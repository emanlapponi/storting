 Stortingets kontroll- og konstitusjonskomité er ingen domstol, og det tror jeg vi
                  skal være glad for. Stortinget i plenum er heller ikke en domstol som skal fordele
                  skyld. Det er vel også grunn til å minne om at Stortingets kontroll- og
                  konstitusjonskomité heller ikke er et prognoseinstitutt for fremtidige
                  valgresultater. 

Jeg har behov for å føye noen få bemerkninger til det statsråden sa, som jeg i alt
                  vesentlig er enig i når det gjelder det prinsipielle. Men det er grunn til å minne
                  om at den situasjonen man stod i, som statsråden meget riktig påpekte, ikke hadde
                  karakter av en åpen situasjon hvor alle opsjoner så å si var tilgjengelig på
                  bordet, og hvor man fritt kunne bestemme seg for A, B, C, D, E eller andre
                  alternativer. Det hadde i en viss forstand karakter av en tvangssituasjon. Så kan
                  man diskutere skylddelingen når det gjelder hvorfor tvangssituasjonen ble slik som
                  den ble. Men under enhver omstendighet tror jeg det er viktig å minne om at på det
                  tidspunktet da saken ble en sak for Stortinget gjennom det representantforslaget
                  som ble fremmet 30. april 2008, samme dag som Stortinget hadde både muntlig
                  spørretime og ordinær spørretime, hvor saken var et gjennomgangstema, visste jo
                  alle at heisekranene stod der, og alle visste at det var investert titalls
                  millioner. Alle visste at konsekvensen av det standpunktet Helse Sør-Øst da stod
                  på, og som statsministeren og helseministeren la hele sin autoritet bak, nettopp
                  innebar at man skulle rigge ned for prinsippets skyld, og man må vel underforstå
                  for å statuere et eksempel og for å bevare systemene, som statsministeren la stor
                  vekt på. 

Av det må man i hvert fall kunne trekke den lærdom at det sjelden er klokt å gå så
                  høyt på banen når det gjelder å forsvare systemtvang for systemets egen skyld. Som
                  jeg sa i mitt innlegg i sted, tror jeg statsministeren tok ganske alvorlig feil da
                  han sa at det å revidere et åpenbart uhensiktsmessig standpunkt bidrar til å
                  undergrave et helt system. Jeg tror det er tvert imot. At man er i stand til å
                  vise «common sense» i gitte vanskelige valgsituasjoner, bidrar til å bevare
                  systemet, ikke til å undergrave det. Det er den rigide form for regeltolkning som
                  setter systemet foran de praktiske løsningene, som bidrar til å undergrave
                  respekten for systemene. 

Så er det er vel også viktig å minne om at etter hele gjennomgangen og med
                  kontrollkomiteens innstilling nå, er det fremdeles en del spørsmål som vi aldri
                  kommer til å få svar på, kanskje med unntak av den mulighet at noen i fremtiden
                  skriver sine memoarer, men det kan jo være lenge til den tid kommer. Vi vet til
                  dags dato ikke hvorfor styrelederen ved Rikshospitalet- Radiumhospitalet fant det
                  nødvendig å nedlegge sitt verv. Vi vet fortsatt ikke hvilke alternativer man hadde
                  hatt å velge mellom dersom Regjeringen og statsråden hadde tatt seg litt bedre tid
                  da det begynte å brenne under føttene deres. Det kommer vi ikke til å få vite,
                  ganske enkelt av den grunn at man valgte å hoppe direkte på en annen konklusjon
                  uten at man visste hva innholdet i den konklusjonen egentlig var. Det kan man
                  tolke på mange måter. Men jeg synes nok fremdeles, etter kontrollkomiteens
                  gjennomgang, at den mest nærliggende tolkning av den måten statsråden opptrådte
                  på, var at man simpelthen ikke ønsket at det skulle komme mulige alternativer på
                  bordet, slik man selv hadde invitert til, og derfor hoppet man på avtalen med
                  Kreftforeningen, som på det tidspunkt fremdeles var en helt innholdstom avtale. 

Jeg vil fastholde at det helse- og omsorgskomiteen sa om dette i sin innstilling,
                  Innst. S. nr. 265 for 2007–2008, fremdeles står seg ganske godt, at slik bør ingen
                  fremtidig regjering handle, heller ikke i panikksituasjoner. 

