 

(ordfører for saken): 

Komiteens innstilling er enstemmig, og det er ikke behov for noen vidløftig kommentar til det.




Jeg ønsker imidlertid å peke på to ting. Det ene er at svalbardbudsjettet er en eiendommelig konstruksjon i forbindelse med Stortingets behandling av statsbudsjettet. Det er nemlig et internbudsjett for virksomheten på Svalbard, og det som er en del av det ordinære statsbudsjettet og de bevilgninger Stortinget gir, er egentlig den delen som har form av direkte overføringer.




Stortinget har, senest da man behandlet den forrige Svalbard-meldingen, gitt sin tilslutning til at Regjeringen fortsetter denne praksis. Det henger sammen med at Svalbardtraktaten forutsetter at Svalbard ikke uten videre er en del av norsk territorium når det gjelder f.eks. skatteregler og det som ellers gjelder for det norske samfunn. Derfor er dette antakelig fremdeles den formålstjenlige måten å gjøre det på.




Det andre som jeg gjerne vil kommentere, er at utviklingen i retning av å utnytte Svalbard som base for forskning relatert til arktiske forhold, klimaforskning, marin forskning, fortsetter i det positive spor som er lagt.




Det er to skritt som er viktig å registrere, med tilslutning fra Stortingets side, som komiteen har gjort. Det ene er forskningsparken i tilknytning til universitetsstudiene i Longyearbyen, og det andre er det nye forskningsbygget i sjøkanten i Ny-Ålesund, som vil gi helt unike muligheter for marin forskning i denne delen av verden. Begge deler har et internasjonalt aspekt som er viktig å understreke. Blant de studentene som søker til universitetsstudiene i Longyearbyen, er der et økende innslag av studenter fra andre verdensdeler. Det er i seg selv positivt. I forskersamfunnet i Ny-Ålesund begynner det internasjonale spekter å bli skikkelig bredt, særlig etter at Kina etablerte en egen forskningsinstitusjon i Ny-Ålesund. Dette er en del av Svalbardtraktaten som det er viktig at vi fra norsk side vektlegger. Svalbardtraktaten forutsetter at alle de landene som har undertegnet traktaten, skal ha den samme adgang til å drive både næringsvirksomhet og andre typer virksomhet på Svalbard, og at vi fra norsk side lykkes i å motivere stadig flere andre land til å delta i forskningsaktiviteten på Svalbard, er svært gledelig.




Komiteen har ikke noe å bemerke av kritisk art til det budsjettforslaget som er lagt frem, og har derfor nøyd seg med å påpeke og understreke viktigheten av at man fortsetter i det samme positive spor.




