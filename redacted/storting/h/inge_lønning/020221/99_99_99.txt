 Det er én tilnærming til dette problemkomplekset som ikke er anbefalelsesverdig. Det er den tilnærming som sier at nå har vi tenkt nok, nå må vi handle.




Jeg tror problemet er at vi aldeles ikke har tenkt nok – og i hvert fall ikke godt nok. Derfor bekymrer det meg litt at interpellanten og deltagerne i debatten i det hele tatt ikke røper – så langt jeg hittil har registrert – at man er seg bevisst at selve integrerings

begrepet

 er uklart, og at man bruker det på mange forskjellige måter. Det har i tidligere debatter om dette – også i denne salen – vært pekt på at det er forskjell mellom assimilering og integrering. Det er forskjell på å kreve noe på vegne av det interpellanten kaller det norske storsamfunnet – som om det var en entydig størrelse – overfor «de andre», som man samler under begrepet «minoritet

ene

». Det finnes mange slags minoriteter i dette landet. I noen sammenhenger tilhører vi alle en minoritet, heldigvis. Det finnes ikke ett storsamfunn i Norge. Norske samfunnsforskere har i generasjoner operert med begrepet «motkulturer» i et norsk samfunn bestående av etniske nordmenn. Vi må for all del ikke havne i den verste av alle grøfter, nemlig at vi tegner virkeligheten som om den består av et «vi», dvs. det urnorske storsamfunnet, og et «de», som er alle de minoritetene som på en eller annen måte skiller seg ut.




Det bekymrer meg derfor litt at interpellanten talte på en måte som i mine ører hørtes usedvanlig autoritær ut, på vegne av nettopp dette norske storsamfunnet. Minoritetsforeldre skal vær så god mene at det er til beste for deres barn som flertallet av etniske nordmenn til enhver tid mener er til det beste for barna.




Det finnes ingen forskning som godtgjør at den norske fellesskolen – hvis man liker å kalle den det – eller enhetsskolen, er et godt tilbud til minoritetsspråklige elever. All den forskning som finnes her i Oslo, viser det motsatte, nemlig at vi ikke har klart å gjøre denne skolen til et godt tilbud nettopp for dem som starter med handikap. Det finnes heller ikke noen forskning som godtgjør at private skoler, hva enten de er basert på livssyn eller noe annet, gir dårligere resultat for elevenes vedkommende enn det som er snittet for fellesskolen. Tvert imot, i våre naboland som har hatt slike skoler i mange, mange år – både jødiske og muslimske skoler – viser forskningsrapporter det motsatte, nemlig at integreringen lykkes bedre for de elevene som går i disse skolene. Her tror jeg nok interpellanten med fordel kunne forholde seg til terrenget i stedet for til sine egne ideologiske fordommer.




 Interpellasjonen dreier seg om et dypt alvorlig problem, og det dreier seg om aktuelle begivenheter som alle selvfølgelig reagerer på.




I slike situasjoner er det alltid lett å havne i grøften – til ulike kanter. Og det er veldig mange grøfter man kan havne i når man vil tre inn i denne problematikken. Det ene er det den siste taler berørte mot slutten, nemlig at man skaper et virkelighetsbilde som om problemet vold er et minoritetsproblem. Det er det dessverre ikke. Voldsutøvelsen i det norske samfunn er et majoritetsproblem, og det aller meste av den volden som utøves, er aldeles ikke religiøst motivert, verken kristent eller muslimsk eller på annen måte. Det er en særdeles sekularisert form for voldsutøvelse, og det meste foregår under innflytelse av alkohol.




Man bør bevare en rimelig balanse i virkelighetsbeskrivelsen når man vil diskutere voldsproblematikken i dagens norske samfunn. Det er også et faktum at de aller fleste drap som begås i dette land, faktisk begås i forhold til nære familiemedlemmer – og det er heller ikke drap som skjer i minoritetsbefolkningen.




Hvis man skal komme til rette med de spesifikke problemene som har sammenheng med kulturbakgrunn, må man for det første tegne et riktig bilde av hva som er problemets omfang i forhold til samfunnet i sin helhet i dagens Norge. For det annet må man stille spørsmålet når man fremsetter prognoser som går ut på at kulturkonfliktene vil øke i antall i årene fremover: Hva er grunnlaget for en slik prognose? Og hvem er det i tilfelle som sitter med ansvaret for at kulturkonfliktene øker? Er det pr. definisjon de som har en annen kulturbakgrunn enn det flertallet av den norske urbefolkning har, eller kan det tenkes at det er flertallsbefolkningens måte å forholde seg til det hele på som er den viktigste årsaken?




Det er lett å falle for fristelsen til å gripe til spektakulære, handlingsrettede tiltak for tilsynelatende å møte aktuelle problemer. Og da er det enda lettere å havne i den verste av alle grøfter, nemlig en slags overbudspolitikk om hvem som er mest handlingsorientert, og hvem som har klart å fremsette flest forslag. Det er ikke den viktigste problemstilling i denne sammenheng.




