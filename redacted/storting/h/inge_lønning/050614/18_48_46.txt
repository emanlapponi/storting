 Jeg har med interesse lyttet til debatten, og jeg lyttet med særlig interesse til saksordførerens første innlegg, som jeg synes var forbilledlig balansert og nyansert, og slik sett var et godt eksempel på en kritisk tilnærming i ordets egentlige forstand. Derfor ble jeg litt overrasket over saksordførerens annet innlegg, som gav uttrykk for en dessverre svært utbredt språklig misforståelse, nemlig at ordet «kritikk» betyr å gi uttrykk for misnøye. Det greske ordet som ligger i bunnen, betyr å skjelne, å nyansere, og det er noe annet enn å gi uttrykk for misnøye. Derfor synes jeg saksordføreren skulle ha holdt seg til sin opprinnelige innfallsvinkel og ikke nærmet seg det som har vært uttrykt fra de tre andre partiene på opposisjonssiden også i denne debatt, nemlig misnøye.




Hvis Riksrevisjonens arbeid skal være nyttig både for Stortinget som oppdragsgiver og for forvaltningen, må jo forutsetningen være at man er villig til å vektlegge alle sider, også de sidene som gir uttrykk for at vi er på riktig vei, og at kontrollmulighetene faktisk er blitt vesentlig bedret i forhold til det de tidligere har vært, når det gjelder vurderingen av Forsvarets regnskaper. Bare på den måten kan Stortinget utøve sin funksjon som kritisk overvåker av forvaltningen og av ministeren.




Så til sist: Jeg la merke til med en viss undring at representanten Carl I. Hagen holdt et forsinket innlegg til den saken som ble behandlet i formiddagsmøtet. Det er jo bedre sent enn aldri, selvfølgelig, men jeg synes ikke det bidrog noe særlig til klargjøring av hva ansvarsforholdet egentlig dreier seg om i denne sammenheng. Selvfølgelig er det full enighet i denne sal om at det parlamentariske ansvar ligger ett eneste sted, nemlig hos statsråden. Selvsagt. Men det forhindrer jo ikke at ledelsesansvaret så vel hos politisk ledelse, statsråden, som hos forsvarssjefen, som har det øverste ansvar for den militære organisasjon, også innebærer ansvaret for å sørge for at de som sitter med det delegerte ansvar, blir holdt ansvarlige når ting går galt. Det er etter mitt skjønn å speilvende problemstillingen når man fremstiller det slik at forsvarssjefen eller statsråden har forsøkt å velte sitt ansvar over på andre. Det er en helt åpenbar misforståelse. Det de har gjort, er å utøve sitt ledelsesansvar slik som ledelsesansvar skal utøves, mens det i realiteten er de tre opposisjonspartiene, som insisterer på å hakke på dette om igjen og om igjen, som vil frikjenne dem som sitter med ansvaret for de enhetene som har pådratt seg alvorlig overforbruk, og frita dem for ansvar. Det kan umulig være Stortingets oppgave, for det vil i virkeligheten si at Stortinget undergraver forsvarssjefens mulighet for å utøve det ledelsesansvar som forsvarssjefen er tillagt.




