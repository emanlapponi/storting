 Forskning og profesjonelle medisinske behandlingstilbud er viktig, men når det gjelder akkurat dette problemkompleks, vil jeg advare mot å tro at vi har utsikter til å vinne krigen ved å satse på den tilnærmingen. Om det er noe sted det er grunnleggende viktig å se behovet for forebyggende arbeid, er det vel på dette problemområdet. Spiseforstyrrelsene er jo et nesten klassisk eksempel på en kulturskapt sykdom, en sykdom som ikke har utspring i biologiske forhold, men er skapt av ganske bestemte kroppsidealer som for lenge siden har mistet jordledning og forbindelse til den biologiske virkelighet. 




Jeg antydet her i forrige runde med interpellasjonsdebatt at en vesentlig tilnærming til dette problem, som helt klart øker i omfang hele tiden, må være å se at det er en flik av et mye større problem, nemlig at vi har utviklet et kulturbetinget kroppsideal som kommer på lengre og lengre avstand fra den virkelige kroppen i alle livsfaser. Vi har utviklet skjønnhetsidealer som egentlig er naturstridige, fordi skjønnhet, etter dagens takst, går ut på å se ut som om man ikke har levd en eneste dag. Man skal ikke bære synlige spor noe sted på kroppen av at man har levd. Aldringsprosessen er egentlig den elementære mekanisme bak alt liv; det er betingelsen for at livet kan eksistere på denne kloden i den form det har. Og vi har utviklet en kultur som har et grunnleggende nevrotisk forhold nettopp til de. For det er nødvendig å se at spiseforstyrrelsene i ungdomsgenerasjonen er en speiling av noe som gjelder hele voksensamfunnet. Når det er mulig å markedsføre «kroppsskulpturering» som et godt tilbud – for noen år siden het det fettsuging – når det er mulig å innbille mennesker at kirurgens kniv er til for å fjerne virkningene av absurd livsstil, da er vi i virkeligheten kommet ganske langt i retning av en voldskultur. For det er jo faktisk det dette dreier seg om: å øve vold på den virkelige kroppen for å få den til å stemme med et kulturbetinget kroppsideal.




Egentlig er det dypt tankevekkende at vi lever i en kultur som er blitt så kroppsfiksert, men som er blitt kroppsfiksert på den helt forkjærte måten, nemlig fiksert ved drømmekroppen istedenfor den virkelige kroppen. Betingelsen for at mennesket kan respektere andres kropp – vi lever i en kultur hvor voldsbruken øker i omfang hele tiden – er at det har lært å respektere sin egen kropp. Selvrespekt et nøkkelen til respekt for andre mennesker.




