  Jeg har følgende spørsmål
til kirke-, utdannings- og forskningsministeren:

«Kirke-, utdannings- og forskningsdepartementet
har i brev av 27. september brukt Stortingets endring av privatskoleloven § 25
nr. 3 i juni 2000 som begrunnelse for hvorfor Sunnmøre
ungdomsskules søknad om godkjennelse etter privatskoleloven
ennå ikke er ferdigbehandlet, etter nesten 2 års
behandlingstid.

Hvorfor medfører lovendringen, som
utelukkende er en presisering av den gamle lovteksten, lengre behandlingstid,
og når kan Sunnmøre ungdomsskule vente et svar
på søknaden?»

  At departementet ikke forhaler behandlingen
av søknader i utrengsmål, vil jeg jo ta som helt
selvinnlysende. Men mitt spørsmål dreier seg i
punkt 1 om hvorledes en lovendring som presiserer lovteksten, og
som begrenser rommet for skjønnsutøvelse, kan
medføre lengre behandlingstid. Hvis jeg oppfattet statsrådens svar
riktig, var hans svar på det at departementet egentlig hadde ønsket å svare
nei på søknaden dersom loven ikke var blitt presisert.
Og når den muligheten var utelukket, måtte man
lete etter en ny begrunnelse for å kunne svare nei. Jeg
vil gjerne høre om det er en riktig oppfatning av hva statsråden
faktisk sa.

  Det statsråden nå sier,
er at statsråden for sin del er uenig i Stortingets tolkning
av lovteksten i vedtaket i juni i år. Og fordi
statsråden er uenig i stortingsflertallets fortolkning
av privatskoleloven, og fordi han er nødt til å lete
etter et nytt grunnlag for å kunne svare nei på søknaden,
bruker han så lang tid på å behandle
en sak. Det finner jeg med respekt å melde oppsiktsvekkende.
For den faglige vurderingen av søknaden kan jo overhodet
ikke berøres av den endring av lovteksten som Stortinget
har foretatt.

