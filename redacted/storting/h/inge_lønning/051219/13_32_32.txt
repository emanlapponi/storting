 I en tidligere tilværelse, nærmere bestemt første gang han var statsminister, uttalte vår nåværende statsminister i en debatt at det kommer ikke ferdigutdannede sykepleiere opp av borehullene i Nordsjøen. Det har statsministeren helt åpenbart rett i.




Det interpellanten har spurt om, er hvilken strategi Regjeringen har for å rekruttere kompetent arbeidskraft. Det er et meget betimelig spørsmål, for nettopp på de områdene hvor Regjeringen har som erklært målsetting å trappe opp antall stillinger forholdsvis kraftig, har vi allerede i dag et svært stort innslag av ikke-faglært arbeidskraft. Hvis man ser på helse- og omsorgssektoren i Norge sammenliknet med våre nordiske naboland, skiller Norge seg ut som det landet med størst andel ikke-faglært arbeidskraft pr. i dag. Målsettingen dreier seg altså ikke bare om å få tilstrekkelig antall kvalifiserte søkere til nye stillinger. Målsettingen dreier seg også om å bedre kompetansen ganske radikalt ut fra nåsituasjonen.




Jeg la merke til at representanten Holmås nesten over alle grenser skrøt av den nye regjeringens enestående evne til å løse problemer. Det er litt rørende at representanten Holmås har tilpasset seg rollen som regjeringstro forsvarer med så stor begeistring etter så kort tid at han lever opp til eventyret om fatter som alltid gjør det riktige. Men jeg synes nok at Holmås drev det vel langt når han i denne sammenheng lovpriste kunnskapsministeren for å være spesielt langt fremme. Det er riktig at kunnskapsministeren før han ble kunnskapsminister, var svært opptatt av livslang læring – på papiret. Men så langt er det som har skjedd, direkte på kollisjonskurs med Regjeringens målsetting om å fremskaffe kompetent arbeidskraft på områdene skole, førskole og sykepleie. I sin iver etter å ramme alt som heter privat høyskolevirksomhet, har man kuttet nettopp i budsjettene til nøkkelinstitusjoner som skal frembringe den kompetente arbeidskraften man er på jakt etter. Ja, jeg har registrert at man til og med med stor treffsikkerhet har klart å ramme den eneste sykepleierhøyskolen som av NOKUT har fått godkjent hva gjelder kvalitet. Det har man premiert ved å kutte spesifikt på akkurat den institusjonen. Det er ganske godt gjort.




Mitt inntrykk er at det strategiske problemet på dette området består i å samordne de ulike departementenes virksomhet og de ulike statsrådenes politikk. Det må være riktig å konstatere at så langt er det ikke tegn å se til noe som ligner på samordning mellom Kunnskapsdepartementet og Arbeids- og inkluderingsdepartementet. Det er beklagelig, for det er der skoen trykker. Man kan snakke mye om de arbeidskraftreservene som kan mobiliseres ved å inkludere folk som i dag ikke er i fast arbeid, men de store utfordringene kommer i fremtiden til å ligge i det å få utdanningspolitikken til å gripe sammen med og inn i utviklingen av arbeidsmarkedet og sysselsettingspolitikken. Derfor vil mitt råd til arbeids- og inkluderingsministeren være å ta seg god tid til en grundig samtale med kunnskapsministeren, for det er svært mye som tyder på at akkurat Kunnskapsdepartementet har svært mye å lære når det gjelder strategisk tenkning.




