 Som leder for den norske delegasjonen til den parlamentariske forsamling i Europarådet har jeg lyst til å tiltre hva siste taler sa, for den kanskje viktigste institusjonen i Strasbourg er knyttet nettopp til Menneskerettighetsdomstolen. Jeg vil også fremheve at det er en domstol hvis avgjørelser den russiske regjeringen faktisk respekterer og følger opp. Det har vært fattet noe sånt som 20 dommer, stort sett knyttet til Tsjetsjenia-overgrep, som har gått i den russiske regjeringens disfavør, men som har blitt respektert, og hvor bl.a. erstatningsutbetaling har skjedd. Det er viktig at denne domstolen fungerer.




I russisk opinion, og kanskje først og fremst i Dumaen, har man et inntrykk som ikke stemmer, at denne domstolen spesielt er ute etter Russland. Det argumentet ble brukt i debatten i Dumaen. Statistikken viser noe helt annet. Ikke minst vestlige land er gjenstand for fellende dommer i Menneskerettighetsdomstolen. Det gjelder også vårt eget land. Men, som siste taler sa, det er nå en opphoping av saker. Det har vært en enorm reformprosess, og den står nå bare på ett eneste lands ratifikasjon av protokoll 14, som den kalles, og det er nettopp Russland. 




Det er vel riktig å si at tidligere president Putin ikke la spesielt engasjement i å overtale sin egen flertallsgruppe i Dumaen til å stemme for ratifikasjonen, og at det ikke har vært tatt noe initiativ fra ledende hold etter dette til å få tatt saken opp til fornyet behandling. Under en tale i april til Europarådets parlamentariske forsamling tok forbundskansler Merkel dette spørsmålet opp og pekte på Russlands ansvar for nettopp å få reformprosessen på skinner igjen. 




Jeg vil derfor henstille til utenriksministeren å benytte de kanaler Norge har, ikke minst personlige kontakter, med russiske politikere til å understreke dette, fordi det er viktig for utviklingen av menneskerettigheter i Europa at domstolen får tilbake en effektivitet som gjør at den faktisk kan fungere. 




