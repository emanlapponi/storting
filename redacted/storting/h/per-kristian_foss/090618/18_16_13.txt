 (ordfører for saken): Hovedfunnene i denne rapporten fra Riksrevisjonen er at
                  målsettingen i St.meld. nr. 14 for 1999–2000, Idrettslivet i endring, nemlig at
                  folk skal ha en forholdsmessig lik tilgang til idrettsanlegg uavhengig av bosted,
                  ikke er nådd. 

Rapporten – og komiteen, i sin enstemmige innstilling – legger særlig vekt på at
                  det er bekymringsfullt at måloppnåelsen når det gjelder svømmeanleggene, har vært
                  særlig mangelfull, spesielt i de tre største byene. Vi har også eksempler på at
                  det har gått tilbake. 

Det er kanskje unødvendig å minne om det, men vi står foran en sommer, og da vet
                  vi at det skjer mange ulykker på dette området. Norge ligger ganske dårlig an når
                  det gjelder svømmeferdigheter. En undersøkelse fra 2003 i regi av
                  Redningsselskapet og Norges Svømmeforbund, foretatt av et uavhengig institutt,
                  Synovate MMI, viste at bare 41 pst. av tiåringene ville klare å svømme 200 meter
                  eller mer i en svømmehall. Det var i 2003. Den samme undersøkelsen ble foretatt i
                  2009, etter at det i alle fall har vært satset ganske mye på å fylle tomme
                  bassenger. Etter det vi erfarer, har det vært Regjeringens mål, men det har ikke
                  gitt veldig store utslag i svømmeferdigheter, for nå svarer bare 49 pst. i samme
                  aldersgruppe at de kan svømme 200 meter eller mer i basseng. Vi står altså overfor
                  et ganske betydelig problem. 

Det krever midler, men det krever også at man foretar en grundig gjennomgang av
                  målsettingene og finansieringen av idrettsanleggene i Norge med sikte på å nå
                  målene i stortingsmeldingen. Det er en samlet komité som da uttrykker tilfredshet
                  med at Kulturdepartementet har nedsatt en arbeidsgruppe som skal vurdere
                  kriteriene for fordeling av spillemidlene til anlegg i Norge, og vi forventer at
                  departementet fortsatt vil prioritere å utjevne forskjellene i tråd med
                  Stortingets mål. 

Så er min antydning av en spådom at vi i neste stortingsperiode vil få en
                  tilsvarende rapport som viser at det kanskje har gått litt fremover, men målene i
                  stortingsmeldingen fra 1999 er meget ambisiøse mål som det vil ta mange år å nå,
                  hvis vi skal dømme etter det tempoet vi hittil har arbeidet i, eller svømt i. 

