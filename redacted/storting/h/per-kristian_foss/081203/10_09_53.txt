 Jeg har et forslag å ta opp – forslag nr. 2, fra Høyre – og jeg vil gjerne kort
                  begrunne det. 

Det er todelt. Det ene er et kutt i Stortingets generelle bevilgning, og der vil
                  jeg vise til begrunnelse i finansinnstillingen. Det annet er et forslag som
                  gjelder bevilgning til Kongsseteren. Tre av medlemmene i komiteen hadde i fjor en
                  merknad hvor vi anmodet departementet om å se på behovet for oppussing av
                  Kongsseteren. Kongsseteren er en folkegave til den norske konge og er i dag
                  dessverre i svært dårlig forfatning – i en så dårlig forfatning at det på mange
                  måter gjør det dyrere etter hvert å pusse opp det hele. Etter vår oppfatning hadde
                  det vært fornuftig om man hadde lagt det inn i bevilgningen og muliggjort en
                  oppussing. 

Når det ikke er fulgt opp i år, tyr vi til det litt uvanlige, på dette området
                  iallfall, å ta opp et forslag om at det bevilges 2,5 mill. kr til oppussing av
                  Kongsseteren. Det er Høyres forslag, som da samsvarer delvis med et mer vidtgående
                  forslag fra Fremskrittspartiet. 

