 (ordfører for saken): Det er hyggelig å høre at Riksrevisjonens rapport er lest av
                  flere enn komiteens medlemmer. Nå er det komiteens innstilling som foreligger til
                  behandling, og jeg bad om ordet fordi jeg er saksordfører for denne enstemmige
                  innstillingen. Det som Riksrevisjonen viser til, er at det er en grunnleggende
                  oppgave for energimyndighetene i landet å sørge for tilfredsstillende sikkerhet i
                  leveringen av energi. 

Riksrevisjonen dokumenterer at om lag halvparten av de nettselskapene som har
                  konsesjon til å bygge og drive distribusjonsnett, har anlegg med feil eller
                  mangler, som etter en teknisk vurdering bør rettes opp. Og det er en alvorlig
                  kritikk – det er jeg enig i. 

Når man snakker om å sove i timen, må det åpenbart være noen som har gjort det
                  tidligere, for dette er altså ikke nye forhold. Komiteen retter oppmerksomhet mot
                  tre kritiske punkter. Det ene er at de økonomiske virkemidlene som
                  energimyndighetene har til å prioritere vedlikehold, er åpenbart ikke
                  tilstrekkelige – hvis ikke hadde noe annet skjedd. Det andre forholdet er NVEs
                  tilsyn som heller ikke er tilstrekkelig. Det ligger en kritikk av NVE i rapporten,
                  som jeg synes er tydelig. Den gjentas i innstillingen. Det tredje er en kritikk
                  som ikke er ny, og som går på at to direktorater har vanskelig for å samarbeide.
                  Det er ingen som har så vanskelig for å samarbeide som direktorater og
                  departementer seg imellom. Her gjelder det Direktoratet for samfunnssikkerhet og
                  beredskap, DSB, og Norges vassdrags- og energidirektorat, NVE. De har åpenbart
                  sine faglige kjepphester begge to, men samarbeidet mellom dem er mangelfullt. Det
                  påpekes også i innstillingen. 

Nå har det skjedd ting siden denne rapporten kom, for Stortinget behandlet denne
                  saken så sent som den 2. desember, altså for 14 dager siden, og fattet et
                  enstemmig vedtak hvor man ber Regjeringen levere en stortingsmelding om dette,
                  hvor det gis en del oppdrag. Den innstillingen som Stortinget nå behandler, og
                  formodentlig vedtar, gir ytterligere oppdrag til den stortingsmeldingen. Så det er
                  mitt håp at departementet prioriterer den. La meg si det slik at dette er jo ikke
                  partipolitisk, for dette er en enstemmig innstilling, så jeg tror at her kan
                  departementet trygt følge opp og trygt komme med en melding uten fare for at det
                  selv i et valgår skal bli trøbbel av det. Så mitt håp er at departementet
                  prioriterer dette arbeidet, fordi dette vedrører jo menneskene i landet ganske
                  direkte. For å si det slik, når lyset går, er det ikke mye som skjer. 

