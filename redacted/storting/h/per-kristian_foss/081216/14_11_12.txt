 (ordfører for saken): Denne rapporten fra Riksrevisjonen forteller om en
                  arbeidsmetode som er ny for Riksrevisjonen, men ganske interessant, og som jeg
                  synes det er grunn til å kalle prisverdig – en parallellrevisjon mellom ulike
                  nordiske land for å sprenge grenser i et nordisk kraftmarked. 

Riksrevisjonen har gjennomført en parallellrevisjon mellom norsk, dansk og finsk
                  riksrevisjon – ikke svensk, men man har samtidig hatt et godt samarbeid med
                  Sverige, så man mener å ha dekket det ganske godt også. Spørsmålet er jo om man
                  har tilstrekkelig beredskap for å hjelpe hverandre ved omfattende strømbrudd over
                  grensene når det de facto er slik at et brudd i ett land kan påvirke situasjonen i
                  et annet land. 

Nordisk samarbeid har vi lang tradisjon for i dette landet. Alle hyller nordisk
                  samarbeid ved enhver gyllen anledning, men det hender jo, og ikke så sjelden, at
                  man påpeker at når det kommer til de faktiske realiteter, er ikke det samarbeidet
                  som foregår, like intenst. 

Og la meg si det slik, denne riksrevisjonsrapporten er en tydelig påpeking av at
                  Olje- og energidepartementet må følge bedre opp utfordringer knyttet til
                  reparasjonsberedskap som det norske kraftsystemet medfører, og man må også
                  intensivere samarbeidet slik at andre land stiller opp for hverandre. Det er både
                  et ansvar for det norske Olje- og energidepartementet, og det er en utmerket
                  oppgave for Nordisk Ministerråd. 

