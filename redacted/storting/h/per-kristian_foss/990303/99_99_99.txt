 Jeg ønsker å stille statsministeren
dette spørsmål:

«Vi har den senere tid sett flere
eksempler på at norske selskaper ser seg nødt
til å flytte virksomheter ut av landet på grunn
av dårlige norske rammevilkår. 

Hva er Regjeringens strategi for å skape
mer konkurransedyktige vilkår for norsk næringsvirksomhet
i Norge?»

  Jeg takker statsministeren for svaret.  Jeg
oppfattet intet nytt i dette svaret når det gjelder strategi
fra Regjeringen, men jeg oppfattet visse nyanser av åpning
for iallfall å vurdere om vår selvforherligende
beskrivelse av at vi er best på de fleste områder
i verden, faktisk stemmer.  Det er vel praksis som egentlig avgjør
om det er slik, ikke utredninger, og jeg konstaterer at våre
naboland for tiden handler og gjør noe med sine rammebetingelser
mens denne regjeringen utreder.  Det kan bli en kostbar utredningstid.
 Jeg registrerer bl.a. at i Danmark har man nå innført
et nytt skattesystem som vil lokke mange bedrifter til landet, og
det konstateres at for de multinasjonale bedriftene vil Danmark
fremstå som et skatteparadis.  I Sverige har man også erkjent
at behov for å forbedre rammebetingelsene er til stede.
 At dette er to sosialdemokratiske regjeringer, skulle  ikke være
noen hindring for at en sentrumsregjering i Norge kunne være vel
så djerv.  (Presidenten klubbar.)  Mitt spørsmål
er, avslutningsvis, om ikke statsministeren også legger
vekt på at landets største forsikringsselskap
mener at det lettere kan selge norske forsikringer fra Sverige enn
fra Norge.

