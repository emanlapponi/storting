 (ordfører for saken): Det er mange gode intensjoner i forslaget om å sikre «en større grad av stabilitet og klarhet i politikken og i rammebetingelsene for norsk næringsliv» - for å sitere fra forslagsstillers merknader. Men det er et bredt flertall i komiteen - alle unntatt forslagsstiller - som mener at de virkemidler som man her peker på, semikonstitusjonelle vedtaksformer, ikke er egnet. Spørsmålet om politisk langsiktighet er rett og slett et spørsmål om politisk vilje til å stå fast ved beslutninger over tid. Man kan kalle det hva man vil, men uttrykk som «politisk disiplin», «forutsigbarhet» og «langsiktighet» er noe som det enkelte parti må gjøre opp med seg selv og eventuelt med sine allierte i Stortinget, enten det er i opposisjon eller det er i regjeringsposisjon. Flertallet anser heller ikke at en innføring av såkalte semikonstitusjonelle vedtak vil være noen god løsning for å balansere de motstridende hensyn som er i politikken, for det er klart at det vil alltid også være uenighet om på hvilke områder man trenger en særlig langsiktighet - å binde Stortinget til mer enn ett budsjettår f.eks. Enkelte - jeg vil være blant dem - vil mene at 

det

 f.eks. er særlig viktig for konkurranseutsatt næringsliv. Andre vil nok ha den oppfatning at kommunenes økonomi vil være vel så viktig med tanke på langsiktighet. Andre vil peke på at helsesektoren er særlig krevende når det gjelder langsiktighet. Summen av disse hensyn kan nok bety at det samlede budsjett bindes opp på måter som vil være i strid med ønsket om en rimelig økonomisk styring og hensyn tatt til skiftende konjunkturer og andre ytre forhold. Så disse motstridende hensyn må altså balanseres, og flertallet mener at semikonstitusjonelle vedtak, eller åpning for det eller utredning av det, ikke er veien å gå.




Når det gjelder rammebetingelser for næringslivet, la meg bare avslutningsvis peke på at Stortinget jo har vedtatt en handlingsregel som tar sikte på at et økende uttak av petroleumsfondet, nå kalt Statens pensjonsfond - Utland, ikke skal skje på måter som setter norsk økonomi ut av balanse. Det kan være mange oppfatninger om handlingsregelen, men det er iallfall intensjonen med den. Det er klart, jeg tror ikke det er lett å tenke seg en situasjon hvor man skal binde skiftende regjeringer, uavhengig av valg, til uansett å følge en slik regel. Det er et politisk spørsmål som partiene må være åpne for i valg - om man vil følge det eller ikke vil følge det. Men at ett stortingsflertall f.eks. skulle binde det nye stortingsflertallet gjennom semikonstitusjonelle vedtak, har jeg vanskelig for å se for meg.




