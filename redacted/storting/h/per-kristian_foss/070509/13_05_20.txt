  Siden statsråden svarte med et historisk
tilbakeblikk, vil jeg gjerne utvide det historiske tilbakeblikket
til å gjelde mer enn ett budsjettår. Ser man alle fire
budsjettårene under Bondevik II-regjeringen
under ett, lå bevilgningen over det Arbeiderpartiet
i opposisjon foreslo som en sum for
perioden. Men jeg skal la det ligge, for det betyr ingen ting i
forhold til det som nå er situasjonen.

Jeg er enig i at Oslo-politiet på mange
områder gjør en god gjerning
og løser sine oppgaver. Men det er utilfredsstillende
at man har en oppklaringsprosent på 21 pst. Det er utilfredsstillende
at vanlige folks anmeldelser – til og med med kjent gjerningsmann – henlegges.
Statsråden skal senere besvare et spørsmål
om henleggelse av drosjesvindelsaker, som jeg håper han
kan svare positivt på, i den forstand at slike saker ikke
kan henlegges, av hensyn til den offentlige moral og av hensyn til
enkeltmenneskets respekt for politiets jobb. Jeg oppfatter alle
momenter statsråden nå trekker frem, som et argument
for at politiet skal få økte
bevilgninger allerede ved revidert budsjett neste uke.

