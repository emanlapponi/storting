  «Gjennom intervjuer i TV 2-programmet «Rikets
Tilstand» dokumenterer havnesjefen i Oslo at han aktivt
bekjemper vedtak i Oslo bystyre når det gjelder fremtidig
by- og havneutvikling.

Mener statsråden at dette er i tråd
med eksisterende lovgivning og Regjeringens syn på det
lokale selvstyret, og mener statsråden det er klokt at
nevnte havnesjef er alene om å representere Oslo i det
påtenkte havnelovutvalget?»

  Jeg registerer at fiskeriministeren oppfatter
forholdet til Oslo kommune som en dialog. Det forutsetter en gjensidig
oppfatning av det som en dialog. Mitt inntrykk er at Oslo kommune
ikke oppfatter at de er i en dialog med fiskeriministeren. 

Det er ingen misforståelse når
jeg stiller spørsmålet om Oslo kommune kan inviteres
til å sitte i havneutvalget. Det er statsråden
selv som bestemmer hvem som skal inviteres, og mitt spørsmål
er jo slik å forstå: om Oslo kommune vil bli invitert
til å sitte i havneutvalget, tatt i betraktning at det
er ulike interesser mellom landsomfattende organisasjoners syn på havn
og oslofjordregionens syn på havn. Det fremkommer
meget, meget tydelig. Jeg kan bare henlede statsrådens
oppmerksomhet på de problemer Regjeringen selv har med å komme
til enighet om utnyttelse av Bjørvika-arealene, som bl.a. skyldes
uenighet om hvem som faktisk disponerer og eier havnearealene, Oslo
kommune eller Oslo havn, og hvem som har rett til å disponere
dem videre. 

Derfor vil jeg spørre fiskeriministeren
om hvordan han vil forholde seg til den nye forespørsel
han har fått fra byrådslederen i Oslo om å revurdere
spørsmålet, om Oslo kommune likevel kan få bli
representert i utvalget, på tross av den sammensetning
som statsråden nå har planlagt å gi,
jf. brev datert 31. oktober.

  Byutvikling og havneutvikling kan være
på kollisjonskurs. Det er det pr. i dag. Det kan løses.
Her representerer havneforbundet, ved havnesjefen i Oslo, den ene
part. Jeg registrerer at statsrådens formelle tilnærming
til spørsmålet fører til at bare det
ene syn i konflikten mellom havneutvikling og byutvikling blir representert.
Jeg forstår det slik at dialogen med Oslo kommune ikke
omfatter Oslo kommunes adgang til å bli representert i
utvalget. Da er det lite dialog igjen. 

Da får jeg prøve meg med
en siste vri her. Med henvisning til svar på tidligere
spørsmål i dag, om å forholde seg til
havnestyret, vil jeg antyde at det kanskje kunne være en
mulighet at Oslo havnestyre ved dets leder blir representert, hvis
det er slik at synet på lokaldemokratiet utelukker at en
kommune som er særlig berørt, kan bli representert,
særlig tatt i betraktning at den også har status som
nasjonalhavn. 

