 Jeg rår Høyres representanter til å stemme for innstillingen fra Presidentskapet, som
            jeg er en del av. Jeg synes ikke denne problemstillingen kan sammenlignes verken med en
            fotballkamp eller med markedssvikt i enkeltbedrifter – ei heller med politisk vennskap.
            Men hvis det er slik at Fremskrittspartiet oppfatter det slik at det å stemme sammen i
            sak er uttrykk for et slags varig politisk vennskap, skal jeg merke meg det, og jeg vil
            komme tilbake til saken. 

For ordens skyld må jeg også si at det er jo ikke slik at Venstres tilskudd etter
            valget blir uendret – bare så det er sagt. Det det dreier seg om, er at det er en grense
            for hvor lavt man skal kunne falle i tilskudd gjennom det såkalte opposisjonstilskuddet. 

Man sier at regelverk ikke kan forandres. Jeg må da med respekt å melde få lov til å si
            at det kanskje er uttrykk for en respekt for Stortingets presidentskaps tidligere
            innstillinger som jeg synes kanskje er litt i overkant, og jeg skal illustrere det ved å
            si følgende: 

Vi har tidligere hatt situasjoner med små grupper – jeg kan huske så langt tilbake som
            til Aune-listen, hvor Aune var en person innvalgt fra ett fylke, og vi hadde
            Kystpartiet, innvalgt fra ett fylke. Det er forskjell på Aune-listen, for å ta det mest
            ekstreme, og Venstres situasjon nå, for Venstre er et politisk parti – om jeg får lov
            til å si det slik – som har ambisjoner som ligger utover det å være representert fra to
            fylker, og hvis praktiske jobb nå er at man med to representanter skal følge med i alle
            Stortingets komiteer. Det krever selvfølgelig mye av representantene, men det krever
            også noe når det gjelder administrativ støtte, og det er ut fra en
            rimelighetsbetraktning at vi er gått inn for dette lille tillegget. Jeg synes faktisk
            også at det er en fordel – og kanskje en betingelse, hvis jeg får lov til å si det så
            sterkt – i et demokrati at man parlamentarisk sett kan ha gode arbeidsbetingelser for
            både store og små grupper. Dersom en gruppe går inn i en fireårsperiode og føler at man
            ikke har fått betingelser som gjør at man kan fungere som en helhetlig gruppe og et
            politisk parti, er det en svakhet for demokratiet, selv om, selvfølgelig, flertallet har
            rett, og flertallet kan bestemme. Men det å ta hensyn til et mindretall er faktisk også
            et kvalitetstegn ved et demokrati. Det er derfor jeg uten store problemer anbefaler
            Presidentskapets innstilling. 

