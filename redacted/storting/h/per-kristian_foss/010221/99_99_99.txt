  Jeg tillater meg å reise følgende
spørsmål til barne- og familieministeren:

«For at barn med minoritetsbakgrunn
skal integreres og lykkes med skolegangen, er det å beherske
norsk avgjørende. Helst skal barna beherske norsk før
de begynner på skolen. Et enstemmig Storting vedtok i mai
1999: «Stortinget ber Regjeringen utrede ulike prøveprosjekter for å bedre
norskkunnskapene for barn i førskolealder, og legge fram
dette for Stortinget på en egnet måte.» 

Når vil Regjeringen legge frem forslag
om slike prøveprosjekter?» 

  Jeg takker statsråden for svaret.

Jeg hadde foretrukket at statsråden
som fagstatsråd hadde holdt seg til faget og ikke til polemikken.
Jeg tror arbeidet for å bedre norskkunnskaper for barn
med ulik språkbakgrunn utover den norske er tjent med at
vi samles om løsninger og ikke henfaller til billig, partipolitisk polemikk
eller til polemikk mot enkelte kommuner.

Jeg kan opplyse statsråden om, siden
hun ikke er kjent med det, at barnehageprisene i Oslo er lavere
enn i de fleste omegnskommuner, hvis det skulle være noen
bekymring i særdeleshet. Men mitt spørsmål
etterlyste rett og slett Regjeringens oppfølging i en sak
der alle i mai 1999 mente det hastet med å få igangsatt
flere prøveprosjekter. Jeg registerer at Regjeringen ikke
haster. Siden den gang har verken den forrige regjering eller denne
regjering igangsatt noe nytt eller utvidet prøveprosjekt. Mitt
tilleggsspørsmål er da: Hvor lenge vil Regjeringen utrede
og vente? Når vil Regjeringen handle, med flere prøveprosjekter,
slik Stortinget har etterlyst?

  Det å dy seg er av og til noe man
er nødt til å gjøre, også politikere.
Jeg tror nok ikke det er spørsmål om hva representanter
eller statsråder tåler, men hvor lenge problemene
tåler å vente. Jeg er lite imponert over regjeringer
som polemiserer og ikke gjør noe. Jeg minner om at Oslo
har søkt om utvidet prøveprosjekt utover en eneste
bydel. Årsaken til at dette er viktig, utover denne bydelen, er
at befolkningsmønstrene skifter. Folk flytter i en by.
Etter hvert er det flere andre bydeler som har et større
og like stort innslag av barn med fremmedspråklig bakgrunn.
Derfor trenger man, for å få et godt materiale
til å evaluere dette til slutt, et utvidet forsøk.
I møte den 14. februar ble dette lagt frem for kommunalministeren.
Barne- og familieministeren var også forventet å være
til stede. Det var ikke et spørsmål fra Oslos
byrådsleder, men det var en søknad fra Oslo kommune – for å holde
meg til den formelle form – om et slikt utvidet prøveprosjekt
i flere bydeler.

Kan jeg regne med at Regjeringen ut fra alt
som nå er sagt, særlig i forbindelse med den senere
tids debatt om integreringsproblemer, vil stille seg positiv til
en slik søknad, som også forutsetter at kommunen
medvirker økonomisk?

