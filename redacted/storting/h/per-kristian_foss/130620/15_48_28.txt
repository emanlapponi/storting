 Dette er en enstemmig innstilling fra presidentskapet, som baserer seg på en enstemmig komitéutredning som gjelder retningslinjene for partigruppenes tilskudd.


Presidentskapet er av den oppfatning at modellen som utvalget har kommet frem til, omfordeler tilskuddene på en hensiktsmessig måte. De minste og mellomstore gruppene tilgodeses med økt tilskudd. Økningen i tilskuddene til de minste gruppene gir den konsekvens at tilskuddet til de største gruppene reduseres noe.


I tillegg foreslår vi at fra 1. oktober 2013, altså i år, får partigrupper som får redusert sitt tilskudd fra denne dato, som følge av Valgtingets beslutning – altså resultatet av valget, for å si det slik – en overgangsordning ut kalenderåret 2013. Jeg viser ikke minst til det behovet gruppene har for å ivareta arbeidsmiljølovgivningen for egne ansatte i gruppene, og derfor trenger en viss overgangstid.


I tillegg gjøres det enkelte mindre endringer i retningslinjene. Jeg nevner stikkordsmessig: Formålsbestemmelsen fremhever at tilskuddet gis for at gruppene skal kunne drive sin virksomhet slik at representantene kan utøve sitt stortingsverv – det er en litt klarere og tydeligere målsetting – og at kjøp av tjenester fra partiet er inkludert i det formålet. Vi nevner bl.a. å kunne kjøpe HR-tjenester fra partiet for grupper med ikke så stor virksomhet.


Nå åpnes det også for kjøp av flere tjenester, der det er viktig å sikre at det fortsatt ikke skal skje overføringer fra partigruppene til partiorganisasjonene. Det skal altså gå til stortingsrelevant arbeid, men det åpnes for et visst kjøp av tjenester mellom gruppene og partiene.


Det er enighet om alle endringer og selvfølgelig også denne overgangsordningen, som blir lagt til grunn, fordi jeg tror at alle partier frykter at det kan bli nødvendig for dem å benytte seg av denne overgangsordningen.


