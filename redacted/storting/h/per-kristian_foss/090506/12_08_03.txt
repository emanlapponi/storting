 Etter å ha hørt svaret tror jeg nesten jeg må gjenta spørsmålet, for jeg vet
                     ikke om statsråden fikk med seg spørsmålet. 

Dette prøveprosjektet – som en kaller det – med oppgavedifferensiering drives
                     etter en annen modell enn det Nav driver med i andre tilsvarende bydeler og
                     kommuner. Spørsmålet var: Vil man kunne fortsette med et prøveprosjekt etter
                     denne modellen? Begrunnelsen for spørsmålet er at dette har vist seg som et
                     bedre tiltak for tilbakeføring til arbeidslivet enn tilsvarende tiltak i andre
                     byer og bydeler, og at det er et enstemmig politisk organ i bydelen. Vi kan si
                     at en bydel i denne sammenheng er – for å sammenligne med noe statsråden
                     kjenner – tilsvarende en by noe større enn Horten. Et enstemmig bydelsutvalg
                     har altså gått inn for å forlenge prøveprosjektet. Jeg gjentar spørsmålet: Vil
                     statsråden gi tillatelse til at bydelen får denne muligheten? 

