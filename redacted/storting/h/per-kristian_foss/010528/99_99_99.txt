 Jeg tillater meg å ta opp det forslag som er referert i innstillingen, på vegne av Høyre og Fremskrittspartiet.




Dette Dokument nr. 8-forslaget hadde som mål å oppnå to ting. Det ene var å få Stortinget til å trekke opp visse retningslinjer for fastsettelse av avskrivningssatser. Det andre var å få omgjort vedtaket fra budsjettforliket i fjor høst, der avskrivningssatsene ble forandret uten saklig begrunnelse overhodet i virkeligheten, langt mindre i de prinsipper som nå er trukket opp. Hadde de prinsipper som nå er trukket opp, vært fulgt ved behandlingen av budsjettet i fjor, hadde vedtaket ikke blitt fattet. Vi oppnår ikke flertall for å omgjøre det, men jeg er tilfreds med saksordførerens arbeid for å trekke opp retningslinjer for dette fremover. Mitt håp er at de retningslinjene da, etter denne stortingsbehandlingen, står seg sterkere enn de samme retningslinjer stod seg på Plaza Hotel i fjor høst. Det har jeg et visst håp om. Med den begrunnelse er jeg delvis tilfreds med behandlingen, men ikke helt og fullt med resultatet.




Bare la meg minne om at saldoavskrivningssatser kanskje ikke akkurat er et folkekjært begrep for alle, bortsett fra en del som driver med regnskaper. Men i størrelsesorden for bedriftene det gjelder, dreier dette seg om beløp som kan sammenlignes med halvparten av det som i landet betales i formuesskatt, eller det dreier seg om beløp som tilsvarer at vi hadde satt kapitalskattesatsen opp fra 28 pst. til et sted mellom 30 og 31 pst. Med andre ord: Det er ikke småtteri i forhold til hva Stortinget ellers bekymrer seg meget sterkt for som en del av den samlede næringsbeskatning.




 Jeg deler forslagsstillernes utålmodighet når det gjelder å få fastlagt rammebetingelser for norsk finansnæring som er konkurransedyktige i forhold til EU og våre naboland. 




Det har vært somlet altfor lenge, både fra regjeringen Bondeviks side og fra regjeringen Stoltenbergs side i forhold til å fremme forslag som bringer like konkurransevilkår og konkurranserettferdighet i forhold til utlandet. For det er et faktum at en del utenlandske finansforetak i Norge opererer med bedre betingelser på en del områder enn det tilsvarende norske gjør.




Høyre har bidratt ved flere anledninger til å sette frister for ulike regjeringer til både å få fortgang i arbeidet med Bankkommisjonens innstilling for ikke å oversende unødvendig mange forslag til utredning, men faktisk ta standpunkt, og til å få frem i proposisjons form de nødvendige vedtak for å følge opp Konkurranseflateutvalgets innstilling. En stortingsmelding om dette vil forsinke. Vi trenger ikke flere meldinger med generelt «prat», om jeg får lov til å bruke det uttrykket, men vi trenger proposisjoner med forslag til vedtak. Derfor er en melding et sidespor som bare forsinker. Hvis ideen skulle være å få en melding om strukturen i finansnæringen, tror jeg den meldingen må komme fort – brennfort – hvis det skulle være noe særlig struktur igjen å diskutere. Vår erfaring er vel i økende grad at strukturen som fastlegges etter lang tids behandling av stortingsmeldinger, med dertil hørende innstillinger og stortingsdebatter, svært ofte er foreldet i det øyeblikk innstillingene er avgitt. Jeg er sikker på at representanten Terje Johansen også har vært med på slike begivenheter på 1990-tallet. Iallfall registrerer jeg fra pressen at når man blir minnet om egne standpunkter fra 1990-tallet, hjelper det ikke på hukommelsen å ha stortingsmeldinger å vise til.




