 Som det siste innlegget, fra representanten Hagen, godt illustrerer, dreier dette spørsmålet seg om en uenighet mellom ombudsmannen og Stortingets flertall om begrensninger i ombudsmannens rett til å få utlevert dokumenter. Det fremkom veldig tydelig i korrespondanse mellom ombudsmannen og Stortingets presidentskap i forbindelse med behandling av ombudsmannsloven, hvor uenigheten bl.a. dreide seg om § 7 annet ledd, som ombudsmannen ønsket opphevet. Det la begrensninger på hans utleveringsrett. Så man kan godt si at dette er en slags omkamp.


Jeg er i og for seg åpen for å vurdere om denne konkrete saken foranlediger at man ser på begrensningene på nytt, men det er dette storting som har fastsatt, ved flertallsavgjørelse, hva begrensningene skal gå ut på. Slik sett synes jeg det er relativt utidig å be det samme storting om å forandre mening ti dager før fireårsperioden utløper. Det gir etter Høyres syn ikke anledning til en forsvarlig saksbehandling.


Jeg understreker at vi skal være åpne for å revurdere unntaksbestemmelsene, etter at praksis kan dokumentere at tolkningen, f.eks. i denne konkrete saken, er for vid. Jeg har sett på denne saken, jeg har studert den, og jeg har ikke tatt noe konkret standpunkt. Men ved første blikk kan det synes som om skjønnet i departementet er noe strengt her, og at man kan ha forvekslet utlevering til ombudsmannen med generell offentliggjøring.


Jeg synes at statsråden – statsråd Storberget, som her er til stede – skal overveie om det er en misforståelse som er mer utbredt enn bare i Olje- og energidepartementet, for utlevering til Riksrevisjonen og til ombudsmannen er noe annet enn en generell offentlighetsbegjæring. Så det synes jeg man skal overveie. Men jeg er absolutt enig i at det å behandle et dokument som kom til Stortinget i forgårs og til komiteen i går, i løpet av ti dager er uforsvarlig uansett.


Det er klart at man kan ha et prinsipielt standpunkt – at jeg har alltid rett, som siste taler vel gav uttrykk for. Men å forlange at flertallet av den grunn i løpet at ti dager skal omprøve et vedtak fattet av dette storting, er nok i drøyeste laget. Men Dokument nr. 4:2, Særskild melding frå Sivilombodsmannen, skal få en forsvarlig behandling i det storting jeg forhåpentligvis vil være medlem av.


