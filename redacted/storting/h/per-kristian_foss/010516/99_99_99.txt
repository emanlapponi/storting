 Jeg tillater meg å stille følgende
spørsmål til landbruksministeren:

«En importør har hittil kjempet
i ett år for å få mulighet til å importere økologisk
barnemat til Norge (NRK, «Forbrukerinspektørene» 9.
mai). Saken er ennå ikke ferdigbehandlet. 

Er dette i tråd med Regjeringens politikk
for en mer brukerorientert offentlig forvaltning?» 

  Jeg takker for svaret. Jeg skal tolke det
meget positivt, slik at landbruksministerens oppfordring tas på alvor.
I det øyeblikk søknaden til Statens landbruksforvaltning
foreligger, vil altså saksbehandlingstiden være
maks en uke eller sju dager. Det er tilfredsstillende, og vi noterer
oss det.

Men jeg har lyst til å henlede oppmerksomheten
på det åpenbare behov det er for noe bedre service
overfor søkere som kanskje ikke akkurat er vant til å gå til
den offentlige forvaltning. Denne angjeldende søker har åpenbart
i hovedsak hatt sitt forhold til Tollvesenet. Her registrerer jeg
at det er inngått en samarbeidsavtale mellom Toll- og avgiftsdirektoratet,
hvorunder Tollvesenet sorterer, og Statens landbruksforvaltning
for å sikre en bedre koordinering. Det er også viktig
at søker ved første gangs kontakt – og
her har kontakten altså vart lenger enn brevet kan tyde
på, kontakten ble etablert allerede i fjor – gis
en veiledning med sikte på raskest mulig gjennomlosing
av søknader, altså en forbrukerorientert forvaltning.

