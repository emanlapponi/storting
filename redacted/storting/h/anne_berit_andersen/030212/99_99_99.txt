 Jeg har et spørsmål til samferdselsministeren:

«På E18-strekningen Dyreparken/Kristiansand–Grimstad
vil valget stå mellom å bygge en tofelts
vei eller en smal firefelts vei. Prosjektet gjennomføres
som OPS-prosjekt. Ut fra trafikk- og sikkerhetsmessige hensyn synes det
hensiktsmessig å bygge smal firefelts vei. En seinere utvidelse
fra to- til firefelts vei vil for meg virke fordyrende
og lite framtidsrettet.

Vil statsråden ta initiativ
til at bygging av firefelts vei realiseres?»

 Jeg vil takke statsråden for svaret.
Det er veldig gledelig for meg at statsråden deler mine
vurderinger når det gjelder trafikksikkerhet, når
det gjelder framkommelighet, og når det gjelder å tenke
framtidsrettet.

Dette er en landsdel der stamveinettet har
dårlig standard. Vi ser stadig økende trafikk,
godt over de prognoser som ligger til grunn. Den økende
trafikken medfører dessverre store
ulykkestall, både drepte og skadde. Næringslivet
har høye transportkostnader, og det vet vi også går
ut over deres konkurranseevne.

Ved å få en firefelts vei
nå, med midtskille, vil vi også lettere
kunne oppnå vårt mål, nemlig nullvisjonen.
Vi vil også knytte landsdelen tettere sammen
og få et tettere bolig- og arbeidsmarked, og vi vil få ned
transportkostnadene, slik at næringslivet kan konkurrere
bedre.

Jeg vil gjerne spørre statsråden:
Hvis alle lokale planer er ferdigbehandlet etter
framdriftsplanen, vil en utvidelse til firefelts vei føre
til noen forsinkelser i forhold til den planlagte oppstart,
som er i 2005?

 Det ble henvist til Nasjonal
transportplan og behandlingen av den når det gjelder de
statlige prioriteringer. Det stemmer, det er helt korrekt. Men hvis
oppstart skal skje i 2005, er jeg litt opptatt av når vi
eventuelt vil få dette til behandling i Stortinget. For
det må jo skje noe før behandlingen av Nasjonal transportplan.
Kan statsråden si noe om det?

