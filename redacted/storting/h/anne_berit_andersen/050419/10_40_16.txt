Interpellanten sa at det ikke var surmuling hun kom med. Nei, vi på Sørlandet ville ha sagt at det var 10 minutter med gruff.




Interpellasjonen fra Ausdal Starrfelt kommer ikke som noen overraskelse, verken for meg eller for Høyre. Interpellanten er svært kritisk til det som skjer i forbindelse med omstillingen i Statens vegvesen. Vi har i denne perioden sett at Arbeiderpartiet ikke vil omstille, og det har de selvfølgelig full anledning til. Men den virkelighetsbeskrivelse som er gitt her, er faktisk ikke den virkelighet jeg erfarer. Det virker som om vi lever i to forskjellige verdener.




Den omstilling som Statens vegvesen nå er inne i, er svært krevende, og jeg vil gi honnør for det arbeidet som til nå er gjort. Interpellanten må ikke glemme at gjennomføringen av omstillingen ikke er ferdig. Arbeidet vil fortsette fram til 1. januar 2006, og en evaluering kan ikke skje før arbeidet er gjennomført. Siktemålet er en innsparing på 350 mill. kr pr. år som en følge av at drift og vedlikehold er satt ut på anbud. Det skal reduseres med 1 000 årsverk på grunn av effektivisering. Når alle tiltak er gjennomført, vil det bli en effektiviseringsgevinst på forvaltningssiden på 500 mill. kr pr. år. Til sammen blir dette en årlig innsparing på 850 mill. kr. Dette er midler som skal gå til mer vei.




Nærhet til brukere, kommuner og fylkeskommuner var og er en viktig del av omorganiseringen, og de tilbakemeldinger jeg har fått fra mitt distrikt og min region, er at det er noe som fungerer veldig bra med denne omorganiseringen. Hvis andre har opplevd noe annet, er det ikke sikkert det er omorganiseringen det er noe galt med, men det er kanskje noe i en så stor omstillingsprosess som faktisk må gå seg til, som det heter.




La oss få prosessen på plass, og la oss vente på den eksterne evaluering som Statens vegvesen selv vil igangsette i løpet av 2006.




