 

(ordfører for saken): 

Vi har nå til behandling et Dokument nr. 8-forslag fra representantene Kenneth Svendsen, Øyvind Vaksdal og Ulf Erik Knudsen om å innføre lokale folkeavstemninger ved bygging av bompengefinansierte prosjekter.




Flertallet i komiteen, alle med unntak av Fremskrittspartiet, går imot forslaget. Jeg regner med at Fremskrittspartiet selv vil begrunne sitt standpunkt i et senere innlegg.




For meg er det forunderlig at Fremskrittspartiet skal pålegge kommunene å ha folkeavstemninger hver gang de ser det som nødvendig kanskje å få til en delfinansiering for å få til en fin infrastruktur i kommunen, i regionen eller for nasjonen. Jeg trodde faktisk at Fremskrittspartiet var for at de lokalt selv skulle vurdere det, men i deres merknader her er det nesten en straff for kommunene at de ikke tar folkeavstemning i bruk, at de nå skal påtvinge kommunene å gjøre det. De skriver at «selv om kommunene har anledning til å søke råd hos befolkningen gjennom folkeavstemninger, gjøres ikke dette». Jeg synes det står respekt av at de lokalt folkevalgte tar på seg det ansvaret det er å se hva som er nødvendig her og nå, istedenfor ofte å skulle gå ut til innbyggerne og be om deres mening. Det står respekt av dem som tør å ta de vurderingene. Og etter flertallets vurdering skal de få lov til å gjøre det også i framtiden.




Når vi i Stortinget behandler disse sakene, er det etter en bred vurdering i den enkelte kommune i fylkeskommunen. Prosjektene og ideene kommer nedenfra, og ønsker det lokale demokrati og et flertall i kommune- og fylkesting bompengefinansierte veiprosjekter, så støtter stortingsflertallet i all hovedsak opp om det. Og det vil vi fortsatt gjøre.




Så er det slik at det i vanskelige saker kanskje ikke er lett å ta en avgjørelse. Da er det lett å ty til folkeavstemninger. Men det flertallet mener, er at det er kommunevalg hvert fjerde år, og det er stortingsvalg hvert fjerde år. Da er det opp til våre innbyggere å si om vi som politikere har gjort de rette valg gjennom perioden, enten de valgene vi tar, er vanskelige, eller de er lette. Så flertallet vil stå på det som er det vi forholder oss til i dag: å avvise det som kommer fra Fremskrittspartiet.




