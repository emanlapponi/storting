 Sem-erklæringen er grunnlaget for Samarbeidsregjeringens politikk og arbeid. På samferdselsområdet slo Sem-erklæringen fast:







«Det er nødvendig å få mer igjen for de ressursene som stilles til disposisjon for samferdselsformål. Det krever gjennomgående bruk av anbud når det offentlige kjøper varer og tjenester innen samferdselssektoren, enten det gjelder infrastruktur eller transporttjenester.»




Vi er halvveis i perioden. Det er derfor på tide å gjøre opp status for hva som er gjort innen denne sektoren.




Regjeringen har oppnådd fantastisk mye! «Revolusjon» er ikke et ord som klinger så godt i mine ører, men den revolusjonen som har funnet sted på samferdselssektoren de siste årene, er svært gledelig.




Hva er det så Regjeringen har fått gjennomslag for? Jo, Posten er omgjort til AS og har fått de samme rammebetingelsene som sine konkurrenter.




Det er blitt enklere å starte nye ekspressbussruter. Mange nye ruter er kommet i gang, og passasjertallene øker kraftig. Fra 2001 til 2002 økte passasjertallene med 18 pst. Hittil i år er det en økning på 16 pst.




På jernbaneområdet er det lagt til rette for en effektivisering, ved å omdanne NSB til AS. Statens kjøp av persontransporttjenester med tog skal ut på anbud. De første kontraktene blir lyst ut neste år. For å berede grunnen for konkurranse og etablere et alternativt jernbanemiljø i Norge er Flytoget skilt ut fra NSB og er nå et frittstående selskap.




Konkurranseutsettingen av riksveifergene er i gang. Det vil gi grunnlag for et bedre fergetilbud, med bedre kapasitet og bedre frekvens.




Også innen luftfartspolitikken er det skjedd en kraftig omlegging. Passasjeravgiften er fjernet. Det gir en avgiftslette på over 1 milliard kr for luftfarten. Sammen med oppsplitting av anbudet for statlige tjenestereiser og forbud mot bonuspoeng på innenlandsruter har dette medvirket til å styrke konkurransen i luftfarten. Og resultatet lar ikke vente på seg. Siden Regjeringen tiltrådte, har flyprisene falt med 13 pst., mens da Stoltenberg var statsminister, økte flyprisene med 22 pst.




Luftfartsverket er blitt omdannet til aksjeselskapet Avinor for å bli mer kostnadseffektivt.




På veisektoren har det også skjedd svært mye. Det er gjennomført en reduksjon av antall statlige veikontorer, fra 19 til fem. Antallet byråkrater skal reduseres, fra 5 000 til 4 000. Vi flytter ressursene fra skrivemaskin til gravemaskin. Produksjonsvirksomheten i Statens vegvesen er skilt ut og omgjort til Mesta AS. Fra 1. januar er all nybygging og alle asfaltkontrakter lagt ut på anbud. På drifts- og vedlikeholdssiden er landet delt opp i fire soner som legges ut på anbud over en fireårsperiode. Den første anbudsrunden er nå gjennomført, og resultatene er oppsiktsvekkende. Kontraktssummene har gått ned med hele 25 pst.! Det gir innsparinger på 480 mill. kr i løpet av en fireårsperiode. Dette viser at omstillinger og bruk av anbud gir store resultater. Midlene som spares inn, skal brukes til å øke investeringsbudsjettet for vei.




Det Regjeringen har gjennomført av strukturtiltak i løpet av sine to første år, er ikke mindre enn imponerende. Vi bør erstatte navnet «Samarbeidsregjeringen» med «Handlingsregjeringen». Og jeg vil gi ros til Fremskrittspartiet fordi de har sikret flertall for disse strukturendringene. Deres støtte har vært avgjørende, all den tid venstresiden er mest opptatt av å logre for LO.




Regjeringen har med sin handlekraft vist at det er mulig å gjennomføre store strukturreformer og gjennom det frigjøre ressurser og få mer igjen for pengene. Samferdselsrevolusjonen må fortsette! Det er derfor viktig at Regjeringen får sitte perioden ut for å få fullført omstillingene på samferdselsområdet og andre viktige områder.




