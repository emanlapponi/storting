 Jeg skal få stille følgende spørsmål
til miljøvernminister Børge Brende:

«Fastlands-Norge har 20 nasjonalparker.
Felles for dem er at de ivaretar fjellområder, store myr-
og vassdragsområder og barskogsområder. Målsettingen
i bevaringen av variasjonene i vår felles naturrikdom er
at alle naturtyper sikres for ettertiden, fra hav til
fjell. Norge har ingen nasjonalpark som ivaretar kystlandskapet.
2 pst. av Østfolds areal er vernet som naturreservat eller
landskapsvernområde.

Vil statsråden påse at østfoldkystens rike
plante- og dyreliv blir ivaretatt gjennom opprettelsen av en nasjonalpark?»

 Jeg takker statsråden for et glimrende
svar. Det er veldig positivt, og jeg vil bare istemme
at det er ikke slik at korallrevet bare er stort
i europeisk målestokk, det er faktisk verdens største
innenskjærs korallrev. Det har Tjärnö Marinbiologiske
Laboratorium funnet etter langvarige marinbiologiske undersøkelser
i området.

Norge har jo en unik kyststripe,
helt fra svenskegrensen til Grense-Jakobselv. Norske verneplaner
har konsentrert seg om fjell, skog og vassdrag
i innlandet. Store deler av befolkningen bor og virker langs kysten.
Fornminner vitner om bærekraftige kystsamfunn flere tusen år
tilbake. Det rike sjø-, plante- og dyrelivet
langs kysten trenger et bedre vern enn i dag, særlig
fordi det er omgitt av store befolkningskonsentrasjoner i nærområdene.

I Østfold har vi en rekke frilufts-, verne-
og naturreservatområder. En utvidelse og samling av disse
områdene vil sikre viktige rekreasjonsområder
for fremtidige generasjoner. Hvordan vurderer statsråden å åpne
for en felles norsk-svensk kystnasjonalpark i Østfold og i Nordre
Bohuslän? Og vil statsråden også eventuelt
vurdere muligheten for etablering av et nasjonalparksenter i tilknytning
til nasjonalparken, da gjerne etablert på Hvaler?

 Jeg takker nok en gang for et positivt svar.

En nasjonalpark vil gi et kvalitetsstempel
som kan utnyttes positivt i mange sammenhenger, f.eks. innenfor reiseliv
og turisme. Men det er vel slik at formålet er at man ikke
skal påføre dette området uheldig slitasje
og forstyrrelser, slik at de naturkvalitetene som finnes, kan opprettholdes
over lang tid.

Dagens lovverk setter strenge krav til ferdsel
og bebyggelse i naturreservater og verneområder. Næringsinteressene
i Ytre Østfold vil kanskje i utgangspunktet virke skeptiske
til at store områder blir berørt
av et nasjonalt vern. Vil statsråden påse at det
i planleggingsprosessen av en slik nasjonalpark blir gjort tilstrekkelige
avklaringer eller tatt hensyn til grunneiere og også fiske-
og sjønæringen, slik at kystens ressurser også i
fremtiden kan høstes?

