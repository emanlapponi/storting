 «Nye vedtatte etterforskningsmetoder
med bruk av tilgjengelig teknologi har bedret bevismaterialet i
rettssaker. Kravet til en kvalitativ og rask saksbehandling ved
domstolene krever en mer effektiv gjennomføring av rettssakene.
Tidsforbruket pr. behandlede sak er økende. Dommerne bruker
sjelden rettergangsbøter overfor uetiske advokater, avskjærer
sjelden listen av irrelevante vitner, setter ikke strenge
nok krav til bevismaterialet, etc.

Hva vil statsråden gjøre
for å effektivisere domstolsbehandlingen?»

  Rettssikkerheten skal være udiskutabel.
Spørsmålet er om ikke norske
domstoler er overmoden for forandringer. Samfunnet har gjennomgått store
forandringer, særlig med tanke på teknologiske
nyvinninger. I Norge har vi hatt verken tradisjon eller
kultur for å ha dommerstyring av norske rettssaler.
I Drammen føres den såkalte bilbombesaken i disse
dager. Det er grunn til å spørre om det er behov
for å innkalle 65 vitner, særlig når
ingen av vitnene har sett gjerningsmannen på åstedet.
Vitner skal tilføre saken viktige momenter og bevis, ikke
tilsløre fakta.

Advokater setter dagsorden fremfor at dommerne
gjør det. I visse medieprofilerte saker blir bruk av antall
vitner, sakkyndige og uegnet bevismateriale overdimensjonert i forhold
til reelt behov for å påvise
skyld eller uskyld. Irrelevante innspill og bevismateriale
fra partene forkludrer ikke dommernes etterrettelighet
og skjønn, men skaper unødig oppstyr rundt rettssakene.
De som minst gavnes av denne nye rettspraksisen, er de siktede.

Rettssikkerheten innskrenkes neppe ved at det
settes strengere krav til mer bruk av skriftlig dokumentasjon og færre,
men relevante vitner, slik svenskene har gjort. Vil statsråden
påvirke utviklingen i en slik retning?

 Jeg takker for svaret.

Rettssikkerheten til den enkelte tiltalte styrkes
ved at dommerne har høy lov- og fagkunnskap. Selve straffeprosessgjennomføringen
setter ingen særskilte krav til særskilt fagkompetanse
hos den enkelte dommer i de fleste type saker. Både
aktorat og forsvarsadvokatene har spesialisert seg innenfor
visse nisjer. I dag finnes egne domstoler bl.a. som behandler
vergemål, rettsmegling og patentrett. Burde ikke
andre områder som de facto
krever særskilte kunnskaper, også få spesialiserte
dommere, som arbeidsrett, skatterett osv.? Jeg er klar over at Oslo tingrett
har et forsøksprosjekt i forbindelse med dette. Ser ikke
statsråden behovet for ikke bare en
rettsreform, men faktisk en kompetansereform også for
norske dommere?

