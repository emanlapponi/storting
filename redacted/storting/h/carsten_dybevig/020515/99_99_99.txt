 «I Skjeberg i Østfold har et nabolag
dannet et borgervern for å kvitte seg med en pedofil nabo
og leietaker. Opplysningsplikten til politiet overfor
allmennheten er i dag begrenset. Kravet til rettsvern skal settes
høyt. Husleielovens bestemmelser gir utleier få muligheter
til å kaste ut uønskede kriminelle leietakere.
Det finnes heller ingen lovhjemmel vedrørende kriminelles
opplysningsplikt overfor utleier.

Hva kan statsråden gjøre
for at utleiere får et bedre rettsvern i loven
overfor kriminelle leietakere?»

 Tusen takk for svaret. Det var et
svært positivt svar for dem som mener at de har
en pedofil i nabolaget.

I Østfold er det slik at man har dannet et
såkalt borgervern fordi man mente at lovgivningen var svak
når man ikke hadde rett til å kaste
ut en pedofil leietaker. Situasjonen var at den familien som leide
ut til den pedofile, hadde barn selv. Og det førte etter
en stund til at denne familien selv måtte flytte ut av
huset, fordi det ble vanskelig å kaste
ut en leietaker. Det ligger i lovgivningen, og da særlig
i § 9-5 i husleieloven, som sier at det må foreligge «en
annen saklig grunn til å si opp leieavtalen».

Men jeg er i hvert fall veldig glad for den
varslingen som kan skje i forhold til leietaker, og særlig
det ministeren sier i forhold til fortielse, som også blir
regnet som en saklig grunn til utkastelse, og at dette
kan brukes i forebyggende øyemed. Jeg er veldig fornøyd
med det.

Jeg bare lurer på om ministeren
i tillegg vil gjøre noe i forhold til lovverket, eller
om han mener at det han kommer med nå, er tilstrekkelig.

 Jeg takker igjen for svaret.

Jeg synes det er veldig positivt at statsråd
Dørum engasjerer seg så sterkt personlig når
det gjelder seksuelle overgripere generelt. Det er veldig positivt.

Det er viktig at folk føler seg trygge
i det nabolaget de bor. At folk må ty til folkeaksjoner
som borgervern for å få rolige forhold i huset
sitt, synes jeg er en veldig dårlig løsning, særlig
i forhold til at politiet nå får
mulighet til å varsle utleiere som eventuelt
leier ut til kriminelle. Det er en presisering og en styrking av
rettighetene til utleier som tidligere kanskje ikke har
vært nevnt så mye. Jeg vil takke minsteren for
det svaret han har gitt.

