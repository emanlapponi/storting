 Jeg ønsker å stille
følgende spørsmål til statsråd
Dørum:

«Norsk våpenlov er streng.
Store våpensamlinger er ikke uvanlig i norske
hjem. Ved en pågripelse i et hjem i Østfold fant politiet
40 skytevåpen, over 20 000 skudd, én håndgranat
og diverse politieffekter. Dette utgjør en sikkerhetsrisiko
for omgivelsene og en stor fare om våpnene kommer
i hendene på kriminelle miljøer. I private hjem
i Østfold er det lagret over 73 000 skytevåpen, mens i hele Norge
ca. 1,7 millioner våpen.

Hva gjør statsråden for at
kontrollen og mulighetene for våpenlagre i hjemmene blir
skjerpet?»

 Jeg takker for svaret.

Det stilles allerede i dag strenge krav i loven
til hvordan våpen skal oppbevares. Nedlåsing,
våpenskap og oppkobling mot alarmsentral
er noen av tiltakene. Den rystende saken fra Østfold viste
at her ble våpnene ikke oppbevart slik de skulle.

Vi vet at lett tilgjengelighet til våpen
generelt øker muligheten for at våpen lettere
vil bli brukt i kriminelt øyemed. At et menneske nærmest
skal kunne skaffe seg tilgang til så mange våpen
at han nærmest kan føre en krig alene, er rystende.

Fra NRK hørte vi at politiet
beskrev beslaget av det private våpenarsenalet som at personen
var væpnet til tennene. Det store beslaget ble også karakterisert
av en våpenhandler i Moss til pressen som «ikke
et overraskende antall. Nei, hvis du først begynner å samle
kan det fort bli mange våpen.»

I dag er kravene til medlemmer av skyteklubber
strenge. Hvordan kan tilsvarende rutiner innarbeides for andre typer
våpen? Hvordan kan politiets og Forsvarets rutiner skjerpes,
slik at våpenloven får nødvendig effekt?

 Jeg takker nok en gang statsråden
for svaret.

Jeg registrerer at statsråden ønsker å følge nøye
med på politiets oppfølging av de kontrollhjemler
som vi har i henhold til våpenloven. I anslagsvis 40 pst.
av norske private hjem forefinnes skytevåpen.
Våpenlovens § 27 a gir politiet
anledning til å kontrollere at våpen oppbevares
på en forskriftsmessig måte i private
hjem. Slik kontroll kan bare utøves etter
et forhåndsvarsel.

Det hevdes fra Våpenforbundet at § 27
a i våpenloven bryter med det alminnelige rettsvernet en
person har. Dette gjelder i forhold til eksisterende lovgivning
i politiloven § 2, straffeloven § 95,
Grunnloven § 102 og Den europeiske menneskerettighetskommisjonens
artikkel 8, hvor det essensielt kreves at det foreligger
en ransakingsordre fra domstolen før politiet – og
i Norge dermed påtalemyndigheten – trenger
seg inn i private hjem.

Hvordan kan statsråden bidra til en
streng kontroll uten at verken Grunnloven § 102 eller
EMK brytes?

