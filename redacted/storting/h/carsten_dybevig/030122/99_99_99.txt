 Jeg tillater meg å stille følgende spørsmål
til statsråden:

«Hver tredje langtidssykmeldte
venter over 200 dager på behandling til en kostnad av ca.
1 700 kr pr. døgn. Ifølge SINTEF har sykehusene
fått 30 pst. mer penger de siste 10 årene
uten at de er blitt mer effektive. Samtidig har helsekøene
vokst. Et prosjekt i Halden kommune har utnyttet ledig
kapasitet ved sykehusene. Det har gitt raskere behandling, mindre
helsekø og reduserte kostnader for samfunnet.

Hvordan vil statsråden overføre
disse «bestillerkompetanse»-erfaringene til gagn
for hele befolkningen?»

 Jeg takker for svaret.

Jeg er enig med statsråden i at man
skal utnytte de kapasitetshullene som finnes i helsevesenet. Man
kan vel fastslå i dag at det ikke mangler på tilbud
til pasienter verken innenfor det offentlige
helsevesen eller det private. Men det mangler, eller
skorter på, vilje og muligheter i leverandørleddet – det
har i hvert fall gjort det – til å gjøre
noe med pasienters helhetlige sykdomsforløp, og problemet
er først og fremst fravær av en kompetent bestillerkompetanse
av helsetjenester på pasienters vegne. Ved siden av individuell
gevinst får pasientene ved korte sykdomsforløp
både redusert forbruk av kommunehelsetjenester og redusert
sykefravær, og man får reduserte ventelister,
bedre forutsigbarhet for kommunens forbruk av rehabilitering
osv.

Når det gjelder fritt sykehusvalg,
er det altså fortsatt leverandøren, produsenten,
sykehusene, som styrer pasientkøene. Hva vil statsråden
gjøre for at kundene, pasientene, får en direkte
bestillermakt i forhold til produsenten, sykehusene, ved at f.eks.
primærhelsetjenesten har en slik funksjon?

 Her deler jeg synspunktene til statsråden.

Jeg er også opptatt av at
det skal være en form for likestilling mellom
private og offentlige rehabiliteringsinstitusjoner. Norske
rehabiliteringsinstitusjoner mottar ca. 920 kr i statlig
støtte for et døgn pasientbehandling, mens innsatsstyrt
finansiering gir i tillegg til midler fra helseforetakene
over 3 000 kr til statlige institusjoner, offentlige
institusjoner. Dette er jo en stor ulikhet. Jeg lurer på om
statsråden kan bidra til at den forskjellen som er mellom
private og offentlige rehabiliteringsinstitusjoner, minker, for
at ressursene i samfunnet skal bli bedre utnyttet til
gagn for pasientene.

