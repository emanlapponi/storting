 Jeg tillater meg å stille følgende
spørsmål til nærings- og handelsministeren:

«Sem-erklæringen legger vekt
på en bedre målretting av de offentlige
virkemiddeltiltakene, bl.a. gjennom kommersialisering
og internasjonalisering. EU har programmer som strekker seg over
flere år. Forutsigbarheten i EU-programmene blir bedre
for deltakerne når rammene avgjøres før
programstart. I Norge gis årlige rammer i statsbudsjettet
med ev. endringer i revidert nasjonalbudsjett.

Hvordan vil statsråden gjøre
de norske programmene mer langsiktige og forutsigbare
for deltakerne?»

 Takk for svaret. Jeg har tilleggskommentarer.

Det er slik at SND, Statens nærings-
og distriktsutviklingsfond, på en måte
skal være katalysator for de små og mellomstore
bedriftene ute i distriktene. De bedriftene som de skal støtte,
har ofte liten egenkapital, men de har gode
idéer. Det er ofte enmannsforetak eller
tomannsforetak eller i hvert fall bedrifter som er små.
Disse bedriftene trenger ofte egenkapital for å få satt
i verk disse gode ideene og de impulsene som
de har. Man skal også være klar over
at fremtidens arbeidsplasser faktisk ikke eksisterer i
dag, slik at mange av de arbeidsplassene vi får i fremtiden,
kommer nettopp fra slike små og mellomstore bedrifter.
Og så ser vi da i Aftenposten at SND er med på å finansiere
utflytting av norske arbeidsplasser. Her bruker man altså penger
til å utflagge norske arbeidsplasser, mens det
i distriktene ofte er en uforutsigbarhet i forhold til
størrelsen på støtten som SND kan gi disse
bedriftene.

Og da har jeg to tilleggsspørsmål
til statsråden. Det ene er: Bør ikke
virkemiddelpolitikken i størst mulig grad gjelde norske
bedrifter i Norge, slik at vi kan få den innovasjonen og
det entreprenørskapet som beskrives så flott i
statsbudsjettet for neste år? Og samtidig: Hvis Norge
skal delta i EUs rammeprogrammer, må man på en måte
forplikte seg over seks–åtte år.
Er det ikke slik at Norge har tenkt å delta
i disse rammeprogrammene?

 Takk for svaret en gang til.

Det er slik at i Norge har vi opprettet
tre forskjellige typer virkemiddelbedrifter i statlig regi. Det
er Norges Eksportråd, som skal bistå bedrifter
i utlandet med å få solgt varene sine
til utenlandske markeder. Så har vi SIVA,
et selskap for industrivekst, som etablerer seg både
i Norge og utlandet for nettopp å hjelpe
norske bedrifter. Det tredje er Statens nærings-
og distriktsutviklingsfond, og det bør jo helst
gjelde for norske bedrifter, slik at man ikke
får et opplegg her som gjør at både SIVA,
SND og Norges Eksportråd trår
i det samme bedet. Bør man ikke ha klare skillelinjer mellom
hva som er SIVAs oppgave, hva som er Norges Eksportråds
oppgave, og hva som er SNDs rolle?

