 «Den globaliserte, organiserte kriminaliteten øker.
Tidligere opererte organiserte kriminelle i et avgrenset geografisk
område med en type kriminalitet som spesiale.
Nå opererer de i et langt større område
innenfor ulike typer kriminalitet.

Hva vil statsråden gjøre
for å sikre at organisert kriminelle blir fotfulgt uansett
hvor de måtte befinne seg, og hva kan statsråden
gjøre for å styrke det internasjonale samarbeidet
for å avdekke narko- og menneskehandel og hvitvasking av
penger?»

 Jeg takker statsråden for et fyldig
svar.

Jeg skal ikke begi meg inn på de ødeleggelser
og nedverdigelser som både narkotika og trafficking
har på mennesker. Der tror jeg statsråden og jeg
har samme syn.

Målet må være
at regjeringer verden over gjør det så vanskelig å bedrive
disse aktivitetene, både økonomisk og
legalt, at organiserte kriminelle miljøer vil avstå fra det.
Spekteret av virkemidler kan være bredt.

Jeg vil fokusere på det juridiske
nettverket. Russland vil i løpet av våren vedta
en ny lov for å bekjempe menneskehandel etter
pådriv bl.a. fra den norske regjeringen. Dette
vil gi myndighetene sterke virkemidler i kampen mot trafficking.
Thailand og Laos har innført suksessfulle kampanjer for å redusere
opiumsproduksjonen. Mitt poeng er at narkotikaproduksjonen og menneskehandelen
vil forflytte seg til tilgrensende stater uten tilstrekkelige og
nødvendige lovverk og virkemidler.

Er ikke statsråden enig
i at for å få nødvendig uttelling i kampen
mot narkotika og omfanget av menneskehandel, er det nødvendig
at Norge gjennom bl.a. FN arbeider for å tilrettelegge
for en sanksjonspolitikk overfor de stater som ikke iverksetter
tiltak overfor nevnte typer virksomhet?

 Jeg takker nok en gang statsråden
for svaret.

Gjennom Økokrim har Norge i utgangspunktet
en god organisert hvitvaskingsenhet. Kontakten mellom
Økokrim og banker, finansinstitusjoner, Tollvesenet og eventuelt
tipstelefon, er gode virkemidler. Antall saker har økt
med 50 pst. de siste fem årene. Imidlertid arbeider Økokrim
ut fra en passiv rolle, dvs. at den behandler innkomne meldinger,
men driver ingen virksomhet aktivt rettet mot mulige organiserte
kriminelle miljøer.

FNs erfaringer viser at midlene fra narkotikaomsetningen
blir hvitvasket gjennom en rekke transnasjonale transaksjoner. Omfanget
av hvitvasking er større enn olje- og våpenindustrien
og utgjør 5 pst. av verdens totale økonomi.
Transaksjonene gjøres i løpet av sekunder, mens
myndighetenes muligheter til å få oversikt over transaksjonene
kan ta måneder og år, avhengig av politiets etterforskingsmetoder
og rettspraksis i de ulike land. Greier vi å få bukt
med hvitvasking av penger, viser erfaringer fra FN at omfanget av
narkotikasalg og trafficking reduseres kraftig. Det viktige er da å ha
internasjonale lokomotiver til å inkorporere flest mulig
land i kampen mot hvitvasking.

Hva kan statsråden gjøre
for å styrke det internasjonale lovverket for å hindre
hvitvasking av penger?

