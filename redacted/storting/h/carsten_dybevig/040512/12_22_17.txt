 Jeg takker statsråden for et veldig
grundig svar.

Organisert kriminalitet er en av de sterkest økende bransjer – dessverre.
Utviklingen de siste årene har vært foruroligende.
Internasjonale ligaer – under godt fordekte selskaper – opererer
nærmest fritt i en del land. Land som ikke ønsker
kontroll, som Sveits, Liechtenstein eller Kanaløyene, eller
land som ikke har kompetanse til å ha kontroll,
som f.eks. Ukraina og Hviterussland, svekker muligheten for å bekjempe
den organiserte kriminaliteten. Norge må være
en pådriver internasjonalt mot organisert og økonomisk
kriminalitet.

Imidlertid må politiet
gis ressurser – i form av kompetanse, utstyr og tekniske
metoder til å avsløre denne formen for kriminalitet.
Kriminalitet koster det norske samfunnet over 50 milliarder kr årlig,
inkludert ressurser til justisvesenet, helseskader og eventuelle
materielle tap – for å nevne noe.

Vil ikke rettssikkerheten styrkes
om samfunnets egne voktere – politi, rettsvesen
og kriminalomsorgen – gis metoder som f.eks. romkontroll
og kompetanse og ressurser til å bekjempe, da på en
intelligent måte, en sterkt foranderlig kriminalitet?

