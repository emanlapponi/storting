 Jeg takker statsråden for svaret.

Jeg er enig med statsråden i at det
påhviler de private banker og vaktselskaper en særskilt
forpliktelse til å påse at rutinene rundt verditransportene
er nærmest vanntette. I utgangspunktet vil jo de rutiner
som er lagt opp, rent teoretisk være
det. Imidlertid viser en statistikk Aftenposten
presenterte 29. april, at de kriminelle bruker stadig mer
utspekulerte og hensynsløse metoder for å avsløre både
vekterselskapenes rutiner, og enda mer bekymringsfullt – som
gårsdagens Dagbladet antyder – nærmest
infiltrerer politifolks privatliv for om mulig å avsløre
politiets rutiner. Enda mer bekymringsfullt er det jo
at ranere besitter teknologisk utstyr som ikke engang politiet
har tilgang til. Til syvende og sist, om pengene ikke
kommer til rette, vil jo vanlige folk måtte betale for bortkomne
penger gjennom høyere forsikringer og renter.

Ser statsråden for seg at staten på et eller
annet vis setter større sikkerhetskrav til oppbevaring
og transport av store pengeverdier?

