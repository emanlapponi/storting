 Jeg ønsker å stille
følgende spørsmål til statsråd
Dørum:

«Det finnes flere sivile saker i den
senere tid hvor personer har blitt påført advokatutgifter
langt utover verdien av søksmålet om
fullt medhold gis. I en tvist i Ålesund ble en bil til
en verdi av 20 000 kr etter endt rettssak økt til
totalt 113 000 kr, inklusiv salærer. Det finnes
andre eksempler på store
advokatutgifter i saker som i utgangspunktet ikke bør
ha advokatbistand.

Hva kan statsråden gjøre
for å redusere behovet for advokat i enkle tvistemål
og/eller redusere advokatsalærer?»

 Jeg takker for svaret, det var et veldig positivt
svar.

Regler for god advokatskikk hviler på en
frivillig aksept fra advokatene om å sikre at advokatvirksomhet
utføres etter etiske prinsipper. Brudd på reglene
er grunnlag for disiplinære følger for advokaten.
I saken fra Ålesund er advokatsalæret blitt mer enn fem
ganger totalver-dien til den omtvistede gjenstanden. God advokatskikk sier
bl.a.:

«Hvis
omkostningene i forbindelse med et oppdrag må antas å bli
uforholdsmessig høye i forhold til klientens økonomiske
stilling» … «skal advokaten i tide gjøre
klienten oppmerksom på dette».

Noen klienter har ressurser til å forfølge
disse urimelighetene i salærene og eventuelt
innklage advokatene, andre har ikke. Folks allmenne oppfatning
av rettssystemet hviler også på hvordan
de opplever kostnadene ved å føre en
sak for rettssystemet. Vil statsråden bidra til å skape
mulighet for offentlige myndigheter til å regulere totale
kostnader på salærer bedre enn i dag
og eventuelt ha sanksjonsmidler overfor advokater som
gir klienten urimelige advokatsalærer?

 Jeg takker nok en gang for svaret fra statsråden.

Det finnes mange eksempler
på urimelige advokatsalærer. Blant annet
har Stortinget vedtatt å gi fedre rett til å vite
hvem de er biologisk opphav til, hvor testen er obligatorisk for
barnet, og hvor staten dekker kostnadene. Men det finnes advokater
som tar slike saker for å hindre DNA-testing,
og som taper i rettssystemet, slik Stortinget da har vedtatt, og
som som følge av dette påfører sin klient både egne
og motpartens saksomkostninger. Dette er jo svært uheldig
for klienten. I regler for god advokatskikk heter det bl.a.:

«En
advokat skal gi råd til klienten og ivareta hans interesser
raskt, samvittighetsfullt og påpasselig.»

Hvordan kan statsråden – også gjennom
de svarene han har gitt her i dag – gjennom bedre
offentlig informasjon til den enkelte forebygge slik spekulativ
advokatpraksis? Jeg er fornøyd med – bare
for å si det – det svaret som statsråden
gav, som gjaldt klienters mulighet til å føre
egne saker for apparatet. Men spørsmålet er altså: Hvordan
kan vi forbedre den offentlige informasjonen til den enkelte, slik
at man blir klar over muligheten til å føre egne
saker i rettssystemet, og også blir klar over hvilke
rettigheter man har i samfunnet?

