 «Høyesterett har akkurat
avsagt dom om videre straffeforfølgning av en 17-årig voldsutøver
fordi barnevernet, som strakstiltak, gjennomførte tvangsinnleggelse
ved en barnevernsinstitusjon. Høyesterett tolker tvangsinnleggelsen
som straff og anser en videre straffeforfølgning som dobbelt
straffeforfølgning. Norge har vedtatt EMK-retningslinjer
om å avskaffe dobbeltstraff.

Hva vil statsråden gjøre
for å forebygge at barnevernstiltak juridisk
sett oppfattes av rettssystemet som straff?»

 Jeg takker statsråden for et klart
svar. Han avgir i sitt svar en tolkning som jeg også deler.

Vedtaket i fylkesnemnden om å gjennomføre
tvangstiltak overfor barn blir av Høyesterett
betraktet som straff. For den menige mann virker dette urimelig,
og urimeligheten ligger i at de som begår straffbare handlinger, skal
stå til rette for det i norske domstoler. I dette
tilfellet ble saken avvist fordi barnevernstiltaket blir å anse
som tilstrekkelig straff. Etter min oppfatning er det ikke
barnevernets oppgave å straffe, men å gi omsorg
for barn i vanskelige situasjoner. Barnevernstiltak
er behandling og rehabilitering, og må ikke utelukke
straff etter mitt syn. Om Høyesteretts dom blir
toneangivende i fremtiden for hvordan domstolene ser på tvangsbehandling
ved institusjoner, vil dette kunne få uheldige utslag i
forhold til hvordan barnevernet eller andre
offentlige etater griper inn, eller enda verre:
unnlater å gripe inn i situasjoner som krever umiddelbar
behandling. En fengselsstraff pådømt umiddelbart etter
gjerningen vil ikke avhjelpe dette.

Da er mitt spørsmål til ministeren:
Vil de retningslinjer som barnevernet arbeider etter, eventuelt
bli gjenstand for revidering om denne dommen blir stående?

 Jeg er enig med ministeren i at man i Norge
faktisk er veldig dyktig når det gjelder inkorporering
av konvensjoner, både Barnekonvensjonen og Den europeiske
menneskerettighetskonvensjonen, og det synes jeg er riktig politikk.
Det som vi kanskje ikke har vært like
dyktige på, som denne saken avdekker, er å se hele
omfanget – eller konsekvensen – av hva
disse konvensjonene betyr for norske rettsavgjørelser
ved domstolene. Vi må kanskje gå en runde til
i forhold til hvordan man praktiserer konvensjoner i norsk lovverk, og
hvordan man praktisk forholder seg til konvensjoner i f.eks. offentlige
etater som barnevernet osv.

