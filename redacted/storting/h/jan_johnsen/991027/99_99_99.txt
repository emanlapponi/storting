  Jeg har følgende spørsmål
til samferdselsministeren:

«I forbindelse med rassikring av Trollstigen
er det nå besluttet at veien skal stenges 14. august de
neste 3 årene. August måned er en stor turistmåned
med spesielt mange tyske og franske turister. Det er heller ikke
uvanlig at cruiseskip anløper området langt ut
i august. Trollstigen er en nasjonal turistattraksjon og må derfor
prioriteres slik at stengingen blir så kort som mulig. 

Vil statsråden sørge for
at så skjer?»

  Jeg takker ministeren for svaret.

Nå er det slik at reiselivsnæringen
der oppe ønsker å ha iallfall en ukes lengre drift
i området enn det den har i dag.  Ønsket der oppe fra er
at dette blir trukket en uke lenger ut i august. Kan samferdselsministeren
se på muligheten av at dette kan skje? Det er reiselivssjefen
der oppe som spesielt ønsker dette. Jeg er klar over at
det har vært møter med næringen, og at
en er kommet fram til et kompromiss. Men for Norge som turistland
er det uhyre viktig å holde denne veien, som den attraksjonen
den er, åpen iallfall en uke til.

  Jeg takker for svaret, som jeg syns var både
positivt og konstruktivt. Jeg regner med at det går an å få til
den uken som reiselivsnæringen her ber om.

Jeg har imidlertid et siste spørsmål
til statsråden, og det går på selve økonomien
i dette. Nå er det slik at dette går over fylkets
midler. Men dette er en nasjonal turistattraksjon, og det vil derfor
være helt naturlig at disse midlene blir bevilget over
et nasjonalt budsjett og ikke nødvendigvis går
direkte på fylket. Ser ministeren noen mulighet for at
det kan bli en særordning for Trollstigen når det
gjelder finansieringen? Jeg er blitt gjort kjent med at 10,5 mill.
kr til rassikringsmidler i området har blitt tatt vekk
fra andre prosjekter for å bli overført til Trollstigen. Det
syns jeg er uheldig for dette fylket.

