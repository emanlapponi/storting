 «I Dagens Næringsliv 23.
november 1999 får vi vite at Luftfartsverket sonderer mulighetene
til å bygge inntil 7 nye hotell i tilknytning til de største
flyplassene i Norge. Eiendomssjef Lars Mork Gundersen i Luftfartsverket
sier at de vurderer alt fra å feste bort grunn til å investere
direkte i prosjektene. 

Kan statsråden bekrefte at det er
uaktuelt for Luftfartsverket å investere direkte i disse
prosjektene?»

  Nå må jeg med en gang si
at jeg har ingenting imot at det kommer nye hoteller ved flyplasser
i Norge, men jeg har absolutt veldig mye imot at staten blander
seg opp i utbyggingen av dette. Jeg kan ta Stavanger lufthavn som
et eksempel. Det er en gullgruve for Luftfartsverket, og vi i Stavanger-området
har jobbet i mange år med å få denne
videre utbygd slik at det skal bli enda mer lukrativt for Luftfartsverket å ha
den flyplassen. Dette skjer ikke. Dette er primæroppgaven
til Luftfartsverket. Kan jeg få forsikringer fra ministeren
om at dette nå blir tatt på alvor, og at denne
lufthavnen – som allerede i dag, etter å ha vært
operativ i så kort tid etter at den ble bygd ut, er altfor
liten – får de midlene som er nødvendige
for å drive effektivt også i fremtiden?

