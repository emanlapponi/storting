  Jeg har følgende spørsmål
til helseministeren:

«Ifølge Verdens Helseorganisasjon
sine krav til stråling av kreftpasienter klarer Norge å oppfylle
ca. 50 pst. av disse. Vi er det dårligste land i Vest-Europa
innenfor dette feltet. Kreftbehandling er i dag et satsingsområde for
regjering og storting, og ifølge Nasjonal kreftplan er det
vedtatt en utvidelse fra dagens 22 strålemaskiner til 36 i
løpet av 2003.  					Vil vi da være ajour med
Verdens Helseorganisasjon sine krav til stråling av kreftpasienter?»

  Jeg takker for svaret, og jeg er overbevist
om at statsråd Høybråten og jeg har samme interesse
av å få orden på dette. 

Det som imidlertid skremmer meg litt, er situasjonen ved
Haukeland Sykehus, hvor Statens helsetilsyn to ganger i løpet
av våren – det var vel i mars måned og
på sommeren – hadde påtalt mangelen på strålekapasitet der.
De sa rett ut at folk dør i køen mens de venter
på at disse strålemaskinene skal komme i bruk.
Har helseministeren noen spesiell plan for Haukeland Sykehus? Er Haukeland
et spesielt tilfelle, eller er dette et tilfelle som gjenspeiler
situasjonen ellers i landet?

  Jeg takker igjen for svaret, og jeg synes
det som ministeren sa, var betryggende. 

Jeg har imidlertid et spørsmål
som går direkte på situasjonen slik den er nå.
Det har lenge, i alle fall i Bergen og muligens også andre
steder i landet, vært altfor lite strålekapasitet
til kreftpasientene. Når man er på etterskudd,
og selv om man nå har satt dette på dagsordenen for å få fortgang
i det, og selv om det er enighet i Stortinget om at vi skal få orden
på dette, tror i alle fall jeg at det muligens må forseres
noe mer. Ser ministeren noen mulighet for å forsere ytterligere
planene i den nasjonale helseplanen, når vi vet hvordan
kreftpasienter oppfatter situasjonen i dag?

