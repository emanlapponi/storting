 Jeg har følgende spørsmål
til nærings- og handelsministeren:

«Utkastet til forskrift om etablererprøve
for styrere av serveringssteder pålegger den enkelte kommune
unødige kostnader. Hver kommune må avholde prøve,
utstede eksamensbevis og opprette etablerer-register. Hadde IT-baserte
løsninger vært valgt, kunne prøvene blitt
utarbeidet sentralt, svarene avlest maskinelt og registeret gjort landsdekkende.

Vil statsråden gjøre om utkastet
slik at IT-løsninger kan tas i bruk, registeret bli mer
anvendelig og kommunene spares for økte utgifter og et
betydelig byråkrati?»

  Jeg takker ministeren for svaret. Jeg oppfatter
faktisk svaret slik at ministeren er åpen for å gå i
gang med IT-baserte løsninger så snart dette kan være
praktisk mulig å få til. Det er jeg glad for,
og jeg håper ministeren har dette med seg fremover, slik
at det ikke blir glemt. I tilfelle får jeg minne ministeren
på det ved en senere anledning. 

  Jeg har følgende spørsmål
til samferdselsministeren:

«Problemene på Oslo Lufthavn
Gardermoen ser ut til å øke fra dag til dag. Siste
melding er at det skal bli enda større problemer både
for ansatte og passasjerer fra uke 44, når vinterrutene
starter opp.

Hvilke tiltak kan statsråden sette
i verk for at vi kan få en mest mulig normal situasjon
ved Oslo Lufthavn Gardermoen så raskt som mulig?»

  Har departementet vurdert de samfunnsøkonomiske
konsekvensene av de forsinkelser vi til nå har hatt? Med
det spørsmålet mener jeg at med tusen passasjerer
stående der ute i en time, kan vi regne med at det går
en halv million kr, grovt regnet, hvis vi regner med 500 kr
timen. Og vi vil sikkert finne at det er enda mer hvis vi går
ut i periferien og ser på hvilke ytterligere utgifter den
enkelte får.

Det har store konsekvenser ikke bare for den
ene som reiser, men for alle og ikke minst for de ansatte. Jeg er glad
for at ministeren ser positivt på dette, men jeg lurer bare
på om de har foretatt noen økonomiske analyser
av hva disse forsinkelsene til nå har kostet Mor Norge?

  Jeg takker igjen for svaret, men jeg synes
ikke det er stort med det kaoset som vi har opplevd på Gardermoen.
Det er etter mitt skjønn en tragedie at vi har klart å stelle
oss på den måten i et moderne samfunn. 

Det som er tilfellet, er at når vi
er på flyplassen, hører vi at det er den internasjonale
omlegging som er årsaken til forsinkelsene. Når
vi derimot er i flyet, får vi høre at det er helt
andre ting som er årsaken til forsinkelsene. Det er tekniske
problemer på flyplassen. Det er så galt mange
ganger at flygerne ikke tør å gå inn.
De går på utsiden for å finne sine fly.
De tar passasjerene med seg og går i kø på utsiden
og ikke på innsiden. Og dette er galt. Det tror jeg at
ministeren også er enig i.

Selvfølgelig skal sikkerheten være
i høysetet. Det er forutsetningen for at vi skal drive
flytrafikk i dette landet. Men jeg har et siste spørsmål
til ministeren, og det er følgende: På hvilket
tidspunkt regner ministeren og Samferdselsdepartementet med at flyplassen
er kommet på det nivå som vi kan forvente oss
i slutten av det nittende århundre?

