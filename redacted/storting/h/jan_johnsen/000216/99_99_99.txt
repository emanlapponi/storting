  Jeg har følgende spørsmål
til justisministeren:

«I avisen Grannar 31. januar 2000
kunne vi lese om et tyveri av åtte verdifulle bilder fra
Etne Hotell. Da hotellet meldte fra til politiet om at de trodde
tyven befant seg på hotellet, fikk de til svar at politiet
ikke rykket ut på saker der det ikke stod om liv eller
død. 

Er det slik vi skal ha det her i landet, og
hvis det er det, vil statsråden sørge for at dette
blir kjent for det norske folk?»

  Ut fra svaret til ministeren forstår jeg
at han synes det er OK at man bryter seg inn og stjeler, og at politiet
eventuelt tar affære dagen etter. For dem dette gjelder,
er det frustrerende. De ringer til politiet for å få hjelp
der og da, og da synes jeg politiet bør rykke ut og gjøre
det som er jobben deres, nemlig å fakke de kjeltringene
som er ute og går. Men det er altså tydelig at
ministeren ikke mener det. Hvis min oppfatning her er riktig, ber
jeg ministeren bekrefte det fra talerstolen.

