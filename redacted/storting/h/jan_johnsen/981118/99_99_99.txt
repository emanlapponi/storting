  Jeg har følgende spørsmål
til kirke-, utdannings- og forskningsministeren:

«I forbindelse med økning
på 30 medisinstudenter i Osloregionen pr. år har
en arbeidsgruppe i Kirke-, utdannings- og forskningsdepartementet
kalkulert en opptrapping av driftskostnadene til 230 mill. kroner
og arealbehovet til 6 000 kvm. Helseregion vest har bedt
om en tilsvarende studentopptrapping kalkulert til 44,3 mill. kroner,
pluss et arealtilskudd på 2,8 mill. kroner.

Vil statsråden sørge for
at planene i Oslo ikke båndlegger nasjonale, faglige og økonomiske
ressurser i lang tid fremover?»

  Jeg takker for svaret jeg fikk – jeg er
vel ikke helt beroliget. 

Jeg vil referere litt av et brev som er sendt
til helseminister Dagfinn Høybråten og kirke-
og utdanningsminister Jon Lilletun fra Helseregion vest. Der står
det følgende:

«Det
regionale helseutvalet reagerer sterkt på dei framlagde
planane om medisinerutdanning i Akershus. 

Dette skuldast mellom anna: 

Planen er ei
grov forskjellsbehandling av helseregionane til fordel for Akershus. 

Helseregion vest har utvikla ein plan (150
planen) for utdanning av 150 medisinerstudentar i regionen.

Dette vil koste ca. 1,5 million pr. student,
mens Akershus får eit tilbud som er uakseptabelt høgt
i samanlikning.»

Brevet avsluttes med følgende:

«Det
regionale helseutvalet i helseregion vest bed om at planen vert
lagt til side, og at frigjorde ressursar som fylgje av dette vert
stilt til rådvelde for andre helseregionar der trongen
for helsepersonell er langt større, og der me kan utdanne
medisinerstudentar langt meir kostnadseffektivt.»

I avslutningen av sitt innlegg sa ministeren
at han ikke ville la økt opptakskapasitet i Osloregionen
legge bånd på midler og faglig personell i lang
tid framover. Hva mener ministeren med «lang tid» hvis
denne planen går igjennom?

 Før jeg stiller mitt spørsmål,
må jeg få lov til å gjøre en
rettelse i det.  Det har dessverre kommet inn en feil ved at jeg
skriver at det er stadfestet en dom fra «Høyesteretts
kjæremålsutvalg».  Det riktige er Gulating
lagmannsrett.  Og med denne rettelsen stiller jeg følgende
spørsmål til helseministeren:

«Det foreligger nå en rettsavgjørelse
i sak mellom staten og leger vedrørende tvist om tilbakebetalingskrav.
I denne saken påpeker domstolen alvorlig svikt i trygdemyndighetenes
saksbehandling. Videre foreligger det en stadfestet dom fra Gulating
lagmannsrett som går imot kongelig resolusjon av 8. mai
1998, hvor lege er fratatt retten til å praktisere for
trygdens regning i ett år. 

Vil statsråden sørge for å opprette
kontakt med Den norske lægeforeningen/lege om
disse sakene?»

 Jeg takker for svaret.  

Jeg hadde et spørsmål til
helseministeren i vår, og det munnet ut i følgende: 

«Kan
helseministeren se på muligheten av å utsette iverksetting
av vedtaket til rettskraftig dom foreligger?» 

 Det gjaldt det vedtaket som var gjort i statsråd,
og helseministeren svarte da helt avslutningsvis at han mente at
de var «på trygg grunn» ved å foregripe
begivenhetene, ved å trø på menneskerettighetene
med hensyn til at dom skal bli avsagt før man dømmer.
 Her valgte departementet – under Kristelig Folkepartis
ledelse – å dømme før denne
dommen forelå.  

Det er ganske bemerkelsesverdig at det i slutningen fra
Gulating lagmannsrett står følgende: 

«Inntil
det foreligger rettskraftig dom i sak om Sosial- og Helsedepartementets
vedtak av 29. april 1997, eller partene blir enige om annet eller
annet blir bestemt av retten, kan staten ikke iverksette vedtaket
overfor Roald Byre.»

Det som er poenget her, er at statsrådsvedtaket
er satt til side.  Det er alvorlig i seg selv.  Menneskerettighetene er
trådt på, og dette er gjort av Kristelig Folkeparti.
 Mitt spørsmål blir: Kan helseministeren se på dette
som all right, eller mener han at dette er klanderverdig?

  Jeg takker for svaret, som jeg absolutt ikke
er fornøyd med.  Her foreligger det en rettskraftig dom.
 Det er ikke en sak som verserer for domstolene – ikke
den som jeg refererer til med den ene legen.  Den er avsluttet i
Gulating lagmannsrett.  Gulating lagmannsrett har gjort det helt
klart at det vedtaket som ble gjort i statsråd, var feil.
 Det er ganske alvorlig – for meg er det iallfall alvorlig,
om det ikke er alvorlig for ministeren.  At en går ut og
skaper en praksis som gjør at folk dømmes mens
saken verserer for domstolene, er helt uakseptabelt, og det ønsker
jeg å gi klar beskjed om fra denne talerstolen.  Jeg tror
staten vil tjene mange penger på å gå inn
og forhandle med denne legen, få en avslutning på saken
og også stoppe de andre sakene som er på gang.
 Statsråden, Helsedepartementet og trygdemyndighetene er
her inne i et minefelt, og det håper jeg at ministeren også ser
at han er.

