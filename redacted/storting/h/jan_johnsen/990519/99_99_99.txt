 Jeg har følgende spørsmål
til sosialministeren:

«Stortingets flertall bad i 1995 Sosial-
og helsedepartementet legge frem en vurdering av mulighetene for
at reiselivsbedrifter gis unntak fra krav om tilvirkerbevilling
for servering av hjemmebrygget øl i egen bedrift. I 1997
bad stortingsflertallet departementet om å legge frem et
konkret forslag om dette.

Hvor langt er departementet kommet med dette
arbeidet, og kan Stortinget behandle saken i forbindelse med opphevelse
av ølloven og revisjon av alkoholloven?»

  Jeg takker ministeren for svaret, som jeg
oppfatter som positivt. 

Jeg vil for ordens skyld bare minne ministeren
om at et flertall i komiteen, bestående av Arbeiderpartiet, Senterpartiet
og Høyre, i Innst. O. nr. 74 for 1994-95 pekte på at 

«det
blir stadig større interesse for tilberedning og servering
av tradisjonell norsk mat og drikke som ledd i opplevelsestilbud
basert på genuine norske tradisjoner og lokalt særpreg,
f.eks. knyttet til bygdeturisme, bygdeutvikling m.m. I
den forbindelse er også servering av hjemmebrygget øl
en aktuell del av konseptet».

Jeg går ut fra at ministeren mener
at en her skal få et punkt inn i loven, slik at en sørger
for at dette blir ivaretatt – da i det neste trinnet, som
hun nevnte.

  Jeg takker igjen for svaret – men jeg
fant det litt mer foruroligende fordi jeg følte at det
lå en undertone her, at det muligens ikke blir slik som
det er trukket opp i flertallsmerknaden. Jeg forstod det også slik at
det flertallet som ministeren viste til, et flertall fra Arbeiderpartiet,
Senterpartiet og Sosialistisk Venstreparti, bad om at 

«Regjeringen
kommer tilbake til Stortinget med et slikt forslag som da kan vurdere
om det bør tas inn i alkohollovens bestemmelser». 

Men det var ikke til selve realiteten, nemlig
at det skulle være mulig å brygge øl
i egen bedrift. Jeg regner med at det ligger fast – og
jeg håper ministeren kan bekrefte det – men hvor
det ligger rent lovmessig, er det vi sannsynligvis er uenige om,
det forstår jeg.

