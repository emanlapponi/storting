  Jeg har følgende spørsmål
til justisministeren:

«16. desember 1998 kunne vi lese i
avisene at flere kommuner tilbyr seg å avlaste politiet
med blant annet å overta ansvaret for fartskontroller.
Dette forutsetter lovendringer innenfor vegtrafikkloven og straffeloven. 

Vil statsråden vurdere slike lovendringer?»

  Jeg takker for svaret, som jeg selvfølgelig
ikke var fornøyd med.

Jeg stiller meg litt tvilende til avvisningen
når man har en økning i kriminaliteten i vårt
samfunn. Senest i dag er det begått et drap ikke langt
fra denne byen, som har resultert i store demonstrasjoner utenfor
Stortinget, nettopp fordi man ikke klarer det som er politiets hovedoppgave: å ta
de som skal tas i dette samfunnet. Det må ikke bli slik
at politiet står ute i fartskontroll for å komme
i kontakt med den lovlige delen av befolkningen. Det er helt misforstått.
Jobben til politiet er å skjerpe seg på de områdene
som har med kriminalitet å gjøre, forebygge kriminalitet,
og sørge for at det samfunnet som vi lever i, blir best
mulig for oss som er lovlydige. Så får heller
politiet treffe oss lovlydige andre steder. Derfor spør
jeg om igjen: Er det helt uaktuelt at departementet kan se på denne
muligheten?

 Jeg har følgende spørsmål
til forsvarsministeren:

«I Aftenposten 22. januar 1999 blir
det opplyst at norske flygere i NATO-styrken som nå er
reist til Italia, bare kan operere i dagslys, da de mangler kompetanse
og teknisk nattlyskapasitet til at flygerne kan se i mørke. 

Synes statsråden dette er tilfredsstillende?»

  Jeg takker ministeren for svaret. 

Jeg syntes det var urovekkende å lese
det jeg gjorde i Aftenposten. Jeg trodde man hadde et forsvar som
var klar til å gå i krig på et hvilket
som helst tidspunkt.

Ifølge Aftenposten den 24. januar
sier norske generaler rett ut at Norge snart står på sidelinjen
i NATO. Det er et «faktum at mannskapene i Sjøforsvaret,
Hæren og Luftforsvaret ikke får all den treningen
de egentlig skulle hatt». 

«Situasjonen i dagens norske forsvar
har visse likhetstrekk med tilstanden i 1939», sier avtroppende
forsvarssjef Arne Solli i Aftenposten samme dag.

Ser statsråden de samme faresignalene
som forsvarssjefen?

