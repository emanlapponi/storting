 Jeg skal være kort og først få takke for en interessant debatt, som har belyst noen av problemstillingene vi ønsket å få belyst ved den interpellasjonen vi reiste.




I tillegg tror jeg det er viktig at jeg benytter anledningen til å gjenta det ønsket jeg kom med innledningsvis, og som også representanten Dørum fulgte opp, nemlig at det kan være riktig å ta en diskusjon om bl.a. 20 pst.-kravet i forbindelse med evalueringen av kvalitetsreformen, om så bare for å slå fast at det er et riktig og berettiget krav. På den måten kan man få større ro rundt de evalueringene NOKUT gjør – det er veldig viktig for legitimiteten til NOKUT – og man kan få ro rundt sykepleierutdanningene, nettopp fordi denne diskusjonen antageligvis kommer til å bli reist mer enn én gang, når man skal akkreditere og reakkreditere sykepleierutdanninger igjen. Så det hadde vært greit å få slått det fast. For NOKUT har ikke gjort annet enn å akkreditere og reakkreditere og å evaluere i tråd med Stortingets forutsetninger. NOKUT har altså bare gjort det de har fått beskjed om å gjøre.




Jeg vil også helt til slutt få gjenta det som flere av representantene har vært inne på i denne debatten, som vi har til gode å høre et svar på, konkret hvordan de private sykepleierutdanningene, som har opplevd kutt gjennom statsbudsjettet høsten 2005, skal kunne klare å opprettholde kvaliteten, og ikke minst imøtekomme de kravene NOKUT stiller for at de skal bli reakkreditert.




