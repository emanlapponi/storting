 Jeg takker for svaret fra statsråden.




Jeg minner om at Stortinget på midten av 1990-tallet vedtok en stor og viktig målsetting om at halvparten av norske studenter skulle få mulighet til å ta hele eller deler av sin utdanning i utlandet. Vi har ca. 200 000 norske studenter innenfor høyere utdanning, og det betyr at halvparten av disse 100 000 på en eller annen måte skulle kunne være i befatning med utdanning i utlandet. Når vi da ser på tallene - 11 116 studenter ute i helgradsstudier og ca. 6 500 ute i delgradsstudier - er vel ikke det i nærheten av å oppfylle de målsettingene vi satte. En av årsakene, i tillegg til spørsmålet om freshman-år og førsteåret av bachelorstudier i ikke-vestlige land, er at finansieringssystemet kan se ut til å ha en større innvirkning på rekruttering til delgradsstudier enn til helgradsstudier, og at vi da må vurdere dem når stortingsmeldingen kommer. 




Jeg er enig med statsråden i at internasjonalisering skal bety noe også for dem som ikke får muligheten til å ta utenlandsopphold. Men det er ingen motsetning mellom å la internasjonalisering få en betydning for alle studenter ved alle institusjoner i hele Norge, og samtidig legge til rette for mest mulig utveksling av studenter mellom Norge og andre land. 




Statsråden bruker også som eksempel - og det syns jeg er veldig interessant - at ett av hindrene for å dra ut er at norske studenter har for dårlige språkkunnskaper. Det prøvde jo den forrige regjeringa å gjøre noe med ved å innføre obligatorisk 2. fremmedspråk på ungdomstrinnet, nettopp for å sette elevene bedre i stand til å lære seg språk, få dem til å velge språk på videregående og fordype seg i språk i høyere utdanning. Det ville vært et vesentlig bidrag til at flere ville følt seg trygge nok språklig til å velge studier i utlandet. Det fjernet jo den nåværende regjeringa med et pennestrøk - det var vel noe av det første Øystein Djupedal gjorde, nesten før han fikk satt seg i stolen i Y-blokka. Det har altså betydd en rekrutteringskrise for språkfag både på videregående nivå og ikke minst i høyere utdanning. 




Helt til slutt vil jeg knytte et par ord til Nord-Amerika-strategien, som jeg støtter fullt ut. Jeg syns det er veldig viktig at man lager den typen strategi, fordi vi vet at særlig i forhold til USA har vi store utfordringer. Men samtidig kunne jeg ønske at man istedenfor å bruke store summer på å lage en strategi, likså godt kunne bruke de pengene på å løse den utfordringen som trykker mest for studenter som er på vei inn til USA, nemlig støtte til freshman-året.




Jeg syns også det er et ganske stort paradoks når statsråden framhever at på 50 institusjoner i USA som står på tilleggsstipendlista, kan man få støtte til freshman-året. Men da er det ingen grunn til at man ikke skulle få det ved de øvrige institusjonene i USA også, når man først har godtatt at ved 50 institusjoner er freshman-året på nivå med norsk høyere utdanning. Hvorfor kan man ikke da godta det ved alle de andre institusjonene i USA? Det ville være et bidrag til å få flere studenter ut.




