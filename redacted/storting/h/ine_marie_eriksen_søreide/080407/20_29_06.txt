 Jeg vil først få takke for en god debatt. Dette er et tema som mange har meninger om. Og det er jo slik at vi, når vi diskuterer utenlandsstudier i dag, er veldig opptatt av særlig noen ting. Vi er opptatt av samarbeid, av evne til mobilitet, av kultur og av språkforståelse. Vi vet at grensene bygges ned rundt oss på alle måter, og vi er avhengige av å være konkurransedyktige i Norge, også på en del av de områdene hvor det ikke var så stort behov for det for 15, 20, 30 år siden. Og det trykket kommer ikke til å avta; det kommer snarere tvert imot til å øke. 




Samtidig vet vi at vi er midt oppe i relativt omfattende europeiske prosesser som trekker i retning av økt mobilitet og økt mulighet for å reise ut. Vi prøver å få til at det strukturelt legges opp til at flere kan dra ut, fordi man samkjører utdanningssystemene, gradssystemene og karaktersystemene, slik at det blir lettere å flytte fra land til land og studere. Det er noe norske studenter burde få muligheten til å utnytte, istedenfor at man er i en situasjon hvor mange føler at de ikke får reist ut og studert. Vi vet også at vi er mye mindre flinke enn f.eks. svenskene til å tiltrekke oss utenlandske studenter i Norge. Mens de i Sverige har et én til én-bytteforhold omtrent, der de sender 26 000 studenter ut og får 26 000 utenlandske studenter inn til Sverige, er tallene i Norge helt annerledes. Vi tiltrekker oss langt færre enn vi gjerne skulle ønske, og det er en sammenheng her. 




Selvfølgelig er spørsmålet om freshman-år og støtte til førsteåret av bachelorgrad i ikke-vestlige land bare en del av diskusjonen og en del av problemstillingen. Men jeg mener fast bestemt at det er en såpass viktig del av problemstillingen for en del av de landene vi snakker om, at jeg tror vesentlige deler av problematikken kunne vært bøtt på ved at man gjorde noe med dette. Regjeringspartiene stod sammen med en samstemt opposisjon ved behandlingen av budsjettproposisjonen for 2006, der vi sa at det var viktig å få endret reglene i forhold til freshman-år og støtte til førsteåret av bachelorgrad i ikke-vestlige land. Regjeringspartiene hoppet etter hvert ut, men opposisjonspartiene har stått fast på dette, og opposisjonspartiene har i sine alternative budsjetter bevilget penger til det. 




Representanten Freddy de Ruiter mente at jeg tok «en spansk en». Jeg vet ikke om det var et forsøk på ordspill. Men jeg skulle ønske at flere norske elever kunne ta en spansk en - eller en tysk en eller en fransk en eller hva det måtte være, rett og slett fordi vi har manglende språkkompetanse i norsk skole, og det kommer til å bli et vesentlig hinder for å reise ut. Det er ikke fordi Norge er helt eksepsjonelt, men fordi vi står i en negativ særstilling mens alle andre land i Europa går i stikk motsatt retning av Norge - ved at man lærer mer språk tidligere. Norge går i den retning at vi skal lære færre språk og lære dem seinere enn det de gjør i andre land. Det er en utvikling som jeg tror ikke kommer til å bidra til at tallet på norske utenlandsstudenter går i taket. Men jeg er spent på å se stortingsmeldingen. 




Jeg takker for den debatten vi har hatt her i dag, og jeg tror vi kommer til å få en interessant debatt også til høsten når meldingen kommer. 




