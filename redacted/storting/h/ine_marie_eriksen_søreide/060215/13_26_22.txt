 Jeg har her med meg et knippe avisartikler
fra månedene før valget. Jeg kan trekke tre konklusjoner
av de avisartiklene: Ikke ett friskoleutspill fra Sosialistisk
Venstreparti fantes som ikke måtte uskadeliggjøres
av Arbeiderpartiet og Senterpartiet. Ikke
i ett friskoleutspill var de tre partiene enige seg
imellom. Det er ikke mulig å følge én
konsistent linje fra ett utspill til et annet.

I Dagsavisen 8. april 2005 sier Arbeiderpartiets
leder, Jens Stoltenberg, at det ikke er mulig å trekke
tilbake tillatelser som allerede er gitt. Han sier:

«Det
er mer komplisert, fordi loven setter begrensninger i forhold til å gi
bestemmelser tilbakevirkende kraft.»

Han gjentar dette standpunktet 19. juni
2005 i Aftenposten, hvor han sier at det ikke
er aktuelt å «trekke tilbake tillatelser som er
gitt om å opprette friskoler».

Jeg spør derfor en gang til: På hvilken måte
kunne de 40 skolene som nå har blitt fratatt godkjenningen
og nektet oppstart, vite at dette kom til å skje
som følge av et regjeringsskifte?

