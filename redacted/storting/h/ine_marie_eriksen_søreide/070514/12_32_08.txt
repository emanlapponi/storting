 Det er ingen tvil om at når Stortinget får seg forelagt stortingsmeldingen om forholdet mellom stat og kirke til høsten, kommer det til å bli en stor og viktig debatt på Stortinget.




Når vi ser på høringsuttalelsene og innspillene som kommer, de tallrike debattene som føres om temaet, er det også tydelig at dette skaper engasjement. Det er positivt. Det er grunner til at det engasjerer. Tro er svært personlig, og mange har et veldig nært forhold til sin tro. Men ikke minst handler debatten vel så mye om hvilken stat vi skal ha, som hvilken kirke vi skal ha – og hvilket forhold vi skal ha mellom kirke og stat.




Jeg vil derfor også bare kort nevne at den invitasjonen som Kristelig Folkepartis leder, Dagfinn Høybråten, har kommet med til Stortinget, er blitt godt mottatt, nettopp fordi den inviterer til et bredt forlik og en bred diskusjon om hva Stortinget skal gjøre.




Dagens spørsmål og det temaet som interpellanten, Inge Lønning, tar opp, er etter min oppfatning en ganske grunnleggende del av hele debatten om statskirkeordningen. Det er jo, som interpellanten var inne på, slik at Grunnloven § 2 hjemler det statlige kirkestyret. Bare så det er sagt: Jeg legger også til grunn den tolkningen at Grunnloven § 2 er hjemmelen, mens de øvrige paragrafene som hører med til kirkestyret, definerer innholdet av statskirken. De forankrer altså ikke statskirken, men de definerer innholdet av statskirken.




Jeg er også uenig med statsråden når han nevner at Gjønnes-utvalget foreslår å fjerne § 2, og at det dermed heller ikke kan være noe problem at det er et forslag som Arbeiderpartiet og andre har kommet med. Vel, det er riktig, men Gjønnes-utvalget går altså lenger. Gjønnes-utvalget foreslår å ta bort det kongelige kirkestyret som man har i Grunnlovens øvrige paragrafer. Så det er en sammenheng i det Gjønnes-utvalget foretar seg, som man kanskje ikke kan spore i det Arbeiderpartiet har foreslått.




Det de ulike landsmøtene har vedtatt i løpet av våren, har bidratt til debatt. Men det synet Arbeiderpartiet har lagt til grunn, har også bidratt til noe forvirring, for det handler ikke bare om forståelsen av § 2, om man skal fjerne § 2 eller ikke, det handler vel så mye om at man under presentasjonen av dette på pressekonferansen sa at man ønsket å beholde de øvrige paragrafer i Grunnloven inntil videre, altså man ønsket å fjerne § 2 og beholde de øvrige paragrafer inntil videre. Mer eksplisitt ble det vel også sagt på pressekonferansen at man ønsket å beholde paragrafene inntil et bedre demokrati var på plass i Kirken. Så kan man gjerne diskutere fram og tilbake hvor sterkt demokratiet må være og når det i så fall inntreffer, men det interessante og prinsipielle i denne sammenheng er jo at man ønsker å fjerne § 2, som hjemler statsreligionen og statskirken, samtidig som man ønsker å beholde en statsstyrt kirke.




For meg og åpenbart for flere i denne sal er dette lite logisk konsistent. Det er ikke veldig logisk at når grunnlaget for styret av Kirken faller bort, skal man fortsette å styre den samme kirken. Det er altså slik at man tenker seg en modell der man ikke lenger har en statsreligion, men et statlig styre av en kirke. Da blir jo det prinsipielle spørsmålet: Burde staten da også styre de interne anliggender i den katolske kirke og i det muslimske trossamfunn? Hvorfor skal man i så fall knytte seg bare til én bestemt religion, hvis man likevel skal oppheve det som er hjemmelen for statskirken og statsreligionen?




Dette er store spørsmål som vi antakeligvis ikke finner noe svar på i løpet av denne interpellasjonsdebatten. Men det er i hvert fall prisverdig at de reises, for dette må nødvendigvis danne et vesentlig grunnlag i stortingsmeldingen som kommer om Gjønnes-utvalgets innstilling. Noe av det mest grunnleggende Stortinget kan ta stilling til, er: Kan vi rent formelt tenke oss en kirke som er statsstyrt, men som ikke er hjemlet? Etter min oppfatning er det vanskelig å tenke seg. Jeg finner ikke det spesielt logisk konsistent, og jeg imøteser den debatten som vil komme i forbindelse med stortingsmeldingen.




