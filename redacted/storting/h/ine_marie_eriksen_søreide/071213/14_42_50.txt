 

(ordfører for saken): 

Jeg har ikke tenkt å bruke spesielt mye tid på debatt her, bare peke på et forhold som de fire opposisjonspartiene sammen valgte å skrive om i innstillinga til omgrupperingsproposisjonen.




Det er nemlig sånn at kap. 281, fellesutgifter for universiteter og høyskoler, får et kutt, og de pengene skal brukes til å finansiere økte ressurser til politiet i forbindelse med at det nå skal utstedes en politiattest for flere helsefagutdanninger. Grunnen til at de fire opposisjonspartiene reagerer, er rett og slett at det ikke på noe annet område der det er krav om politiattest, har vært ført en tilsvarende politikk, altså at sektoren sjøl er nødt til å betale og finansiere økte ressurser til politiet. Vi er ikke kjent med at det skjer f.eks. på barnehagesektoren, og vi syns det er en veldig merkelig praksis.




Nettopp fordi universiteter og høyskoler ikke får besparelser ved at det innføres politiattest, er det desto merkeligere at man skal kutte penger i det kapitlet som heter fellesutgifter for universiteter og høyskoler, for å finansiere utstedelse av politiattest. Utstedelse av politiattest er noe som Stortinget har ment er viktig på flere områder, og det gjøres også med gode grunner, men det er altså en veldig merkelig praksis som det nå legges opp til, nemlig at sektoren sjøl, som altså har krav om politiattest, må finansiere politiets arbeid med å utstede disse.




