 Jeg er glad for at statsråden nå går
tilbake på det han sa i spørretimen for to uker
siden, da han mente at den regjeringa som nå sitter, «har
lagt fram det mest ambisiøse budsjettet for forskning som noen
regjering noensinne har gjort». Statsråden innrømmer
nå at det er til dels store kutt i næringsrettet
forskning, og han innrømmer også at
kuttet i Forskningsfondet på 25 milliarder kr av fondskapitalen
innebærer at det blir mindre penger
til forskning i 2006 og i 2007.

Forskningsbevilgninger er alltid utsatt, for
de står ikke øverst på den
kortsiktige politiske dagsordenen, og de gir ikke umiddelbar
gevinst. Spørsmålet er da hvordan man kan få til
en optimal utnyttelse av økte forskningsmidler. Det krever
forutsigbarhet, det krever lang planleggingshorisont, og poenget
med å øke fondskapitalen i Forskningsfondet med hele
39 milliarder kr var nettopp å gi den langsiktigheten
og forutsigbarheten. Spørsmålet nå, når
kuttet faktisk er der, er hvordan Regjeringa vil håndtere
en slik forutsigbarhet, og hvordan vi kan være
sikre på at forskningen også i
2007 og årene framover får gode
rammer.

