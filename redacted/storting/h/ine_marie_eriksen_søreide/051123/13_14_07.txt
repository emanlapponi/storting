  Mitt hovedanliggende
her er ikke å diskutere innholdet i rapporten.
Mitt hovedanliggende
er at statsråden uten videre avviser forskningsfunn
fordi han ikke liker det politiske innholdet i dem. Det
er en utvikling jeg vil advare mot.

Jeg vil samtidig benytte anledningen til å spørre
hvilket forskningsmessig belegg statsråden har for å gå inn
for å fjerne det obligatoriske andre fremmedspråket.
I en debatt på NRK Frokost-TV den 8. november fortalte
statsråden at frafallet i valgfag som språk var
alarmerende, at to tredjedeler falt fra, og at løsningen
da ikke var å gjøre faget obligatorisk.
Senere på dagen holdt statsråden et foredrag hos
Arbeiderpartiet i Folkets Hus, og
ifølge referatet i Aftenposten dagen etter sa
statsråden at det ikke er noe poeng å gjøre
faget obligatorisk, fordi vi ikke har noe frafall i faget.
Hvilket av de to grunnlagene baserer statsråden sin avgjørelse
på?

