  Jeg registrerer at statsråden ikke
har noe forskningsmessig grunnlag for å avvise funn i rapporten,
og jeg synes det er hyggelig at han nå vurderer å ta
rapporten med seg i det videre arbeidet.

Kunnskap i skolen forutsetter kunnskap om skolen. Det
som har overrasket meg litt i flere sammenhenger etter
at statsråden tiltrådte, er at han som kunnskaps-
og forskningsminister avviser forskning som sådan,
svært ofte fordi konklusjonene i forskningen ikke
samsvarer med det Regjeringen står for politisk, nærmere
bestemt uttrykt gjennom regjeringserklæringen.

Vi hadde en tilsvarende situasjon
i Tabloid den 14. november. Da spurte reporteren: Tror
du ikke på forskningen om barnehager og barn?
Da svarte Øystein Djupedal: Nei, jeg kjenner ikke
til denne forskningen overhodet, og jeg tror ikke noe
på det!

Er statsråden enig i at det er viktig å være åpen
for alle typer kunnskap og alle typer forskning
for å skape en bedre skole?

