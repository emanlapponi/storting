 Først vil jeg få benytte anledningen til å takke for debatten. 




Jeg syns på mange måter at Stortinget og Regjeringa nå har en gyllen sjanse til å begynne opptrappinga av finansiering for fagskoler. Nettopp fordi vi går inn i tider som ikke kommer til å gi seg med det aller første, der det er større omskiftelighet i arbeidslivet, og der man må være beredt til å ta kompetanseheving og å omskolere seg på jevnlig basis, er fagskolene et tilbud som jeg mener passer som hånd i hanske til den samfunnsutviklinga vi ser. Derfor er det nå en gyllen sjanse til å starte opptrappinga, ikke bare innenfor de fagområdene som primært leverer til offentlig sektor, men også innenfor de fagområdene som leverer til privat sektor. 




Jeg tror også at vi har en god mulighet gjennom å markedsføre fagskoleutdanning som et sjølstendig alternativ til høyere utdanning til også å øke respekten og interessen for yrkesfaglige valg i videregående opplæring. Hvis man klarer å se de to tingene i sammenheng, å se at hvis vi har en god fagskoleutdanning som tar imot dem som kommer ut fra videregående opplæring, der vi bidrar til å øke respekten og interessen for yrkesfaglige valg, tror jeg vi også kan bidra til å øke statusen for dette tilbudet på videregående opplæring. 




Når det gjelder arbeidsdeling ved universiteter og høyskoler, er det flere som har vært inne på det, og jeg syns det er fornuftige tanker som har kommet fram. 




Så skal vi også være klar over at i dag er kravene strengere til det man må kunne for å utføre sjøl enkle operasjoner i arbeids- og næringslivet. Der man tidligere egentlig ikke trengte noen utdanning, trenger man i dag mer utdanning. Og det merker vi for så vidt også innenfor andre sektorer, at kompleksiteten øker og behovet for kunnskap øker. Derfor er også fagskolene viktige i den sammenheng. 




Så vil jeg bare knytte noen kommentarer til overføring av finansieringsansvar til fylkeskommunene. Min og Høyres bekymring handler først og fremst om at vi for et skoleslag som allerede sliter litt med å identifisere plassen sin utad overfor dem som skal velge utdanning, kan oppleve å få et enda mer fragmentert tilbud, der det er vanskelig å se hvem som egentlig har ansvaret, og der tilbudet vil variere veldig fra fylkeskommune til fylkeskommune. 




Det er helt åpenbart at det skal være en arbeidsdeling og en påvirkning der det lokale næringsliv bidrar til å få opprettet tilbud som regionen trenger, men det kan man veldig fint klare selv om staten har finansieringsansvaret. Jeg er redd for at vi får en ulikhet i tilbud, og jeg skulle like å se krav om at universiteter og høyskoler skulle finansieres på regionalt nivå. Tenk den diskusjonen vi da med rette ville få, rett og slett fordi tilbudet ville bli for fragmentert om man ikke skulle ha én strategi for høyere utdanning. 




Jeg er enig med Per Olaf Lundteigen – fagskolene er langt viktigere enn det det offentlige ordskifte viser. 




Jeg tror det får være en god avslutning på debatten. 




