 Først vil jeg få takke for debatten.




Så vil jeg nok en gang utfordre statsråden. Statsråden legger til grunn at det Regjeringen gjør, er innenfor Grunnlovens rammer. Jeg får si som representanten Lønning: Ja, noe annet skulle jo bare mangle! Men spørsmålet her er om statsråden kan begrunne på hvilken måte dette med ny tomtefesteinstruks ser ut til å falle innenfor Grunnlovens rammer. Statsråden har ikke med ett ord gjort forsøk på å begrunne hvordan den nye tomtefesteinstruksen står i stil med Grunnloven § 106. Jeg kan ikke tolke det på noen annen måte enn at det er fordi statsråden rett og slett ikke tror at den ligger innenfor Grunnlovens rammer.




Dessuten sier statsråden at selv om alle andre oppjusterer tomtefesteavgiftene til det maksimale av det de kan, kan staten velge å ha en annen praksis. Men staten kan ikke velge å ha en praksis som går på tvers av Grunnloven. Det er det som er spørsmålet her: Er det slik at det som nå kommer i tomtefesteinstruksen, er forenlig med Grunnloven § 106, eller er det ikke det? Jeg gjentar også det som Eivind Smith har sagt:







«Det kan ikke for alvor hevdes at omfattende ensidig begunstigelse av tomteeiere faller innenfor Fondets formål etter grunnloven § 106.»




Regjeringa må gjerne mene at det å ha lave festeavgifter og lave innløsningsavgifter er et formål man ønsker å oppnå. Men det kan ikke være slik at man bryter Grunnloven for å oppnå det, rett og slett fordi det ikke er Opplysningsvesenets fonds formål å sørge for at tilfeldige privatpersoner blir begunstiget med store summer. Hvis man skal dele summen som Opplysningsvesenets fond kommer til å tape, 1–1,25 milliarder kr, på det antall festetomter som finnes, vil man altså gi en gave på godt og vel 130 000 kr til hver eneste privatperson. Jeg skjønner ikke når det ble en prioritert oppgave for den rød-grønne regjeringa å overføre store formuesverdier fra fellesskapet til privatpersoner.




Jeg skal gi statsråden en siste mulighet til å gjøre et forsøk på å komme opp med en forklaring på hvordan det kan ha seg at Regjeringa mener at den nye tomtefesteinstruksen er innenfor rammene av Grunnloven § 106, og ikke utenfor. Jeg håper at statsråden vil benytte den siste sjansen han nå har i debatten, til å prøve å gi en begrunnelse for sitt svar. Jeg godtar ikke som begrunnelse – det tror jeg heller ikke Kirkens folk gjør, det tror jeg ikke Opplysningsvesenets fond gjør, og det tror jeg heller ikke den alminnelige opinion gjør – et svar der statsråden bare enkelt prøver å avfeie problemstillingen med å si at han legger til grunn at det Regjeringa gjør, er innenfor Grunnlovens rammer. Da må også statsråden kunne klare å begrunne hvorfor han mener det er innenfor Grunnlovens rammer.




