 I 2000 og 2002 ble voksnes rett til tilpasset opplæring på henholdsvis
                  grunnskolenivå og videregående nivå lovfestet. Det er altså ingenting i veien med
                  de formelle rettighetene. Spørsmålet er derfor om rettighetene er reelle i dag. 

Vi vet fra OECDs «Adult Literacy and Lifeskills Survey» at vi i Norge har omkring
                  400 000 voksne med dårlige lese- og skriveferdigheter og dårlig tallforståelse,
                  faktisk så dårlig at de skårer under det nivået internasjonale forskere mener er
                  nødvendig for å klare seg i et moderne arbeidsliv. Mye av dette skyldes
                  selvfølgelig at nær 20 pst. av elevene går ut av ungdomstrinnet uten å kunne lese
                  og skrive ordentlig. Det forplanter seg, naturlig nok, videre. En god utdanning,
                  med vekt på grunnleggende ferdigheter, er en viktig forebyggende faktor for dette. 

Vi vet også at gruppen lesesvak, er overrepresentert blant arbeidsledige og
                  støttemottakere. Det er ikke spesielt overraskende, nettopp fordi mange av disse
                  voksne sliter med å holde på jobben. Særlig nå har vi store utfordringer. Vi
                  opplever et stort frafall i videregående opplæring. 34 pst. av elevene avbryter
                  opplæringa eller fullfører uten å bestå i ett eller flere fag. 

Til nå har disse elevene blitt tatt imot med åpne armer i et arbeidsmarked som har
                  vært på desperat jakt etter arbeidskraft. Problemet er at når arbeidsmarkedet nå
                  ser dårligere ut, er nettopp disse unge voksne de første som sparkes ut av
                  arbeidslivet. For de litt eldre voksne melder det samme problemet seg. De har
                  håndtert jobben greit i mange år, men så introduseres nye kompetansekrav,
                  omstillinger og ny teknologi, og da klarer de ikke lenger å henge med. De støtes
                  ut av arbeidslivet. 

Hovedkonklusjonene i rapporten fra Riksrevisjonen er at voksnes faktiske
                  deltakelse i grunnopplæring er veldig lav. Denne opplæringen er lite kjent. Få
                  kommuner og fylkeskommuner kartlegger voksnes behov for grunnopplæring, og det
                  føres nesten ikke tilsyn med hvordan lokale myndigheter utøver denne
                  forpliktelsen. Det eksisterer vesentlige svakheter i både sentrale og lokale
                  myndigheters oppfylling av forpliktelsene som gjelder arbeidet med å gi voksne
                  grunnopplæring. I tillegg er det slik – og det er heller ikke spesielt
                  overraskende – at de som allerede har utdanning eller har mye utdanning fra før,
                  er mer tilbøyelige til å ta mer utdanning. Det skyldes ofte at de som ikke har
                  utdanning eller har lite utdanning, har negative erfaringer med skole- og
                  utdanningssystemet. 

Fleksible løsninger er nødvendig. Å ta grunnutdanning for voksne kan oppleves
                  veldig stigmatiserende. Veldig mange av dem som av ulike årsaker har avbrutt
                  opplæringsløpet, har gjort det nettopp fordi de har en negativ erfaring med
                  skolesituasjonen. Dessuten er det – og det vil de aller fleste forstå – en ganske
                  stor barriere for voksne mennesker å sette seg på skolebenken, kanskje på den
                  samme grunnskolen der deres egne barn går. Å sette seg på skolebenken der på
                  kveldstid kan oppleves som ganske stigmatiserende for mange. 

Noe av det som har vist seg å gi aller best resultater, er å kunne ta opplæringen
                  i bedriften der man jobber, og at opplæringen er knyttet til den daglige
                  virksomheten og utviklet i samarbeid med de ansatte. I den sammenheng har jeg lyst
                  til å vise til at Bondevik II-regjeringa opprettet det som den gang het Ny sjanse,
                  og som i dag heter Program for basiskompetanse i arbeidslivet. Det er en veldig
                  god ordning nettopp for å stimulere til at bedrifter skal ta et større ansvar for
                  å drive grunnleggende lese-, skrive- og regneopplæring blant sine ansatte. I
                  budsjettet for 2009 har Høyre foreslått å styrke ordningen med 100 mill. kr. 

Vi vet også at noe av suksesskriteriet for at slike ting skal lykkes, er at retten
                  til opplæring gjøres reell, konkret og ikke minst spesifisert. Høyre foreslo i
                  Dokument nr. 8:10 for 2005–2006 at det skulle utvikles en ordning med
                  «kompetansekort» for voksne, der resultatene av opplæringen legges inn etter hvert
                  som de kommer. Etter innføringen av Kunnskapsløftet i 2006, der læreplanene er
                  endret slik at vi nå angir konkrete kompetansemål i alle fag, vil det være mulig å
                  knytte kompetansemålene og måloppnåelsen sammen. På den måten vil en hele tida
                  kunne dokumentere den økte kompetansen. 

Mange voksne som er utenfor arbeidslivet, og som man dermed ikke treffer med den
                  typen ordninger som f.eks. Program for basiskompetanse i arbeidslivet er ment for,
                  er utenfor arbeidslivet nettopp fordi de har et problem med de grunnleggende
                  ferdighetene. De bør alle sammen få tilbud om kartlegging av språkferdighetene og
                  regneferdighetene sine på en ikke-stigmatiserende måte, ved at dette gjøres nokså
                  automatisk for alle som av ulike årsaker er i kontakt med virkemiddelapparatet
                  fordi de mangler arbeid. 

Det må også bli et større samsvar mellom opplæringsretten og opplæringstilbudet.
                  Riksrevisjonens rapport viser at en tredjedel av kommunene ikke har
                  grunnskoletilbud for voksne, og at veldig mange små kommuner ikke har noe tilbud i
                  det hele tatt. Det er altså spesielt de små kommunene som er utfordringen. Da
                  hjelper det lite med en formell rett til grunnopplæring. Lærerkompetansen innenfor
                  voksenopplæring må styrkes. Det å lære voksne å lese er noe helt annet enn å lære
                  en seksåring å lese. Veldig mye av voksenopplæringen består av å avlære
                  feillæring. Det kreves helt andre pedagogiske grep enn å lære seksåringer å lese. 

Ikke minst: Dette er, som saksordføreren også var inne på, et stort og komplisert
                  felt. Derfor bad en enstemmig utdannings- og forskningskomité i sin innstilling i
                  forbindelse med behandlingen av Høyres forslag departementet komme tilbake til
                  Stortinget med en egen sak med forslag til hvordan voksnes rett til grunnopplæring
                  kan sikres på en reell måte. Det er nå to og et halvt år siden, og vi venter
                  fortsatt på et tilsvar fra Regjeringa. Grunnen til at vi ønsket en egen sak om
                  dette i sin tid, var rett og slett at det ikke nødvendigvis bør blandes sammen med
                  all mulig annen opplærings- og kompetansepolitikk. Det er et komplisert felt som
                  krever spesiell oppmerksomhet. Derfor mener vi fortsatt at det er på sin plass med
                  en egen sak til Stortinget om dette. 

