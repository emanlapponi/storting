Dette har vært en interessant debatt. Den har vært positiv, i den forstand at vi har en regjering som tar modernisering på alvor, som tar kvalitet i de offentlige tjenestene på alvor, som er enig i at mer brukertilpassede tjenester og økt valgfrihet er viktig for å sikre det. Og et for meg meget viktig poeng: Det er ingen grunn til at aktiv brukermedvirkning ikke også skal være til stede innenfor offentlig produserte tjenester.




Samtidig har vi i denne debatten fått bekreftet noe av det jeg forsiktig antydet i mitt første innlegg: Det er noen motkrefter, krefter som er mer opptatt av å gjøre dette til en debatt om å la en stadig større andel av landets økonomi bli en offentlig økonomi. Flere penger, synes å være svaret på enhver utfordring. Dette er krefter som vil redusere folks valgfrihet, og som er tiltalt av å styrke de offentlige monopoler, ikke bryte dem opp.




Representantene Sandal og Meltveit Kleppa refererte til andre forsøk, f.eks. Modellkommuneforsøket. Ja, vi finner interessante resultater i det forsøket, og det er bra. Men hvorfor har vi fått disse forsøkene? Jeg har en mistanke om at de ble utløst av at det var noen av oss som tråkket løypa langs en litt annen akse. Kommunene må selv få velge hvilken metode de vil bruke! Jeg har liten sans for å forby dem å forsøke det de tror er best for dem.




Representanten Per Sandberg var opptatt av hvem som hadde vært pådrivere. Jeg føler trang til å minne om at vi for 15–20 år siden hadde et politisk klima for store endringer her i landet, utløst etter store reformer gjennomført av en borgelig regjering. Jeg kan liste opp en hyggelig liste av Høyre-ordførere som har vært i front for å løfte denne debatten frem de siste 10–15 årene. Så jeg tror Sandberg og jeg raskt skal kunne bli enige om at det her er mange gode bidragsytere.




Representanten Karin Andersen har for meg en litt underlig tilnærming til temaet. Alt synes å være regelstyrt. Valgfriheten skal liksom begrenses til noen formaliabestemmelser og byråkrati. Etter min mening er mangfoldet mye, mye større i norske kommuner.




For meg har dette vært en inspirerende debatt. Debatten viser at det er nødvendig å fortsette dette arbeidet. De for oss i dag banale forbedringene i folks valgfrihet som vi gjorde for 10–15, kanskje 20, år siden, dannet en skole. I dag er det politisk allemannseie. Derfor er tiden overmoden for å løfte videre.




