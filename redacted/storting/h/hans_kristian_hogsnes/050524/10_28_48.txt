 Jeg vil takke statsråden for svaret. Dette er svært positivt, og det er etter min mening både offensivt og visjonært. Jeg har registrert at modernisering av offentlig sektor er høyt prioritert av den sittende regjering. Der er valgfrihet et viktig virkemiddel for å oppnå en mer brukertilpasset offentlig sektor. For meg er det et avgjørende poeng at innføring av valgfrihet betyr å myndiggjøre mennesker – det at flest mulig kan ta beslutninger som er så viktige i hver enkelts liv. Den valgfriheten vil jeg skal gjelde for alle, ikke bare for noen få som alltid vil ha råd til å kjøpe seg valgfrihet.




Et annet poeng som for meg er viktig, er det lokale selvstyret. Det skal være den enkelte kommunes eget valg om de vil innføre friere brukervalg i eldreomsorgen, innføre fritt skolevalg eller på annen måte styrke innbyggernes valgfrihet og innflytelse over tjenestetilbudet. Vi begynner å få en lang rekke eksempler, både fra store, mellomstore og små kommuner, på at det er mulig. Jeg er svært glad for at Regjeringen vil stimulere til at flere kommuner innfører fritt brukervalg. Jeg har lagt merke til de gode resultatene som er kommet ut av kommunenettverket for friere brukervalg, i samarbeid med KS, samtidig som vi begynner å få tilgang på veiledningsmateriell som bidrar til å få frem og støtte prosjekter som kan medvirke til økt valgfrihet for kommunens innbyggere. Dette er jo ikke farlig, selv om vi har hørt enkelte politikere fremstille det slik. Det handler om å modernisere offentlig sektor. Det handler om å ta innbyggerne på alvor. Det handler om å ta innover oss at det er innbyggerne som er våre oppdragsgivere. Derfor skal vi ikke slippe taket i dette. Vi skal stadig jage etter nye og bedre løsninger. Potensialet er enormt. Tempoet i forandringene som skjer i verden rundt oss, bare øker og øker. Det er vår utfordring, og jeg tror faktisk at innbyggerne forventer av oss at vi tar den utfordringen på alvor. Vi kan ikke bare vedta oss ut av fremtidens utfordringer, men vi kan bidra veldig mye til å være med på å skape en bedre fremtid for innbyggerne.




Igjen takk til statsråden for en prisverdig offensiv holdning til disse spørsmålene.




