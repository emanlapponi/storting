 Jeg hører også med blant dem som har stor forståelse for at folk i Vardø-samfunnet opplever den store arbeidsledigheten som svært vanskelig og urovekkende for fremtidsutsiktene.




Det kan nok også gjelde enkelte andre lokalsamfunn her i landet som i likhet med Vardø-området føler et behov for særskilte tiltak. Jeg har stor tillit til at Regjeringen, sammen med regionale og lokale myndigheter, kan finne frem til mulige tiltak som vil bidra til å avhjelpe denne situasjonen. Det avgjørende her må være å drøfte og prioritere konkrete tiltak som kan bidra til en varig bedring av situasjonen - tiltak som kan skape nye arbeidsplasser, og aller helst langs en noe bredere plattform enn bare fiskerirelaterte aktiviteter. Nøkkelen til en positiv utvikling i Vardø-området ligger jo i å skape nye aktiviteter basert på lokale forutsetninger, ikke bare i å flytte eller hente aktiviteter fra andre og kanskje også sårbare lokalsamfunn. Et annet viktig poeng for meg er også at vi ser mulighetene og ikke bare alle problemene. Elendighetsbeskrivelser bidrar, som vi vet, sjelden til å øke interessen verken for nyetableringer eller tilflytting.




Jeg vil gjerne understreke at det viktigste bidraget Regjeringen kan gi, er å fortsette med å forbedre de generelle rammebetingelsene. Dette er helt avgjørende for kystområdene med sitt eksportavhengige næringsliv. Lavere rentenivå og en fornuftig kronekurs gir et bedre utgangspunkt for både fiskeriindustrien og annen eksportrettet virksomhet.




Jeg vil også understreke at det nå er viktig å lytte til de aktører som kan bidra til næringsaktivitet, både i form av knoppskyting og i form av nyetableringer. Da er det et viktig poeng for meg å understreke at det er ganske vesentlig hvordan den enkelte kommune og fylkeskommune markedsfører de virkemidler som er tilgjengelige, og de muligheter dette området faktisk kan by på.




Få områder kan by på flere muligheter enn nettopp denne landsdelen. Det er allerede gitt store bidrag til utviklings- og omstillingsarbeid. I tillegg kommer effekten av tiltakssonen, som i sum utgjør store beløp.




Kommunene i Finnmark er allerede blant de kommuner som har landets høyeste inntektsnivå målt pr. innbygger. Det innebærer jo muligheter for å levere gode tjenestetilbud til innbyggerne. Det betyr attraktivitet. Det betyr muligheter til satsing. Vardø er i mine øyne egentlig en by med store muligheter, og som både interpellanten og statsråden var inne på, er det flere positive trekk og muligheter i det som nå skjer. Det er et samfunn med en mangfoldig og fascinerende historie. Nå må vi ta mulighetene i bruk, både lokalt og regionalt, og ikke bare rope på mer stat.




