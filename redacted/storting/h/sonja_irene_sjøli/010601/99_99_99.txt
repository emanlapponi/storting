 Jeg hadde heller ikke tenkt jeg skulle si noe, men jeg synes saksordførerens innlegg her skisserte et glansbilde av situasjonen, så det var absolutt grunn til å si noe. Det er helt klart at det er en rekke problemer som er forbundet med gjennomføringen, og det er betydelige utfordringer som gjenstår for å få ordningen til å fungere.




Høyre gikk i sin tid imot fastlegeordningen fordi vi mente at problemene i primærhelsetjenesten i stor grad er et spørsmål om mangel på allmennleger, mer enn behov for grunnleggende reformer i primærhelsetjenesten. De fleste som ønsket det, hadde sin faste lege, og vi er sterkt i tvil om denne ordningen vil føre til noen forbedringer for brukerne. Erfaringen så langt har synliggjort problemer og frustrasjoner for både pasienter, leger og kommuner, og reaksjonene har vært til dels sterke. Det er en kjensgjerning at 325 000 står uten fastlege, det mangler bortimot 400 leger for å få gjennomført ordningen over hele landet, og flere kommuner må få suspensjon fra loven fra dag én på grunn av legemangel. Det er ikke videre tillitvekkende.




Høyre mener fremdeles at det har vært svært uheldig å ikraftsette fastlegeordningen når legemangelen er så stor. Det kan se ut som om det var prinsippene mer enn hva som foregår i den virkelige verden, som var den sterkeste drivkraften bak innføringen av fastlegeordningen. Men det er virkeligheten som styrer hverdagen vår, og det er nå innført en ordning, et prinsipp som ikke kan iverksettes over hele landet, fordi det mangler flere hundre leger.




Fastlegeordningen vil føre til en sterkere offentlig kontroll og styring av legevirksomheten og redusert medbestemmelse og tilgjengelighet for brukerne. Det er et paradoks at vi nå har fritt sykehusvalg i spesialisthelsetjenesten, men når det gjelder primærhelsetjenesten, går vi stikk motsatt vei. Pasientene er i realiteten fratatt det frie legevalg, selv om de har mulighet til å bytte to ganger i året. Hundre tusen og vel så det har allerede byttet før ordningen har trådt i kraft. Flere hundre tusen står altså uten fastlege, og jeg er redd for at vi i tiden framover vil oppleve at det vil bli brukt store ressurser på byråkrati i stedet for på behandling.




Høyre er selvsagt tilfreds med at de fleste har fått tildelt en lege, men det hadde de jo – som jeg sa tidligere – også fra før. «Trygghet og ansvarlighet» var tittelen på stortingsmeldingen om fastlegeordningen som ble behandlet i Stortinget i 1997. Foreløpig er det svært mange som opplever det motsatte.




Men Høyre forholder seg selvsagt til at fastlegeordningen – mot Høyres ønske – blir innført fra i dag. Vi skal selvsagt bidra med det som er mulig og nødvendig for å få ordningen til å fungere tilfredsstillende, fordi dette gjelder pasientene. Den aller viktigste utfordringen nå er å få rekruttert tilstrekkelig med leger slik at alle, uansett hvor de bor, kan få hjelp når de trenger det. 




Jeg hadde tenkt å utfordre helseministeren hvis han hadde vært til stede, men det er mulig sosialministeren kan svare. Det er, som jeg sa, betydelige problemer forbundet med å få rekruttert tilstrekkelig med leger til primærhelsetjenesten. Jeg kunne tenke meg å få høre hvilke konkrete planer Regjeringen nå har for å få rekruttert flere leger, og få denne ordningen til å fungere likt over hele landet.




