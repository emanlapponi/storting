 Jeg takker statsråden for svaret.
Jeg er veldig glad for at helseministeren også er
opptatt av fødselsomsorg, og ikke minst en differensiert
fødselsomsorg.

Statsråden sier at Helse Øst
har redegjort for at bestemmelser i pasientrettighetsloven følges
ved tildeling av fødeplass til Ullevål. Det er
jeg uenig i. Det står også i
sterk kontrast til uttalelser fra direktøren på Ullevål,
som uttalte til Aftenposten Aften 13. februar at hun med vitende
og vilje akter å bryte gravide kvinners lovbestemte rett
til valg av fødested.

Når 2 000 fødende ved Ullevål
blir avvist hvert år, er det klart mangel på fødeplasser
i området – og mangel på differensierte
fødeplasser.

Fagdirektøren i Helse Øst
hevder at pasientrettighetsloven ikke passer for fødende,
og at det ikke er aktuelt å dimensjonere opp
tilbudet ved Ullevål for å imøtekomme gravides
rett.

Jeg vil gjerne vite om statsråden
deler Helse Øst sin vurdering, at pasientrettighetsloven
kan settes til side, og om statsråden deler min vurdering,
at det må gjøres noe med kapasiteten i området.

