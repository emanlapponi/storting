 Jeg vil takke statsråden og komiteens medlemmer for en god og konstruktiv debatt.




Jeg er glad for at statsråden legger opp til at man skal følge opp det arbeidet som også Samarbeidsregjeringen gjorde på dette området. Jeg oppfatter at det er bred enighet om at gravide rusmiddelmisbrukere fortsatt må prioriteres høyt, og at det må legges spesielt vekt på at gravide som får legemiddelassistert rehabilitering, også må tilbys medikamentfri behandling. Og jeg er veldig glad for at statsråden så sterkt understreket nettopp det.




Jeg har forstått det slik at evalueringen av LAR-prosjektene ble sluttført høsten 2004, og at Helse- og sosialdirektoratet har startet arbeidet med de faglige retningslinjene, som jeg var inne på.




Det pågår også forskningsprosjekter om barn av LAR-pasienter både ved Institutt for kliniske rusmiddelproblemer og ved Aline Spedbarnsenter. Det vi allerede vet, er imidlertid at barn som eksponeres for metadon eller Subutex under svangerskapet, utsettes for skade i form av abstinenser, pusteforstyrrelser, lav fødselsvekt og alt dette vi har vært inne på tidligere, og at det også er en økt risiko for plutselig spedbarnsdød, og det er jo alvorlig. Etter min oppfatning er det mer enn alvorlig nok til å arbeide for å forhindre at stadig flere barn blir utsatt for slike skader.




Som jeg også var inne på, behandlet sosialkomiteen tidligere bestemmelsen om tvungen tilbakeholdelse av gravide rusavhengige. Komiteen mente at risikoen for skade var et tilstrekkelig tvangsgrunnlag, mens departementet hadde foreslått at det måtte foreligge fare for betydelige skader. Komiteen la med andre ord et føre var-hensyn til grunn, og det mener jeg også bør gjelde i forhold til dem som får legemiddelassistert rehabilitering.




Så et helt konkret spørsmål til statsråden til slutt: Vil statsråden ta initiativ til at de nye retningslinjene som utarbeides for LAR-behandling, sikrer at mødre som planlegger graviditet, blir rådet til å avslutte behandlingen med metadon før graviditeten inntreffer, slik at en kan unngå å påføre fosteret disse skadene? Og vil hun gi klare føringer til dem som har ansvaret for dette tilbudet ute?




