 Jeg takker statsråden for et grundig og godt svar.




Jeg er svært tilfreds med at det arbeidet som Samarbeidsregjeringen startet på dette området, blir fulgt opp så godt av statsråden. Jeg vil også gi ros til statsråden for at hun så klart uttrykker at gravide rusmiddelmisbrukere er høyt prioritert, og at en i så stor grad legger vekt på at gravide i LAR også må tilbys et medikamentfritt tilbud og behandling.




Det er viktig å beskytte ufødt liv mot skade og sikre at mødre får god støtte og oppfølging gjennom hele svangerskapet, og, som jeg var inne på innledningsvis, også etter fødsel og kanskje i mange, mange år etterpå. Det var også statsråden veldig klar på.




Det er dokumentert at familiesituasjonen i spedbarnsperioden er avgjørende for barnas senere utvikling. Vi vet vel alle, vi som har hatt småbarn, at småbarnsperioden kan være krevende. Foreldre som tidligere har vært rusmiddelavhengige, kan være særlig sårbare i denne perioden. Derfor er det avgjørende at det settes av tilstrekkelig med ressurser innenfor rusfeltet til en tett oppfølging. Det er bra at Regjeringen også har fulgt opp det gjennom en ekstrabevilgning for neste år.




Det er også viktig med en god og tett oppfølging av familiene til dem som tidligere har vært rusmiddelavhengige. Jeg vil spørre statsråden om hun vil sikre at familiebaserte støttetiltak blir prioritert i den varslede opptrappingsplanen på rusfeltet, slik at barn og foreldre kan få et best mulig utgangspunkt for sitt familieliv.




Da sosialkomiteen behandlet bestemmelsen om tvungen tilbakeholdelse av gravide rusmiddelavhengige, mente komiteen at risiko for skade var et tilstrekkelig tvangsgrunnlag, som vi var inne på, mens departementet ikke hadde lagt hensynet til barnet så mye til grunn. Jeg vil først og fremst høre om disse familiebaserte støttetiltakene, men dessuten om i hvilken grad statsråden i retningslinjene som nå skal utarbeides på rusfeltet, som det har vært diskusjon om tidligere, vil følge opp og legge klare føringer spesielt for denne gruppen kvinner.




