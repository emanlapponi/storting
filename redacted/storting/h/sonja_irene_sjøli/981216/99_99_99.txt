 Jeg tillater meg å stille følgende spørsmål til justisministeren:




«Lotteriloven av 1995 medførte en kraftig innskjerpelse av kravene til avholdelse av lotterier, selve grunnstenen i ideelle organisasjoners arbeid. Det kreves i dag normalt polititillatelse for eksempelvis å legge ut en loddbok i den lokale landhandel. Det er som hovedregel forbudt for barn under 15 år å selge lodd. I tillegg gjelder en rekke strenge regler. Norske Kvinners Sanitetsforening opplyser at loven truer virksomheten i mange lokalforeninger. 




Hva vil statsråden gjøre for å rette på forholdene?»




 Jeg takker statsråden for svaret. Det er bra at de gjeldende forskrifter nå blir revidert, og at statsråden har i tankene å sikre gode rammevilkår for organisasjonene. Men er statsråden i disse juletider klar over at loven bl.a. forutsetter at dersom man vil lodde ut en halv gris og ikke kan sende inn selve grisen på søknadstidspunktet, må det stilles særskilt bankgaranti for grisens verdi? Man vet ikke om man skal le eller gråte. 




Loven er en trussel mot ideelt arbeid i sin alminnelighet. Justisdepartementet har hatt meget lang tid på seg til å lage forskrifter som kunne ha begrenset lovens rekkevidde på en fornuftig måte. Vil statsråden sørge for å få fortgang i dette arbeidet? Det er uholdbart slik regelverket nå fungerer. Det er, som jeg sa, en trussel mot det arbeidet som foregår i de frivillige organisasjonene.




  Jeg tillater meg å stille følgende
spørsmål til sosialministeren:

«Folketrygdlovens § 15-5
inneholder bestemmelser om tildeling av stønad til dekning
av ortopediske hjelpemidler. For å presisere lov og forskrift
har Rikstrygdeverket utarbeidet retningslinjer for tildeling av
slik stønad. Frem til mai 1997 ble vurderingen om å gi
stønad basert på hensynet til den trygdedes funksjonalitet.
Retningslinjene ble da endret. Nå tildeles stønad
bare til trygdede med spesifikke diagnoser.

Hvilke vurderinger lå til grunn da
Rikstrygdeverket endret retningslinjene?»

  Jeg takker statsråden for svaret. 

Høyre tok opp denne saken fordi Rikstrygdeverkets praktisering
av retningslinjene for tildeling av stønad til ortopediske
hjelpemidler innebar at en rekke pasienter som før har
fått stønad til slike hjelpemidler, ikke lenger får
det. Mange av disse pasientene må leve med plagene og får
en betydelig redusert livskvalitet fordi de ikke har råd
til å betale det selv. Dette har vi fått inn flere
eksempler på. Jeg er derfor glad og tilfreds
med at statsråden nå vil gå inn og se
på praksis og retningslinjene og presisere at det er pasientens
funksjonalitet og ikke diagnose som skal være avgjørende
for tildeling av støtte.

Jeg har tillit til at sosialministeren, siden
hun er enig i at det kan være avdekket en uheldig praksis
her, umiddelbart vil sørge for at dette kommer til opphør,
slik at de pasienter dette gjelder, kan få den hjelp som
de har krav på etter loven. 

Så igjen, takk til statsråden
for et positivt svar. 





                

