  Jeg tillater meg å stille følgende
spørsmål til helseministeren:

«Personlige og private opplysninger
om 100 000 norske kvinner og deres barn fra «Den norske
mor og barn-undersøkelsen» kan havne hos utenlandske
legemiddelprodusenter, viser et oppslag i Verdens Gang 15. februar 2000.
Utenlandske farmasøytselskaper og genteknologifirmaer står
i kø for å få tilgang på det
biologiske materialet mot å bidra økonomisk til
prosjektet. Datatilsynet mener dette bryter med konsesjonsvilkårene.

Hva vil statsråden foreta seg for å sikre
at sensitiv informasjon ikke kommer på avveie?»

  Jeg takker helseministeren for svaret. Jeg
må innrømme at jeg reagerte kraftig og med stor
bekymring på dette oppslaget i VG, og det har jeg forstått
at statsråden også har gjort. 

Det er grunn til å understreke at
det har vært en betydelig uenighet om nytteverdien, de
etiske problemstillingene og personvernet rundt dette prosjektet.
Høyre hadde i utgangspunktet ganske store betenkeligheter
med det nettopp av den grunn. Det er derfor betryggende å høre
at det ikke er utlevert noe materiell, og at det ikke er slik som
det stod i avisen. Jeg er også glad for at dette Biobankutvalget
som helseministeren nevnte, vil ta opp de spesielle problemene som
vi er opptatt av, nemlig dette med personvern, det med samtykke
og det med kommersiell utnytting av materialet. Vi får
også, har jeg forstått, en mulighet til å diskutere
dette ved behandlingen av den odelstingsproposisjonen som helseministeren nevnte,
Ot.prp. nr. 24, for å se på nettopp dette med å forby
kjøp og salg av biologisk materiale.





                

