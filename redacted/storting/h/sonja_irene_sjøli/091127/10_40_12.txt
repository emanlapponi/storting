 Som interpellanten viste til i sitt innlegg, har Helsetilsynet avdekket et betydelig omfang av avvik fra kravene om trygg legemiddelhåndtering ved 48 sykehjem, som flere har vært inne på, og som også statsråden redegjorde godt for i sitt innlegg. Jeg er glad for at statsråden sa at dette er en situasjon som vi ikke kan tillate. Det er svært alvorlig og representerer en betydelig risiko for feilbehandling, med store konsekvenser for pasientene. 




I mange norske sykehjem utsettes pasienter både for overbehandling og underbehandling, noe som kan få alvorlige følger for den eldres helsetilstand og livskvalitet, og i verste fall død. Som representanten Helseth viste til, kan en stor andel av legemiddelrelaterte problemer unngås dersom den enkelte pasients totale legemiddelbruk regelmessig og systematisk blir gjennomgått og justert. Og det er det jo mulig å gjøre noe med, dette er jo også et faglig ansvar. En god, trygg og riktig legemiddelbruk forutsetter imidlertid at sykehjemsleger, sykepleiere og annet pleiepersonell har tilstrekkelig tid og ikke minst kompetanse, og at det er etablert gode rutiner for samarbeid mellom faggruppene. Sykepleiere og annet pleiepersonell står nærmest pasientene hver dag, og deres kunnskaper, deres observasjoner og rapporteringer om effekten av behandlingen og eventuelt bivirkninger er helt avgjørende i oppfølgingen av behandlingen. 




Dette handler om en svært sårbar gruppe. Vi vet at eldre som bor på sykehjem, har fem til seks aktive diagnoser og bruker mye medisiner, og ca. 80 pst. er demente. Desto viktigere er det at det følges godt opp. Særlig bekymringsfullt er det at det er et betydelig overforbruk av sovemedisiner, og at tilsynet viser at en så stor del av sykehjemmene ikke klarer å håndtere legemiddelbruk riktig. Men la det også være sagt at mange sykehjem gjør en svært god jobb på dette området. 




Det viktigste nå er å styrke kvaliteten gjennom økt kompetanse, flere leger, sykepleiere og omsorgsarbeidere ved sykehjemmene. Høyre mener at helse- og omsorgstjenestene i kommunen må få en større andel av ressursene i helsetjenesten, og at tilbudet må rustes opp både med bedre utstyr og flere fagfolk. Det vil sørge for at syke eldre kan få bedre hjelp der de bor, og at de spares for unødvendige og belastende sykehusopphold. 




Vi må rekruttere flere sykepleiere. Høyre har foreslått en kompetansepott for bl.a. sykepleierne i lønnsoppgjørene, som vi mener vil være et godt utgangpunkt for å rekruttere flere sykepleiere til sykehjemmene og til hjemmesykepleien. Dagens strategi med å ansette flere ufaglærte i stillinger som krever fagutdanning og bred kompetanse, kan ikke fortsette. Det går ut over kvaliteten på behandlingen og omsorgstilbudet til de aller sykeste. 




Høyre vil styrke legedekningen i sykehjem ved å innføre et tilskudd som sikrer at leger i sykehjem tjener like mye som leger på sykehus. Vi må sørge for flere dedikerte sykehjemsleger i stedet for å pålegge fastlegene å jobbe litt i sykehjem noen timer i uken. Sykehjemslegene må hospitere på sykehus for å sikre muligheter for fagutvikling og mer kunnskap om eldremedisin. Vi må flytte mer på leger og mindre på pasienter, særlig syke eldre. Sykehusleger og annet helsepersonell må bistå med behandling av pasienter i sykehjem. 




Jeg er enig med interpellanten, som sier at det er uforståelig at den viktige kompetansen som farmasøytene har, ikke er mer brukt og involvert i behandlingen av syke ved sykehjem og i hjemmesykepleien. Dette er jo en kompetanse som er i nærmiljøet, og som kan brukes hvis vi får til et godt samarbeid og samhandling mellom de ulike faggrupper. 




De ufaglærte må få et kunnskapsløft. Det vil gi større trygghet for den enkelte omsorgsarbeider og ikke minst for den syke eldre. De observasjonene som de gjør, er livsviktige, og derfor er det viktig å ha tilstrekkelig kunnskap og kompetanse. Vi må også satse mer på forskning og fagutvikling for å sikre at kvaliteten i tilbudet blir bedre, samtidig som det gjør det faglig attraktivt å jobbe i helse- og omsorgssektoren. 




I Samhandlingsreformen er ikke legemiddelbruk og legemiddelhåndtering blitt tilstrekkelig problematisert, til tross for at det er nok kunnskap om at feil legemiddelbruk fører til mange sykehusinnleggelser, lengre helsekøer, betydelig økte kostnader i form av redusert livskvalitet og tapte år, og betydelig økte helseutgifter for samfunnet – også på grunn av manglende samarbeid og samhandling mellom faggruppene. Det skal i alle fall Høyre sørge for blir gjort under behandlingen av reformen i Stortinget. 




