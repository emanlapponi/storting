 Jeg vil takke for svaret. 

Jeg er veldig glad for de signalene
som statsråden nå gir, for jeg regner med at hun er enig med
meg at det er alvorlig når fagfolk uttaler at liv kan gå tapt
fordi det har vært manglende vilje til omstilling av fødselsomsorgen
i tråd med Stortingets vedtak. Det er spesielt de siste par årene
det har vært påpekt. 

Jeg er også glad for at statsråden
nå oppnevner et nytt råd. I det problemnotatet som ble sendt
ut, står det at man skal endre både sammensetning og mandat.
Jeg vil bare ha bekreftet at det mandatet og den sammensetningen skal følge
det som var Stortingets vedtak - eller om statsråden har andre planer
for mandatet og sammensetningen av rådet - for dette skulle være
et faglig råd som skulle bistå under omstillingen. Det er en
meget krevende prosess, som statsråden selv var inne på. Det
vil jeg gjerne høre om. 

