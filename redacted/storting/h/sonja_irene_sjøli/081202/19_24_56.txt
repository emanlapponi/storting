 Helsetjenesten står overfor store utfordringer for å sikre pasientene nødvendig helsehjelp av god kvalitet når de har behov for det. Til tross for en betydelig vekst i bevilgningene til spesialisthelsetjenesten har helsekøene økt med mer enn 40 000 pasienter under den rød-grønne regjeringen. Flere pasientgrupper opplever økt ventetid. Den medisinsk-teknologiske utviklingen og økende forventninger forsterker behovet for en god prioritering, et sterkt lederskap og en bedre organisering og effektivisering i helsetjenesten. 




Avtalespesialister og andre private aktører er en viktig del av den totale helsetjenesten, og Høyre mener at deres rolle må styrkes og videreutvikles. 




Det er tverrpolitisk enighet om en offentlig finansiert helsetjeneste som sikrer alle pasienter nødvendig helsehjelp av god kvalitet. Det går imidlertid en skillelinje mellom de ikke-sosialistiske partiene og de rød-grønne i synet på de private aktørenes rolle. Høyre mener at private aktører, herunder avtalespesialister, bidrar til bedre kvalitet og et positivt mangfold i helsetjenesten. I tillegg representerer disse et viktig korrektiv til den offentlige helsetjenesten. 




Regjeringens instruks om at de regionale helseforetakene skal foretrekke offentlige tjenesteleverandører, fører til at private aktører på mange områder presses ut, uavhengig av om deres tjenester er både kvalitativt bedre og mer kostnadseffektive. For avtalespesialistenes del fører dette til at det praktisk talt ikke tildeles nye hjemler, til tross for at flere avtalespesialister kunne ha sikret raskere og bedre helsehjelp til pasientene og bedre utnyttelse av ressursene. En rapport fra Norsk pasientregister viser at det store flertallet av avtalespesialistene har høyere aktivitet i sin virksomhet enn normaltallene tilsier. 




Avtalespesialistene utførte 35 pst. av alle konsultasjoner i somatiske fagområder i 2007, ifølge Norsk pasientregister. Det er særlig innenfor øye, hud, øre-nese-hals og fødselshjelp og kvinnesykdommer at avtalespesialistene spiller en sentral rolle i tjenestetilbudet. Det er store variasjoner i det offentlige tilbudet av polikliniske tjenester. Avtalespesialistene gir et viktig bidrag for å utjevne disse forskjellene og dermed skape et mer likeverdig helsetilbud til befolkningen i hele landet. 




Slik Høyre ser det, vil helsetilbudet kunne styrkes gjennom tildeling av flere hjemler til avtalespesialister. Dette er særlig aktuelt innenfor områder der pasientene opplever lang ventetid for nødvendig behandling, bl.a. innen psykiatrien. Når kapasiteten hos private spesialister ikke utnyttes, skapes det et klassedelt helsetilbud der bare de som har god økonomi, kan kjøpe seg ut av den offentlige helsekøen. Når salg av private helseforsikringer har økt med 70 pst., viser dette manglende tillit til at man får nødvendig hjelp i den offentlige helsetjenesten. Jeg vil utfordre statsråden til å kommentere muligheten for å utvide antallet hjemler for avtalespesialistene, for dermed å sikre raskere helsehjelp for pasientene. 




Det er også behov for å styrke helsetjenestene i distriktene. Norge har et høyere antall sykehussenger og flere leger og sykepleiere i sykehus enn andre europeiske land. Dette har ikke gitt merkbart bedre helsetjenester, snarere tvert imot. Helse- og omsorgsdepartementet har beregnet at man kan redusere antall sykehusinnleggelser med 10 pst. dersom helsetilbudet utenfor sykehus ble styrket. Også på dette området kan avtalespesialistenes tilbud bidra til å styrke helsetilbudet der folk bor, og dermed redusere behovet for sykehusinnleggelser og pasienttransport. 




Fra Høyres side er vi positive til at private aktører, herunder avtalespesialister, kan bidra på flere områder i helsetjenesten, bl.a. innenfor forskning og utdanning. Dette vil gi aktørene et mer helhetlig ansvar for helsetjenesten, og vi registrerer også at mange ønsker å bidra. Samtidig kan dette bidra til en helt nødvendig rekruttering av nye spesialister. Det er derfor positivt, og jeg er tilfreds med at statsråden nå signaliserer at han vil vurdere å ha utdanningskandidater også hos private avtalespesialister. 




Vi har også merket oss det som statsråden var inne på, at det pågår et arbeid i Helse- og omsorgsdepartementet med å finne nye finansieringsmodeller for avtalespesialistene. Fra Høyres side vil vi understreke at en ny ordning må sikre forutsigbare rammebetingelser for finansiering og drift samt en rimelig autonomi faglig og administrativt. For å sikre bedre informasjon om ledig kapasitet hos private avtalespesialister må det et bedre system til. 




Foreldrene til den avdøde norske artisten St. Thomas stod nylig fram og fortale at de hadde funnet 50 avslagsbrev fra psykologer som sønnen hadde søkt hjelp fra. Dette illustrerer med hjerteskjærende tydelighet at vi må få på plass et bedre system og en ordning der pasientene selv må finne fram til spesialister med ledig kapasitet. 




