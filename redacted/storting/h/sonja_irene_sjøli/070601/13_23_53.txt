 Vi hadde for noen få uker siden en interpellasjon om barn og astma her i salen, og hvor inneklima var en del av problemstillingen. Derfor er jeg glad for at representanten Gundersen nå følger opp i forhold til inneklima i skoler og barnehager.




Dårlig inneklima i skoler og barnehager er i ferd med å bli et alvorlig samfunnsproblem. Som interpellanten så riktig viste til, har skolebarn liten mulighet til å påvirke sitt eget arbeidsmiljø. Det samme gjelder barn som er i barnehagen.




Vi vet at det er mange barn, ja urovekkende mange barn, som lider av astma og allergi. Over 10 pst. av norske barn har nå astma, ifølge Norges Astma- og Allergiforbund. En stor studie fra Oslo, utført ved Ullevål universitetssykehus, viser at 20 pst. av alle barn har hatt astma i løpet av sine første ti leveår. Denne studien har fulgt barn fra fødselen og til tiårsalder. I utlandet finnes det også tilsvarende studier.




Alle undersøkelsene viser en foruroligende høy forekomst av astma i barnehager. Det er skremmende tall. Det er en fordobling av antall barn som rammes i løpet av en tiårsperiode. Forekomst av astma blant norske barn er dermed høyere enn i andre europeiske land. Det er den hyppigste kroniske sykdommen blant barn, og den viktigste årsaken til at barn blir innlagt i sykehus. Dette kan klart ha sammenheng med inneklimaet, både i hjem, barnehager og skoler, og også med utemiljø og forurensning, spesielt i de store byene.




Vi vet at barn plages når inneklimaet er dårlig. Dette rammer ikke bare barna, men ofte resten av familien, og det har store samfunnsmessige konsekvenser. Det antas at bare 10 pst. av astmatilfellene skyldes arv, resten skyldes ytre faktorer som miljø og livsstil. Mange barn blir altså syke av å gå i barnehagen, og de blir syke av innemiljøet på skolen. Selv om det er behov for betydelig mer forskning på området, vet vi nok til å kunne si at med stor sannsynlighet vil et bedre inneklima i skoler og barnehager være et positivt bidrag for å bedre situasjonen for disse barna.




En undersøkelse Norsk Astma- og Allergiforbund har utført blant foreldrene, viser at foreldrene opplever at de ansatte i skoler og barnehager ikke har nok kunnskaper om astma og allergi, eller andre inneklimasykdommer. Lærere, førskolelærere, helsesøstre og SFO-ansatte sier at de har behov for mer kunnskap og informasjon. Det ville forundre meg om ikke også skolelegene og fastlegene har behov for mer kunnskap på dette området, og en bevisstgjøring av sammenhengen mellom inneklima og f.eks. astma hos barn.




Mangel på kunnskap både hos fagfolk og politikere i kommunene er som oftest årsaken til dårlig inneklima i offentlige bygg. Mange kjenner ikke arbeidsmiljøloven for barn, eller forskriften for miljørettet helsevern i skoler og barnehager. Statens byggtekniske etat mener det er mangel på kunnskap som fører til at inneklimaet i skoler og barnehager ikke blir prioritert. Inneklimaet blir ofte ofret i byggeprosessen, fordi det skal bygges raskt og billig. Ventilasjonsanlegg nedpriortieres, høyt byggetempo fører til at betongen ikke tørker ordentlig, og det er bruk av billige materialer. I det hele tatt tas det for lite hensyn til rene byggeprosesser.




Det er en kjent sak at det er dårlig vedlikehold av bygninger svært mange steder. Resultatet blir dårlig inneklima og uholdbare tilstander i skoler og barnehager, som er svært ugunstig for mennesker med astma og allergiplager. Det er bekymringsfullt.




Barnehagen og skolen er, som interpellanten og flere har vært inne på, en sentral del av barns og unges hverdag. Da må det også være en plass hvor de kan oppleve helsemessig trygghet, og at ikke de plagene de har blir verre, eller at dårlig inneklima faktisk utløser en astma- eller allergisykdom.




Mye bra er sagt fra statsrådens side, som jeg slutter meg helt og fullt til. Nå står det aller, aller viktigste igjen, nemlig handling.




