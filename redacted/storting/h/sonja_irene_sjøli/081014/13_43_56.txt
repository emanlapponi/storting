 Omsorg ved livets slutt er en av de mest krevende oppgaver innen helsetjenesten, og utfordrer både fagfolk og oss som politikere. Hver eneste dag opplever mennesker å bli rammet av alvorlig sykdom og nære tap som tvinger dem inn i en totalt endret livssituasjon. Vi møter slike utfordringer forskjellig, avhengig av hvor forberedt vi er, den livssituasjonen vi er i, reaksjonen fra omgivelsene, og ikke minst den hjelp som tilbys fra helse‑ og omsorgstjenesten. 




Respekten for menneskeverdet blir satt på en alvorlig prøve når vi møter mennesker i sluttfasen av livet. Det er i slike situasjoner det egentlige menneskesynet i helsetjenesten og hos helsepersonell kommer for en dag. Det er nettopp nær ytterpunktene vi finner de verdimessige prøvesteiner i vårt samfunn. Menneskeverdet er særlig utsatt for å bli krenket eller truet i livets sluttfase. Døden er institusjonalisert, avritualisert og i stor grad overlatt til spesialister. 




Hovedutfordringen må være å sikre den enkelte pasient et tilbud av god kvalitet og på det riktige nivået i helsetjenesten. Så langt det er mulig, må det legges til rette for at helsetjenestene kan gis så nær hjemmet som mulig, når pasienten selv ønsker det, også i hjemmet for dem som ønsker det, med oppfølging av f.eks. et ambulerende team, slik det har vært praktisert bl.a. på Romerike i Akershus i flere år. 




En alvorlig sykdom rammer ikke bare pasienten, men også den nærmeste familie, venner og nærmiljø. Mange alvorlig syke blir ofte isolert. De søker ikke selv kontakt. De står på utsiden og er redd for å være til bry. 




Spesialiseringen i helsevesenet gjør at en kan miste helheten i omsorgen. Her har hospicefilosofien vist vei. Verdigrunnlaget i denne filosofien er optimal behandling, pleie og omsorg som retter seg mot pasientenes fysiske, psykiske, sosiale, åndelige og eksistensielle behov. Gode og gjennomtenkte tilbud skaper tillit og trygghet for pasientene, for pårørende og for personell. Hovedpoenget er at mennesker blir møtt og sett. 




For mange vil det være viktig å kunne være hjemme i livets siste fase. Andre ønsker å være et sted der de kan få ro til en verdig avslutning av livet. Dette krever at vi både legger til rette for god hjemmebasert omsorg og samtidig bygger opp flere hospice som et tilbud til dem som ønsker dette. 




Jeg har selv besøkt Hospice Stabekk, som i samarbeid med Bærum sykehus har et godt og gjennomtenkt tilbud som ivaretar alvorlig syke og døende mennesker. Jeg vil virkelig gi honnør til Bærum kommune, som har bidratt til finansieringen og prioritert et slikt tilbud. 




Recedo Stiftelsen er en ideell stiftelse som har til formål å etablere et frittstående hospice, som et ekstra tilbud innen den totale palliative innsatsen på Romerike. Stiftelsen har utarbeidet et fleksibelt tilbud, med døgn‑ og dagtilbud og et ambulant tilbud som vil tilfredsstille mange pasienter og familienes behov. Det representerer, som sagt, et helhetlig tilbud. Det er mer enn symptombehandling, og det er mer enn en helsetjeneste. 




Recedo Stiftelsen hadde et konstruktivt møte med tidligere helseminister Brustad i januar i år. I dette møtet ble Recedo Stiftelsen sterkt anmodet om å sende en søknad til Sosial‑ og helsedirektoratet innen 15. mars om et femårs pilotprosjekt. Søknaden ble sendt, men den ble avslått. For noen uker siden hadde den samme stiftelsen et møte med statssekretær Sundsbø, og det var ikke måte på positiv holdning til dette prosjektet. Det er altså mye godord, men ingen handling. Her er det frivillige og profesjonelle krefter som vil bidra, men som blir avvist. 




Både kompetanse og utstyr i hjemmesykepleien må bygges betydelig opp hvis vi skal få en mer verdig hjelp og slippe høyspesialiserte sykehusomgivelser i livets sluttfase. Og hospicekapasiteten må bygges ut. 




Jeg vil sterkt oppfordre helseministeren til å be Sosial‑ og helsedirektoratet igjen vurdere Recedo Stiftelsens søknad om et femårsprosjekt på nytt. Jeg skal love at jeg vil følge med i den saken. Jeg forventer ikke at statsråden nå kan svare, men jeg skal sørge for at han får et skriftlig spørsmål, slik at han kan utdype sin positive holdning til hospice som han gav uttrykk for i sitt siste svar til Lønning, en holdning og en tanke som jeg mener er oppløftende. 




