 Det er et svært viktig tema som interpellanten her tar opp. Som han var inne på, er dette et tema som har vært diskutert i mange, mange år. Problemet med sult og underernæring blant syke og gamle mennesker har vært diskutert med stor innlevelse både blant fagfolk og politikere, og spørsmålet er om det har skjedd noen endring, og om det er blitt bedre. 




Det kan av og til se ut som om helsevesenet har vært, og fremdeles er, av den oppfatning at ernæring er en oppgave for husstellærere og ikke et element i en pasientbehandling. Det er et tankekors hvor opptatt vi er av at bilen, båten og gressklipperen får riktig blanding for ikke å ødelegge maskineriet, mens kroppsmaskineriet strever med å få samme status. 




Tilsynet i hjemmetjenesten i en rekke kommuner har vist at det gjennomgående mangler rutiner for å kartlegge hva slags mat eldre ønsker og hva brukerne av hjemmetjenestene faktisk spiser og drikker. Flere av de kommunale hjemmetjenestene tar ikke hensyn til brukernes individuelle behov slik at de selv kan ha innvirkning på hva slags mat de får. Konsekvensene for de eldre er sterkt redusert livskvalitet, økt risiko for å dø, dobbelt så mange sykehusinnleggelser og lengre sykehusopphold, som også for så vidt statsråden var inne på. Helsetilsynet avdekket i en kommune for et års tid siden dehydrerte og underernærte eldre og demente som ikke ble oppdaget. Sikkerheten for mange hjemmeboende eldre er for dårlig, og for mange pleiere er involvert i stell slik at ansvaret blir uklart, det blir en ansvarspulverisering. En av brukerne i hjemmetjenesten hadde 27 ulike pleiere på hjemmebesøk i løpet av en uke. Det taler jo for seg selv. Det vitner om systemsvikt, og det vitner om manglende kvalitetskontroll. 




Undersøkelser viser at det er særlig på tre områder det svikter. Det er for mange ufaglærte, det er behov for mer tid og bedre kompetanse, og det er behov for bedre rutiner for å bedre situasjonen. Jeg vil ikke legge skylden på den enkelte tilsatte i eldreomsorgen. Det er kommuneledelsen, sammen med ledelsen i hjemmetjenesten, som må ta ansvaret for situasjonen, og det er de som setter rammevilkårene. 




Eldre på sykehjem sliter også med underernæring, viser rapporter fra Helsetilsynet. Som flere har vært inne på, er mellom 20 og 50 pst. underernært, viser undersøkelser fra Sosial‑ og helsedirektoratet. Når vi vet at de fleste eldre i sykehjem har fem, seks aktive diagnoser, de er med andre ord meget syke, og når vi samtidig vet at underernæring svekker både den fysiske og mentale helsen, gjør dette det også vanskeligere å behandle sykdommene. 




Mange helseinstitusjoner og hjemmetjenesten er rett og slett for dårlig til å oppdage pasienter som er i faresonen. Det er behov for mer legetjenester, som også kan se sammenhengen mellom medisiner og underernæring. Personalet mangler kunnskap og rutiner for å veie og følge utviklingen til de eldre. Mange sliter med dårlig matlyst eller tannproblemer som gjør det problematisk med en del mat. Kostholdet blir heller ikke tilpasset den enkelte pasients behov. Resultatet blir altså avmagring og alvorlige sykdommer. 




Jeg synes at dette er en svært alvorlig situasjon. Det er, som flere har vært inne på, mer kunnskap om ernæring som trengs. Det er mye bra – det har jeg sett med egne øyne – både i sykehjem og i sykehus på dette området. Det har skjedd en del positive endringer, ikke minst takket være overlege Thomas Bøhmers innsats, som også statsråden var inne på. Han har vært en sterk faglig stemme. Jeg vet også at Sykepleierforbundet har hatt dette temaet på dagsordenen. Det er også betryggende å høre at Regjeringen tar dette alvorlig og vil følge opp gjennom de tiltak som statsråden har beskrevet. Men selv om det er mye bra som er gjort, står det fremdeles igjen mye arbeid. Jeg kan tenke meg å be om at statsråden, utpå våren, på en egnet måte orienterer Stortinget om fremdriften i de tiltakene som statsråden nå har beskrevet. Jeg tror det er viktig at vi holder denne saken i fokus, og at vi stadig kommer tilbake til dette temaet. Det gjelder veldig mange, det gjelder kvalitet, og det gjelder kvalitetskontroll både i hjemmetjenesten, i sykehjem og i sykehus. 




