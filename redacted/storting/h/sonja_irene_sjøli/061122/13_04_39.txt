 Jeg takker statsråden for svaret.

Det er positivt at statsråden ønsker å utnytte
eventuell ledig kapasitet hos private psykologer og psykiatere.
Vi vet at det er ledig kapasitet, og det er bra at man får
det kartlagt og utnytter den muligheten som det kan gi. For det er
jo meningsløst at barn og unge skal stå i
kø i månedsvis, hvis det er ledig kapasitet hos
de private aktørene.

Høyre mener at psykisk syke
barn og unge må ha samme rett til behandling
hos private som sykmeldte. Jeg har lyst til å spørre
statsråden om det. Er hun enig i at de bør ha
den samme rett som sykmeldte til å få et behandlingstilbud
fra private, dersom det kan gi raskere hjelp? Jeg har registrert
at man i budsjettet har satt av en del millioner til voksne som
er sykmeldte for psykiske lidelser, til behandling hos private.
Kan det samme skje for barn?

