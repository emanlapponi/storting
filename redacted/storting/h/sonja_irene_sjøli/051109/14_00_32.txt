  Jeg vil takke statsråden for et godt
svar. Jeg har tillit til at helse- og omsorgsministeren følger
opp dette – den medisinske
forskjellsbehandlingen som har kommet fram i denne undersøkelsen,
er svært alvorlig. Det viser at det er en systematisk underbehandling
av kvinner med hjerteinfarkt. Det er vel grunn til å tro
at det også omfatter andre deler av helsetjenesten,
og det er uakseptabelt.

Jeg er glad for at den nye regjeringen vil
følge opp satsingen på forskning på kvinnehelse,
slik Stortinget flere ganger har vært inne på,
og som Samarbeidsregjeringen også la grunnlaget
for. Men jeg har lyst til å spørre statsråden
om hun i sitt styringsdokument til de regionale helseforetakene
kan gjenta og presisere det ansvar som helseforetakene og fagfolk
har for å følge opp en likeverdig behandling.
Dette handler tydeligvis om holdninger. Vil statsråden
ta et initiativ overfor fagmiljøet
for å bidra til å endre holdningene?

