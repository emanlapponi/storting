 Det positive her er at regjeringen ikke har konkludert, og – hvis jeg forstår det rett – at de helst ikke vil bygge ned disse kompetansesentrene. Samarbeidsregjeringen, Bondevik II, fremla historiens første kvinnehelsestrategi i 2003, og Stortinget sluttet seg til dette, slik statsråden påpekte. Stortinget var også opptatt av å inkludere kvinneperspektivet mer i forskning og behandling.


Det var faktisk helseminister Sylvia Brustad som åpnet kompetansesenteret for kvinnehelse i 2006, og uttalte at dette var et viktig ledd i regjeringens kvinnehelsesatsing. Men nå står det samme kompetansesenteret i fare for å bli lagt ned.


Når det gjelder kompetansesenteret for amming, har det med Gro Nylander i spissen gjort en formidabel innsats for å fremme amming i Norge. Dette er et godt folkehelsetiltak som gir barn en god start på livet. Jeg regner med at statsråden ikke kan være bekjent av å være den helseministeren som setter arbeidet med kvinnehelse og amming mange år tilbake i tid.


