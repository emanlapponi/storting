  Jeg tillater meg å stille følgende
spørsmål til helseministeren:

«Fagmiljøene i Oslo slår
nå alarm fordi ressursene ved nyfødtavdelingene
over hele Østlandet er så begrenset at det er fare for
liv og helse for de nyfødte. Det hevdes at en befinner
seg i en gråsone for forsvarlig drift. Fødende
kvinner med alvorlige komplikasjoner kan risikere å bli
sendt til Sverige eller Danmark for å føde fordi kapasiteten
er sprengt ved våre egne nyfødtavdelinger.

Hva vil statsråden gjøre
for å sikre fødende kvinner sikkerhet for et forsvarlig
tilbud?»

  Jeg takker helseministeren for svaret. Det
er betryggende å høre at situasjonen har stor oppmerksomhet,
og det skulle da også bare mangle. Det er andre gangen
nå på fem uker at jeg tar opp dette spørsmålet.
Og jeg må si jeg ble ganske forskrekket da jeg så oppslag
i Dagsavisen 12. og 13. januar om at situasjonen ikke hadde bedret
seg noe. Egentlig er det ikke noe nytt fra jeg tok opp dette spørsmålet
før jul, bortsett fra at det er et nytt møte.
Helseministeren sa at hensikten med møtet før
jul var å ta opp også langsiktige tiltak. Jeg
finner det litt underlig at statsråden nå ikke
signaliserer til Stortinget hvilke konkrete tiltak som kan settes
i verk. Vi har stor interesse av å få innsikt
i det. Fagmiljøene har pekt på to konkrete områder
som er problematiske. Det ene er at prematuravdelingen
ikke er definert som intensivavdeling, og det andre er at sykepleierutdanningen
er for dårlig. Jeg kunne godt tenke meg å høre
helseministerens mening om det.

  Jeg takker igjen helseministeren for svaret.
Jeg har tillit til at det nå blir fulgt opp med konkrete
tiltak. Min forundring gikk på at man sa før jul at
man skulle også se på langsiktige tiltak, men
at det ikke hadde kommet fram noe. Jeg er glad for at helseministeren
vil se på de to områdene jeg nevnte, bemanning på intensivavdelingene
og at grunnutdanningen i sykepleien når det gjelder barnemedisin,
faktisk er for dårlig, slik fagmiljøene vurderer
det. Jeg håper nå at Stortinget også kan
få en tilbakemelding om hvilke tiltak som nå settes
i verk, så vi også har en mulighet til å følge
med på den alvorlige situasjonen som har oppstått
når det gjelder spesielt syke nyfødte i østlandsområdet.

