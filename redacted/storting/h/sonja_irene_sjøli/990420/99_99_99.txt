Bakgrunnen for denne interpellasjonen er den stadig synkende kvinneandelen i topplederstillinger i offentlig forvaltning. Utviklingen ser ut til å gå i gal retning til tross for en rekke handlingsplaner, prosjekter og gode intensjoner, og til tross for at det stadig blir fremholdt hvor viktig det er for den generelle likestillingspolitikken at det blir flere kvinner i ledende stillinger.




Et moderne samfunn bør være et likestilt samfunn med en jevn fordeling av kvinner og menn også i maktposisjoner i politikken, i offentlig forvaltning og i næringslivet. Det er bare i et likestilt samfunn det er mulig å sikre mangfold og demokrati, og at menn og kvinner gis mulighet til å ta et felles ansvar, også når det gjelder omsorgsoppgaver. 




Ved gjennomgang av arbeidet som gjøres i departementene, er jeg tilfreds med at Regjeringen har uttrykt vilje til å integrere kjønnsperspektivet og mål om likestilling i all offentlig virksomhet. Det er prisverdig at Arbeids- og administrasjonsdepartementet, som er ansvarlig for statens arbeidsgiverpolitikk, har satt i verk prosjektet «Kvinner, kvalitet og kompetanse i staten». Målet er å få flere kvinner i topp- og mellomledersjiktet i hele den statlige sektor. Videre er det som et ledd i den statlige personal- og lederutviklingspolitikken satt i gang et mentorprogram. Dette er utmerkede tiltak. Det er også bra at Regjeringen har som mål at det skal være 30 pst. kvinner i ledende stillinger i statsforvaltningen innen utgangen av 2001. 




Men denne målsettingen og disse ambisjonene samsvarer dårlig med det Regjeringen gjør i virkeligheten. Det er svært skuffende at det for kort tid siden ble oppnevnt bare menn til de fire ledige departementsrådsstillingene. De er sikkert utmerkede folk, men det er ikke det som er problemet. Problemet er at det nå bare er én kvinnelig departementsråd av i alt 17. For en stund siden var det fem. Dette vil helt klart få konsekvenser for likestillingsarbeidet på alle områder.




Jeg er hjertens enig med departementsråd Grydeland når han i et intervju i tidsskriftet Stat 

 Styring nr. 1-1999 uttaler at «dette er pinlig». Og han fokuserer på hvilke konsekvenser det får for likestillingsarbeidet generelt. På spørsmål om han som leder for alle departementsrådene tror at den skjeve kjønnssammensetningen påvirker måten de fungerer på, svarer han følgende:







«Kanskje ikke måten vi fungerer på, men det er helt åpenbart at den påvirker hvilke synspunkter som bringes til torgs og hvilke verdinormer de bygger på. Jeg tror våre debatter hadde blitt mer nyanserte, med andre typer argumenter, om innslaget av kvinner hadde vært større. Dette er viktig selv i en forsamling uten beslutningsmyndighet.»




Er statsråden enig i disse betraktningene?




På ekspedisjonssjefnivå er det kun 20 pst. kvinner. Det er også bekymringsfullt fordi det er tradisjon for at flertallet av departementsrådene blir rekruttert nettopp fra dette nivå. Blant avdelingsdirektører og underdirektører er det imidlertid flere kvinner. Offentlig sektor generelt rekrutterer mange kvinner, og det er færre kvinner enn menn som går over i privat sektor. Allikevel svikter rekrutteringen til topplederstillingene i den offentlige forvaltning. Sjefene for Norges bank, Kredittilsynet og Kommunalbanken er også menn. 




Det har foreligget handlingsplaner på dette området i årevis, og målsettinger har ikke manglet. I 1998 vedtok Regjeringen en egen handlingsplan for rekruttering av kvinner til ledelse i offentlig sektor. Kvinner er bedre utdannet og har mer ledererfaring enn tidligere – i det hele tatt: Kvinner er bedre rustet enn noen gang til å besette topplederstillinger. Det kan se ut som likestillingstanken i offentlig forvaltning allikevel ikke står så sterkt. Og man kan spørre om Regjeringen ikke tar konsekvensene av sine egne handlingsplaner. Hva er det i rekrutteringsprosessen som svikter? Handlingsplanene understreker viktigheten av at det nå må flere kvinner inn i topplederstillinger for å få fart på likestillingen, men praksis viser at den er satt i revers.




Det er bra at Regjeringen har nådd likestillingsmålet når det gjelder kvinneandelen i Regjeringen. Men når det gjelder statssekretærer og rådgivere i embetsverket, er det skuffende. Det eneste området hvor kvinneandelen har økt, er faktisk i fylkesmannsembetene. 




Heller ikke i internasjonal sammenheng er situasjonen i Norge så god som vi kanskje tror. De skandinaviske landene ligger riktignok høyere når det gjelder kvinneandelen i politiske organer, enn andre vestlige land. Men når det gjelder kvinneandelen i ledende posisjoner i arbeidslivet, ligger vi lavere. En tverrpolitisk kommisjon i USA , «The Glass Ceiling Commission», som ble nedsatt av tidligere president Bush, mener det er et «glasstak» med en grense på 30 pst. for kvinnerepresentasjon i maktposisjoner i hele den vestlige verden. Glasstaket refererer til usynlige, men ugjennomtrengelige barrierer som hindrer kvinner i å komme opp i ledende stillinger generelt.




Det nevnes tre typer glasstak: 










1. samfunnsmessige barrierer utenfor næringslivet og det offentliges kontroll







2. barrierer på grunn av manglende tiltak og offentlig politikk, fra velferdspolitikk til likestillingspolitikk







3. interne strukturelle barrierer, som kultur i organisasjoner og rekrutteringspolitikk




Har statsråden noen oppfatning av om det er slike barrierer som er medvirkende årsaker til situasjonen i norsk offentlig forvaltning? En ting er i alle fall sikkert: Regjeringen og statsforvaltningen har mye å gå på før de stanger i – for ikke å si splintrer – dette glasstaket på 30 pst.




Departementsråder som blir ansatt, har vanligvis erfaring fra statlig sektor, og helst fra departementene. De blir ofte rekruttert fra ekspedisjonssjefsnivå eller fra andre lederposisjoner i staten. Men når kvinner også er underrepresentert både på ekspedisjonsnivå og som toppledere i staten generelt, ja så er vi like langt. Jeg har selvfølgelig forståelse for at det er viktig at departementsrådene kjenner forvaltningen godt, at de kan spillereglene og vet hvordan saker skal behandles. I forhold til de råd som skal gis, er det selvfølgelig viktig at man kjenner systemene. Men når skal denne sirkelen brytes ?




Staten var tidligere alene om å tilby kvinnelige toppledere fleksibel arbeidstid, deltid og gode velferdsordninger. Private arbeidsgivere tilbyr nå det samme, i tillegg til barnehageplass, hjemmekontor i perioder og hjelp i huset. Staten har derfor ikke lenger det samme konkurransefortrinn som den tidligere hadde. Derfor må statsforvaltningen gjøre noe for å bli mer attraktiv. Har statsråden noen oppfatning om det?




Jeg tror at vi har de lovene som trengs på dette området. Undersøkelser tyder heller ikke på at kjønnskvotering har hatt særlig positiv effekt. Det er nødvendig å se på positive virkemidler for å få kvinner inn i ledende stillinger i det offentlige. 




Prosjektet «Kvinne, kvalitet og kompetanse i staten», som jeg nevnte, er et av de positive tiltakene som er i gang. Jeg vil gjerne høre hvordan statsråden vurderer dette prosjektet. 




Begrunnelsen for at det er viktig å få flere kvinnelige ledere skal jeg ikke bruke mye tid på. Jeg synes det er ganske opplagt. Det er viktig og nødvendig med den erfaringsbakgrunn kvinner har. Helhetlige og representative beslutninger øker når både menn og kvinner er med i ledelsen. Det gjelder alle områder. 




Det er viktig å ha mål for likestillingsarbeidet, og det er ingen grunn til å forlate denne målsettingen selv om den av og til kan virke uoppnåelig. Uten mål blir det for lettvint og situasjonen kan forverres ytterligere. Det er viktig å ha noe å strekke seg mot. Selv om vi har kommet langt når det gjelder likestilling, ikke minst innen høyere utdanning, så skjer det altså noe på veien som gjør at kvinner ikke når opp.




Jeg tror at man ikke kan forvente at kvinner i samme grad som menn søker slike stillinger uten at noen bidrar ved å si at stillingene kan være interessante for dem. Det er ikke fordi vi kvinner ikke kan snakke for oss selv, men det ligger noe i organisasjonskulturen og i tradisjoner. Det er et mannsdominert lederskap, noe også departementsråd Grydeland i det tidligere nevnte intervju kommer inn på. Han antyder at det eksisterer en mannskultur som kan være en hindring. Både menn og kvinner undervurderer kvinners kompetanse og kvinners lederegenskaper. Forskning viser at kvinner ikke i samme grad som menn er flinke nok til å fremheve sin egen kompetanse .




Regjeringens målsetting er altså at innen utgangen av 2001 skal 30 pst. av ledende stillinger i staten være besatt av kvinner. Jeg ønsker nå å høre statsrådens oppfatning av hvorfor det er så få kvinner i ledende stillinger i staten og hvilke tiltak hun vil sette i verk for å nå denne målsettingen.




 Jeg takker statsråden for svaret. Det er, som jeg var inne på i mitt hovedinnlegg, ingen ting i veien verken med mål eller ambisjoner, og det mangler verken handlingsplaner eller prosjekter. Jeg synes statsråden hadde mange interessante spørsmål i innledningen av sitt innlegg, og jeg er enig i at det trengs en rekke tiltak for å sikre rekrutteringen, som lederutviklingsprogrammer, forskning og utvikling, informasjon, motivasjon og påvirkning, som statsråden nevnte. Det er positive tiltak som må følges opp. 




Det er positivt at rekruttering av kvinner i statlig sektor i ytre etater og på lavere nivå er bedre, og at dette har hatt en positiv utvikling. Det gleder vi oss over. Men når det gjelder ansettelser på departementsrådnivå og ekspedisjonssjefnivå, blir likestillingsmål og ambisjoner satt i revers. Det står jeg fast ved, og det mener jeg får konsekvenser for likestillingsarbeidet generelt, som jeg også var inne på. Men det er svært positivt at det i alle departementer nå pågår arbeid som direkte eller indirekte bidrar til å bedre karriereforhold for kvinner, og det er positivt at det arbeides med likestilling på alle fagfelt, som en integrert del av politikkutforming og forvaltning. 




Det er selvfølgelig ikke slik at det bare nytter å telle hoder og mene at full likestilling er oppnådd dersom departementene bare har nok kvinnelige ledere – selvfølgelig mener vi ikke det. Det er også andre tiltak som må til, slik som også statsråden var inne på. Men jeg er sikker på at kvinner i topplederstillinger ofte er avgjørende for hvordan tenkningen blir. Det er vel fordi vi kvinner tenker annerledes, assosierer annerledes, prioriterer annerledes, og det er rett og slett fordi vår hverdag og vår erfaring er annerledes. Derfor vil fravær av kvinner i lederposisjoner helt åpenbart påvirke hvilke synspunkter som kommer fram, og hvilke verdinormer det bygges på.




Jeg vil gjerne høre hva statsråden mener om den manglende kvinneandelen når det gjelder departementsråder og ekspedisjonssjefer, og hvilke konsekvenser dette kan få for likestillingsarbeidet, utover det statsråden sa om at hun ser dette som «uheldig». Det som er problemet, er jo at vi ikke har kvinner i topplederstillingene.




Det andre jeg kunne tenke meg å spørre om, er: Hva kan Regjeringen tenke seg å gjøre for at staten kan bli konkurransedyktig og bli mer attraktiv i forhold til f.eks. privat sektor, slik at kvinner faktisk får lyst til å søke disse stillingene?




 Jeg er enig med representanten Fossum i at tilstedeværelsen av kvinner og mangel på menn i salen under denne debatten nok synliggjør en del av problemet. Jeg ser også at det i diplomatlosjen sitter fem kvinner og én mannlig rådgiver, dvs. at etter at det ble påpekt, har det faktisk økt til i alt tre menn, og det er jo positivt. Det er påfallende, men jeg tror nok representativt, at interessen for disse spørsmålene er såpass lav.




Jeg synes dette har vært en engasjert og konstruktiv debatt. Det er bred enighet om de likestillingspolitiske mål, og jeg oppfatter at vi alle er utålmodige etter å nå målene. Det er behov for aktivt engasjement og større påtrykk. Statsråden har uttrykt sterk vilje til å bedre situasjonen og til å følge opp, spesielt når det gjelder topplederstillinger. Det er viktig og nødvendig med den erfaringsbakgrunn kvinner har. Selvsagt gjelder det også menns erfaring, men mangel på menn og menns innflytelse er ikke noe problem, for mennene har vi i fullt monn. Skal det bli helhetlige og representative beslutninger for samfunnet, må det være bortimot lik representasjon av kvinner og menn i ledelsen i offentlig forvaltning, i politikken og i næringslivet. Det er bare slik vi kan sikre mangfold og demokrati, og at kvinner og menn gis mulighet til å ta et felles ansvar også når det gjelder omsorgsoppgaver.




Statsråden sa selv i sitt innlegg at likestillingspolitikken er et lederansvar. Det er jeg helt enig i, og jeg tolker det slik at statsråden nå tar dette ansvaret alvorlig og bidrar til at målsettingen om 30 pst. kvinner i ledende stillinger i staten innen utgangen av 2001 blir oppfylt.




 Jeg vil gi honnør til interpellanten for en grundig gjennomgang av disse problemstillingene.




Rapporten fra NOVA viser at situasjonen for lesbiske og homofile har bedret seg på de siste 20 årene. Mye av årsaken til de positive endringene i livssituasjonen er trolig knyttet til endringer i folks holdninger. Holdningene i befolkningen er en viktig premiss for deres livssituasjon, både fordi holdningene påvirker de unge lesbiske og homofile i en fase hvor de skal bygge sin identitet, og fordi negative holdninger kan slå ut i form av krenkende reaksjoner overfor lesbiske og homofile som er åpne og synlige.




Undersøkelsen viser også at når det gjelder utdannings- og inntektsnivå, slår det positivt ut i forhold til befolkningen generelt. Men når det gjelder sosialt nettverk og sosial kontakt, er bildet annerledes. Sosial isolasjon ser ut til å være et større problem enn hos befolkningen generelt. Lesbiske og homofile har dårligere helse, og det er stort rusmiddelbruk, og svært mange er plaget av angst og depresjoner. 




Det er blant de unge kvinnene og mennene at problemet er størst. Som flere har vært inne på, har en av fire under 25 år forsøkt å ta sitt eget liv. Det er meget alvorlig. De opplever mobbing, trakassering og utfrysing både på arbeid og i skole i mye større grad enn ungdom ellers. Enda mer alvorlig er det at denne gruppen er mye mer utsatt for vold og trusler, faktisk dobbelt så mye som blant øvrig ungdom i samme aldersgruppe.




Undersøkelsen fra NOVA viser at det ikke er tvil om at mange lesbiske og homofile ungdommer opplever en ungdomstid med særlig store belastninger. Jeg er enig i at det trengs mer informasjon om homofili i undervisningen på grunnskolen. Det vil gjøre det lettere for de unge å utvikle en positiv selvoppfatning og hjelpe dem videre i en vanskelig fase. 




Det er viktig at de møtes med toleranse og respekt, og selvfølgelig må de ha de samme grunnleggende rettighetene som alle andre.




Jeg er enig med interpellanten i at det er viktig å handle raskt, fordi helseproblemene og stoffproblemene er store. Samtidig mener vi at det er behov for å gå dypere med disse spørsmålene. Det krever, som statsråden var inne på, en samordning mellom ulike departementer for å få en best mulig handlingsplan som kan virke raskt. I tillegg mener vi at vi gjennom en stortingsmelding har muligheten til å drøfte disse problemene mer inngående.




Jeg har tillit til at Regjeringen har tatt virkeligheten innover seg, og jeg er enig i alle de generelle tiltakene for barn og ungdom som statsråden var inne på. Men denne gruppen trenger ekstra innsats etter det som er avdekket i NOVA-rapporten.




Jeg vil på vegne av Høyre og Sosialistisk Venstreparti fremme følgende forslag:







«Stortinget ber Regjeringen legge frem en stortingsmelding vedrørende lesbiske og homofiles levekår og livskvalitet i Norge.»




