  Det har nok festnet seg et inntrykk av at
en ikke vil respektere valgene. Jeg vil da anbefale både
budsjettmerknader og budsjettdebatten fra de to foregående år.

Høyre har fremmet forslag
i Stortinget om en opptrappingsplan når det gjelder rehabilitering
og habilitering, og med øremerkede midler til å styrke
tilbudet både i kommunehelsetjenesten og spesialisthelsetjenesten.
Saken ligger nå til behandling i komiteen. Høyre
fremmet et forslag om en åpen høring med pasientorganisasjonene
og brukerne, men det stemte altså regjeringspartiene ned. Derfor
arrangerte Høyre og opposisjonspartiene en egen høring.
Høringsinstansene beklaget like sterkt som Høyre og
de andre opposisjonspartiene at det ikke ble
en høring med hele komiteen. Regjeringspartiene ønsket
altså ikke innspill fra brukerne til en opptrappingsplan
på rehabiliteringsområdet. Mitt spørsmål
er hva statsråden synes om en slik holdning, og om det
var klokt å avvise pasientorganisasjonenes og opptreningsinstitusjonenes
tilgang til en åpen høring i Stortinget om en
så viktig sak, som nå ligger i komiteen.

