 Jeg vil få stille et spørsmål
til barne- og familieministeren:«Stortinget vedtok 20.
april 1999, etter forslag fra Høyre og Sosialistisk Venstreparti, å be
Regjeringen legge fram en stortingsmelding vedrørende lesbiske
og homofiles levekår og livskvalitet i Norge. Det var bred
enighet om at det hastet å få grundig gjennomgang
av situasjonen og konkrete tiltak til bedringer. Det har nå gått
snart ett år uten at noe har skjedd.

Når kan vi forvente at Regjeringen
vil legge saken fram for Stortinget?»

  Jeg takker statsråden for svaret. 

Jeg er selvfølgelig tilfreds med at
arbeidet med stortingsmeldingen er godt i gang, men jeg hadde forventet at
det skulle gå litt raskere. Det var bred enighet i Stortinget
for et år siden om at det hastet å få konkrete
tiltak på bordet for å bedre situasjonen, nettopp
på bakgrunn av det som også statsråden
var inne på, at dette er en gruppe med ulike helseproblemer
som angst, depresjoner og også det faktum at mange unge
homofile og lesbiske begår selvmord. Det er en alvorlig
situasjon for mange unge mennesker. 

Siden det nå har gått et år
og man har jobbet så grundig som statsråden her
antyder, er det da mulig for statsråden å antyde
hvilke tiltak hun mener er nødvendig? Etter et år
vil jeg tro at statsråden har noen tanker om det.

  Jeg tillater meg å stille følgende
spørsmål til helseministeren:

«Stortinget mente i 1997 at forskning
på typiske kvinnelidelser ikke er tilstrekkelig
prioritert i helsevesenet. Mangel på kunnskap om forskjellene
mellom kvinner og menns fysiologi og utprøving av behandlingsmetoder primært
på menn, kan føre til feilbehandling av kvinner. Flertallet
mente det var viktig å øke forskningen på kvinnelidelser,
og bad departementet fremme forslag om etablering av et forskningssenter
for kvinnesykdommer. I stedet kom det en utredning.

Hvor mye lenger skal vi vente før
noe skjer?»

  Jeg takker statsråden for svaret.
Det er godt å se at noe har skjedd. Men det har gått fem år
siden Stortinget gjorde et vedtak om at departementet skulle fremme
et forslag om etablering av et forskningssenter for kvinnesykdommer.
Det skulle legges fram i forbindelse med revidert nasjonalbudsjett
i 1997. Kristelig Folkeparti var en del av dette flertallet. 

Jeg merker meg at helseministeren mener, som
også en del av forskningsmiljøene, at man skal
spre denne forskningen utover på ulike miljøer.
Men da oppnår vi jo ikke å få helheten – å se
kvinnesykdommene i en helhet. Den blir oppdelt på flere
ulike områder. Mitt spørsmål er: Vil
helseministeren ikke følge opp det som var Stortingets
vedtak fra 1996?

