 Det overordnede målet for helsepolitikken må være å sikre at pasientene får et best mulig helsetilbud innenfor de ressursene vi har stilt til rådighet for helsetjenesten. Dette kan framstå som en selvfølgelighet, men denne interpellasjonen vil illustrere at det ikke alltid er hensynet til pasientene som styrer utviklingen av helsetilbudet.


Høyre mener at nødvendige helsetjenester skal være offentlig finansiert. Bare slik kan alle få helsehjelp uavhengig av den enkeltes økonomiske situasjon. Vi mener imidlertid at private aktører gjerne kan utføre helsetjenestene, dersom dette gir bedre kvalitet og god ressursbruk. For pasientene spiller det liten rolle om sykehuset eller klinikken som utfører behandlingen, eies av staten eller andre, så lenge de får rask og god behandling betalt av det offentlige.


Høyre mener det er positivt med et mangfold av aktører som tilbyr helsetjenester, både offentlige og private. Dette gir flere valgmuligheter for pasientene. De private representerer et nyttig og viktig korrektiv og kan bidra til at offentlige sykehus blir bedre.


Feiringklinikken ble etablert for å bidra til å redusere de lange køene av hjertesyke som trengte behandling. Feiringklinikken er et privat, ideelt sykehus som eies av Landsforeningen for hjerte- og lungesyke. Da sykehuset ble etablert i 1989, ble norske pasienter sendt til Skottland og England for å få nødvendige operasjoner. Investeringen til bygging av senteret er i sin helhet bekostet av pasientforeningen. Klinikken har imidlertid behandlet pasienter på oppdrag fra den offentlige helsetjenesten, og dermed bidratt til raskere og bedre behandling av pasientene. Klinikken har til nå operert 17 500 pasienter, og tilbyr i tillegg angiografisk utredning og utblokking.


Feiringklinikken har også et unikt tilbud om hjerterehabilitering som gir pasientene en bedre mulighet for å mestre hverdag og jobb etter endt behandling. Klinikken finansierer selv forskning og undervisning, uten offentlig støtte.


Ifølge det offentliges egen kilde for kvalitetsvurdering, Fritt Sykehusvalg Norge, har Feiringklinikken høyere kvalitet enn de andre tilbudene innen hjerteutredning og behandling. De har færre infeksjoner og strykninger av planlagte operasjoner, og ingen korridorpasienter. Pasientene er mer fornøyd med tilbudet ved Feiringklinikken enn ved noe annet sykehus med tilsvarende behandlingstilbud.


«Pasienten må bli sjefen,» uttalte statsråden i VG 9. juli i fjor. Det er Høyre helt enig i. Vi mener at det er hensynet til pasientene og kvaliteten på behandlingen som skal styre utviklingen av helsetjenesten. Men i mange tilfeller er dette langt fra virkeligheten. Det er faktisk hensynet til å verne det offentlige tilbudet som er avgjørende for utformingen av helsetilbudet på flere områder.


I Høyres regjeringstid ble helsekøene betydelig redusert gjennom samarbeidet med de private aktørene. Vi mener at alle gode krefter må tas i bruk for å sikre raskere og bedre behandling for pasientene.


Feiringklinikken er som nevnt ikke et kommersielt sykehus, men rammes likevel av en politikk der det overordnede hensynet er å verne det offentlige tilbudet.


Til tross for den høye kvaliteten ved Feiringklinikken er det en uttalt målsetting fra de regionale helseforetakene å redusere klinikkens virksomhet. Administrerende direktør i Helse Sør-Øst, Bente Mikkelsen, uttaler i en orientering til styret 8. mars 2007:


«Fra 2005 til 2006 var det en liten nedgang av pasienter fra Helseregion Øst på Feiring. Denne utvikling ønsker man fortsetter i 2007.»


I et styrenotat til budsjettbehandlingen ved Universitetssykehuset Nord-Norge i september 2008 heter det:


«Pasientlekkasjen er størst for hjertebehandling på Feiringklinikken (…), Helse Nord RHF arbeider med å inngå ny avtale med Feiringklinikken for å redusere antall behandlinger og kostnadene per behandling (…)»


Det finnes flere eksempler på slike uttalelser.


En pasient tok nylig kontakt med oss, og jeg vet også med statsråden, fordi han opplevde å bli nektet muligheten for å velge tilbudet ved Feiring framfor tilbudet ved Rikshospitalet. De pasientrettighetene Stortinget har vedtatt, blir effektivt satt til side av sykehus som ønsker å beskytte seg mot konkurranse fra andre. Dette dokumenteres også av rapporter fra Helsedirektoratet og Helsetilsynet.


Den faglige utviklingen innen hjertebehandling har ført til færre kirurgiske operasjoner og økt bruk av mindre inngripende behandlingsformer. Dette er positivt for pasientene. Som følge av dette er det også nødvendig å omstille tilbudet om hjertebehandling. Samtidig pågår det nødvendig omstilling av alle funksjoner i hovedstadsområdet for å samle fagmiljø og sikre bedre utnyttelse av ressursene på tvers av institusjoner.


Spørsmålet blir imidlertid hvordan denne omstillingen skal gjennomføres, og hvilke tilbud som skal reduseres. Så langt er virksomheten ved Feiringklinikken redusert mer enn den totale nedgangen i Helse Sør-Øst. Dette skjer til tross for at tilbudet, som nevnt, har beste kvalitet og anses som det beste av pasienten selv.


Selv om det er behov for justeringer i den totale kapasiteten innenfor hjertekirurgi, er det fortsatt slik at det er ventetid, korridorpasienter og utsettelse av planlagte operasjoner ved de offentlige sykehusene. I lys av dette må det være rom for private tilbud som tilbyr kvalitativt gode tjenester.


Jeg vil utfordre statsråden til å svare på om han stiller seg bak de vurderingene som de regionale helseforetakene har gjort, nemlig at Feiringklinikken skal være salderingsposten i det omstillingsarbeidet som nå pågår i de regionale helseforetakene.


Slik situasjonen nå er for Feiringklinikken, står tilbudet i fare for å måtte legges ned, fordi sykehuset har for få pasienter til å opprettholde et forsvarlig og nødvendig driftsnivå. En nedleggelse av Feiringklinikken vil stå som et symbol på en feilslått helsepolitikk der de beste tilbudene avvikles som et ledd i offentlig imperiebygging.


Stortingskandidat Are Helseth fra Arbeiderpartiet i Akershus hadde et innlegg i Romerikes Blad 11. mars om Feiringklinikken, hvor han påpekte:


«Hvis vårt system hindrer drift av et ideelt og pasienteiet sykehus som er best på kvalitet, må vi utøve politisk systemkritikk og endre kursen. Vanskeligere er det ikke.»


Dette er jeg helt enig i. Jeg kunne ikke sagt det bedre selv.


Vi må nå gjøre alt som står i vår makt for å hindre at dette skjer. Statssekretær Sundsbø har uttalt i lokalpressen at Feiringklinikken skal bestå. Det sentrale spørsmålet er imidlertid hva Regjeringen har tenkt å gjøre for å innfri dette løftet, i en tid da tilbudet er truet. Jeg vil be statsråden om å komme med forslag til hvordan Feiringklinikken kan sikres en plass som et nasjonalt tilbud til hjertepasienter i landet også i framtiden.


Dagens finansieringssystem favoriserer offentlige virksomheter gjennom 60 pst. basisfinansiering. Høyre mener at vi må bruke finansieringsmodeller som sikrer en mer likeverdig finansiering av offentlige og private tilbud, slik at det kvalitativt beste og mest kostnadseffektive tilbudet foretrekkes.


Når det gjelder behandling av både hjertelidelser og andre helseproblemer, er det en utfordring at DRG-systemet gir incentiv for bestemte behandlingsformer. Behandling av hjertelidelser ved kirurgi gir langt bedre økonomisk uttelling for virksomhetene enn andre behandlingsformer. Dette er nok også bakgrunnen for at Hjertesenteret under Oslo Universitetssykehus bare ønsker ferdigutredede pasienter som skal ha kirurgisk behandling.


Hvilke forbedringer mener statsråden kan gjøres i finansieringssystemet, slik at dette tilpasses faglig utvikling og hensiktsmessig behandling?


Det hevdes at de offentlige sykehusene driver mer omfattende virksomhet i form av akuttberedskap, forskning og undervisning. Men private virksomheter kan drive fullskala sykehus, slik som Diakonhjemmet og Lovisenberg Sykehus gjør i dag. Feiringklinikken vil gjerne bidra med mer forskning og undervisning dersom de får anledning til dette.


Situasjonen ved Feiringklinikken illustrerer et generelt problem, nemlig de regionale helseforetakenes dobbeltrolle som eier av egne helseforetak og bestiller av helsetjenester. Dette forhindrer en uavhengig vurdering av hvilke tilbud som er best for pasientene.


Systemet forhindrer en likeverdig konkurranse mellom offentlige og private virksomheter ut fra objektive vurderinger av kvalitet og kostnadseffektivitet. Dette fører til dårligere tilbud til pasientene og dårlig ressursutnyttelse i helsetjenesten på lang sikt. Med de utfordringene helsetjenesten står overfor både i forhold til prioriteringer og økonomisk balanse, er det avgjørende at kostnadseffektive løsninger foretrekkes.


Jeg ser fram til statsrådens svar, og spesielt til hvilken plass han mener Feiringklinikken skal ha innenfor det offentlige helsevesen i framtiden.


