 «Fra befolkningen i en del kommuner
og en del ansatte i politi- og lensmannsetaten på Romerike
er det uttrykt meget sterk misnøye med måten polititjenesten
er organisert på. 

Vil statsråden sørge for
at den omorganiseringen av polititjenesten som er foretatt i Romerike
politidistrikt, blir justert slik at publikum får den nødvendige
og forventede politiservice, og slik at Stortingets intensjoner
og klare forutsetninger om fortsatt å ha et lokalt forankret nærpoliti
blir gjennomført?»

  Jeg takker statsråden for svaret.
Jeg er glad for at statsråden vil følge med, men
det er ikke nok. Det har aldri vært mer ressurser i polititjenesten
på Romerike enn det er nå, men det har heller
aldri vært flere klager enn etter omorganiseringen. Nå kreves det
aktiv handling og medvirkning for å få bedret
situasjonen for befolkningen og de ansatte. Det er rett og slett uholdbart,
noe jeg også vet statsråden er orientert om fra befolkningen
og fra ansatte i lensmannsetaten. 

Både meldinger til politiet og styring
av tjenesten er sentralisert til Lillestrøm utenom ordinær
kontortid, dvs. 80 pst. av ukens timer, en tid da det er mest behov
for det lokale politi til å skape trygghet i nærmiljøene.
Lokalkunnskap og kjennskap til behovet for polititjeneste lokalt
må være utslagsgivende for hvordan tjenesten skal organiseres.
Er statsråden enig i dette? Ser ikke statsråden
at slik organiseringen er i dag, går det ut over tilbudet
til befolkningen?

  Jeg kunne tenke meg å høre hvor
lenge statsråden har tenkt å la denne situasjonen fortsette.
Det er slik at alle endringer bør ta utgangspunkt i hva
som eventuelt er feil med dagens løsning. Det må være
en klar forutsetning at tilbud og service skal bli bedre,
og ikke dårligere, slik som det nå har blitt.
Det er ikke egnet til å skape gode arbeidsforhold for de
ansatte når det hele er organisert slik at det lokale politiet
gir så klart uttrykk for frustrasjon over at det ikke gis
anledning til å gi den servicen de mener de kan gi, og
som publikum har fått i alle år. Dette handler
om å oppfylle Stortingets intensjoner og klare forutsetninger
om fortsatt å ha et lokalt forankret nærpoliti,
og at det skulle bli gjennomført. Her er det tid for handling,
og jeg forventer at statsråden følger nøye
med. Men jeg hadde også forventet at det kunne gjøres
noe nå.

