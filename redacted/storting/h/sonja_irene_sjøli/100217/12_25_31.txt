 Stortinget har gått inn for et differensiert og desentralisert fødetilbud, men har understreket at kvaliteten må ivaretas. Fra Høyres side ønsker vi å opprettholde et fødetilbud på Kongsberg, men det forutsetter et godt og forsvarlig tilbud til de fødende.


Nasjonalt råd for fødselsomsorg nedla sine verv i november 2007 under henvisning til at svikt i fødselsomsorgen ikke ble fulgt opp i tilstrekkelig grad fra regjeringen Stoltenbergs side. Det er alvorlig. Dette vurderte Helsetilsynet som så alvorlig at nye tilsyn ble iverksatt, og det ble utarbeidet en rapport som ble publisert i mai 2008, med en oppsummering av tilsyn ved de små fødeavdelingene. Det påpekes bl.a. at små fødeavdelinger har store utfordringer med å tilby risikogravide forsvarlig fødselshjelp, og at det er mangelfulle rutiner for seleksjon. Hva gjør statsråden for å forsikre seg om at helseforetakene sikrer et medisinsk forsvarlig tilbud av god kvalitet til alle fødende? For det er faktisk slik at det er helseministeren som til syvende og sist har ansvaret når helseforetakene og de regionale helseforetakene ikke tar ansvaret.


