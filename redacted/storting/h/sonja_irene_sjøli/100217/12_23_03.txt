 Det er helseforetakene som har ansvar for å sikre at pasientene får et medisinsk forsvarlig tilbud. Riksrevisjonen har påpekt at styrene i helseforetakene ikke ivaretar sitt ansvar for internkontroll på en god nok måte. Det er også helseforetakenes ansvar å påse at avvik som er påpekt av Helsetilsynet, faktisk følges opp. Likevel påpeker altså Helsetilsynet at sykehusene ikke lærer av feil og derfor gjentar dem.


Jeg har forståelse for at statsråden ikke kan detaljkontrollere alt som skjer i helseforetakene, men hun er, som eier av helseforetakene, den øverste ansvarlige for tilbud i helsetjenesten overfor de folkevalgte. Derfor er det relevant å spørre statsråden om hva statsråden gjør for å sikre at helseforetakene ivaretar krav om medisinsk forsvarlighet i helsetilbudet. I den aktuelle saken ble det påpekt alvorlig svikt allerede i 2009, mens de planlagte tiltakene for å rette opp svikten skulle settes i verk flere måneder senere. I mellomtiden døde altså et barn. Har statsråden tillit til at Helse Sør-Øst og Vestre Viken helseforetak har ivaretatt sitt ansvar for å gi fødende på Kongsberg et medisinsk forsvarlig tilbud?


