  Jeg ønsker å stille følgende spørsmål
til helseministeren:

«Obligatorisk jordmortjeneste ble
innført i 1995. Undersøkelser viser at tjenesten
ikke fungerer etter lovens intensjon. Stillinger holdes vakante
for å spare penger, og mange steder er stillingshjemlene
for små, slik at det er umulig å få utført
nødvendig og forsvarlig svangerskapskontroll og følgetjeneste.

Hva vil statsråden gjøre
for å sikre at gravide får den tjenesten de har
krav på, og vil han foreta en evaluering av loven om obligatorisk
jordmortjeneste?»

  Jeg takker for svaret, som var skuffende og
svært lite avklarende i forhold til å bedre situasjonen
for fødende i Distrikts-Norge og å sikre en god tjeneste
uansett hvor man bor. En god jordmortjeneste er en forutsetning
for å kunne etablere et differensiert og desentralisert
fødetilbud, slik Regjeringen sier i akuttmeldingen sier
at den vil gjøre. 

I 1999 var det nærmere 200 kvinner
som fødte under transporten på vei til fødeavdelingen,
svært mange uten kvalifisert hjelp. Derfor er det svært
alvorlig at flere kommuner nå reduserer jordmorfølgetjenesten.
Det er faktisk slik at dyr har et bedre vern når de skal
føde, for det er ikke lov å transportere dyr to
uker før forventet nedkomst. Men kvinner transporteres
over lange avstander til alle døgnets tider i all slags
vær når de er i fødsel, som oftest uten
kvalifisert følge. 

Jeg mistenker ikke helseministeren for å forsvare
en slik praksis, men jeg vil vite hva han har tenkt å foreta seg
i forhold til de kommunene dette gjelder, for å sikre en
forsvarlig jordmortjeneste og få slutt på disse
uforsvarlige og uverdige forholdene.

