  Det var en annen problemstilling som jeg tok
opp med statsråden i mai i fjor, som var knyttet til de
nye retningslinjene for rusbehandling. I disse retningslinjene heter
det at pasienter med alvorlige rusproblemer som ikke forventes å ha
nytte av behandling, bør få kommunale omsorgstiltak
fremfor spesialisert behandling. Statsråden svarte prisverdig
nok:

«Vi
skal selvfølgelig ikke ha et system som fører
til at de som har det største behandlingsbehovet, ikke
får hjelp.»

Heldigvis ble retningslinjene stoppet, slik
vi bad om, etter et betydelig engasjement fra organisasjonene
innen rusfeltet. Men på bakgrunn av de tallene
som ble referert fra oppsøkende tjenester, har flere organisasjoner,
bl.a. Rusmiddelmisbrukernes Interesseorganisasjon, nå rettet en
henvendelse til oss på Stortinget. De mener at
retningslinjene som statsråden stoppet i fjor, nå praktiseres
likevel. De dårligst stilte avvises og får ikke
en ny sjanse til å komme ut av sin rusavhengighet. Hva
vil statsråden gjøre for å sikre
at en slik praksis ikke forekommer?

