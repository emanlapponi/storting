 Jeg vil få stille følgende
spørsmål til helseministeren:

«CatoSenteret i Son trues av nedleggelse.
Samtidig ser vi at flere sykehus bygger ut egne rehabiliteringsavdelinger,
hvor tilbudet vil koste det offentlige langt mer enn ved de private
institusjonene. Årsaken er at sykehusene kan sende regningen for
tilbudet i egen regi til staten gjennom ISF-ordningen. 

Mener statsråden dette er effektiv
bruk av knappe økonomiske ressurser, og hva vil statsråden
gjøre for å sikre en mer effektiv ressursbruk?»

  Jeg er glad for at det foreløpig er
blitt en løsning for CatoSenteret, og ut fra den faglige kvaliteten
CatoSenteret har som spesiell opptreningsinstitusjon,
og den utveksling og det samarbeid de har med Sunnaas Sykehus når
det gjelder kompetanse, mener jeg at CatoSenteret må få en
godkjenning som opptreningsinstitusjon. Det er et stort
behov for denne type rehabilitering. 

Det er også betryggende å høre
at helseministeren er opptatt av å fremme en god arbeidsdeling
mellom sykehusene og de private rehabiliteringsinstitusjonene, og
at kapasiteten i sykehusene ikke skal komme til fortrengsel for
de etablerte tilbudene, for det ville være en dårlig
ressursutnyttelse. Når sykehusene velger å rehabilitere
pasientene i egen regi, koster det opptil sju ganger mer pr. døgn
enn i de private rehabiliteringsinstitusjonene. 

Ved at rehabiliteringsinstitusjonene tar seg
av rehabiliteringen og sykehusene konsentrerer seg om behandling
og pleie, får vi utnyttet ressursene best mulig. Mener ikke
også helseministeren at dette er helsepolitisk mest riktig,
og også at pasientene har best av å komme ut av sykehusmiljøet
i en rehabiliteringsfase?

  Jeg takker helseministeren for svaret.

Det er svært lite dokumentasjon når
det gjelder hvilken effekt rehabilitering ved de spesielle helseinstitusjonene,
de offentlige rehabiliteringsavdelingene og opptreningsinstitusjonene
har, og til hvilken pris. Jeg har lyst til å spørre
helseministeren om han kan ta initiativ til en faglig og uhildet
gjennomgang – altså en evaluering – av disse
institusjonene, slik at vi får et samlet og mer helhetlig
perspektiv og en oversikt over rehabiliteringstilbudet. Jeg er sikker
på at det finnes fagmiljøer som kan foreta en
slik evaluering, slik at en kan gi det best mulige tilbud til pasienten,
som også er samfunnsøkonomisk best mulig.

