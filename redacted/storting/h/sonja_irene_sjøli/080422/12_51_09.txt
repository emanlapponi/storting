 Jeg takker statsråden for svaret. 




Det er bred enighet om å vi skal ha trygge og gode forhold for gravide og fødende kvinner. Det er faktisk ti år, den 20. april, siden jeg hadde en tilsvarende interpellasjon. Den gangen stod stortingsrepresentant Brustad og jeg sammen om tiltak for nettopp å bedre svangerskaps- og fødselsomsorgen, og det har bidratt til bedring på en rekke områder. Men som også statsråden var inne på, er det fremdeles et godt stykke å gå for å få en kvalitativt god både svangerskaps-, fødsels- og barselomsorg. Det jeg nå er bekymret for - ikke bare jeg, men hele Føde-Norge, for å bruke det uttrykket - er at mange av de gode tiltakene og mange av de planene som nå er, er i ferd med å bli reversert på grunn av de økonomiske kuttene ved sykehusene, som nå rammer fødeavdelingene for fullt. Jeg syntes vel ikke statsråden gav noe godt svar på hva hun vil gjøre i forhold til de helseforetakene, de sykehusene, som nå kutter i tilbudet ved fødeavdelingene og reduserer bemanningen og kapasiteten i den perioden av året da det faktisk fødes flest barn. 




Jeg er glad for at statsråden nå varsler en stortingsmelding om svangerskaps- og fødselsomsorgen. Hun har riktignok i snart to og et halvt år varslet at det skal komme en strategi. Det blir det da ikke noe av, men en stortingsmelding. Og det å få en god debatt her i Stortinget om disse spørsmålene, vil nok være vel så nyttig. 




Jeg spurte statsråden om hun kunne kommentere et forslag om en eventuell nedleggelse av Føderiket i Oslo, om hun vil akseptere at det skjer, nettopp av økonomiske grunner. Det ville virkelig være å ta mange skritt tilbake i og med at Stortinget har vedtatt en differensiert fødselsomsorg, og at statsråden selv i sine styringsdokumenter til helseforetakene også har vært veldig opptatt av at dette må komme på plass. 




Jeg nevnte én ting til, og det var et forslag om at kvinner som har mer enn én times reisevei til fødeavdelingen - dersom de ønsker det og det er nødvendig - får lovfestet rett til følgetjeneste. Jeg vil be om å få en tilbakemelding på det. 




