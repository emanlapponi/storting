  Jeg har et spørsmål til
sosialministeren:

«Programmet «Norge i dag» på NRK1
10. januar 2001 fortalte om en kommune som ville ta fra utviklingshemmede
en timelønn på 5 kroner for arbeid de utfører som
ledd i opplæring. Det er snakk om enkle arbeidsoppgaver
som hentes inn eksternt. For å opprettholde motivasjonen,
antydet kommunen at man kunne ta et tilsvarende beløp fra
den enkeltes trygdekonto og betale for arbeidet med disse pengene. 

Synes statsråden dette er en rimelig
måte å belønne psykisk utviklingshemmede
menneskers arbeidsinnsats på?» 

  Jeg takker for svaret. 

Jeg er veldig glad for at sosialministeren
er så klar og tydelig i sin holdning til disse spørsmålene
at hun tar ansvar. Det var ordføreren i en arbeiderpartistyrt
kommune i Skedsmo som foreslo dette, og det ble heldigvis stoppet,
slik også sosialministeren var inne på.

Jeg reagerer ganske kraftig på et
slikt menneskesyn. Som sosialministeren selv sa, syntes også hun
det var uetisk. Det er en nedlatende holdning til psykisk
utviklingshemmede og til deres arbeidsinnsats, som faktisk
gir inntekt til de bedriftene som de jobber i. Men Skedsmos ordfører
er ikke alene om å ha slike tanker og holdninger. I dag
har jeg fått opplyst at det arbeiderpartistyrte Sørum har
denne praksis. Jeg er også kjent med at flere kommuner
rundt om i landet har det, og det er rett og slett uakseptabelt.

Vil sosialministeren sørge for at
kommuner med slike bedrifter og slike arbeidsplasser nå får
klar beskjed om at en slik fremgangsmåte er uakseptabel?
Og hva vil sosialministeren konkret gjøre for å hindre
at det forekommer?

  Jeg takker for svaret. 

Om det så hadde vært Høyre-styrte
kommuner som gjør dette, så er ikke det noe bedre – bare
så det er sagt. Men nå var det eksempler fra arbeiderpartistyrte
kommuner som har kommet i hus her.

Det kan ikke være noe problem å frigjøre
de få kronene som dette dreier seg om. For de psykisk utviklingshemmede
dreier jo dette seg om det samme som det gjør for oss alle – det
at vi får utnyttet våre ressurser og vår arbeidsevne,
at vi får utvikle oss selv og bidra i samfunnet, for det
gjør de faktisk. Vi har en slik bedrift på Eidsvoll,
som fungerer meget godt, hvor det vises stor respekt for den arbeidsinnsatsen
som psykisk utviklingshemmede gjør. Dette gir trivsel og
livskvalitet, og det gir livet mening.

Jeg er glad for at sosialministeren nå vil
se på muligheter for å sende et klart og tydelig
budskap til kommunene når det gjelder dette spørsmålet.

