 Jeg vil stille dette spørsmålet til
barne- og familieministeren:

«Vi blir gjennom mediene
stadig minnet om hvor sårbare og vergeløse barn
er. Dette gjelder i forhold til både pedofile
og andre som ikke har evne eller
vilje til å respektere menneskeverd, barns integritet
og grensesetting.

Hvilke ambisjoner har statsråden i
forhold til å bidra til en tryggere oppvekst for barn som
opplever seksuelle overgrep?»

 Jeg vil takke statsråden for svaret.

Jeg er tilfreds med at barneministeren og Regjeringen tar
overgrep mot barn og barneporno alvorlig og har det høyt oppe
på sin dagsorden, jeg håper hver eneste dag. Det
er nødvendig å ha et stort engasjement rundt disse spørsmålene
og vise vilje og handlekraft for å kunne
bekjempe disse grove og avskyelige overgrepene. Og jeg er tilfreds
med at Regjeringen gjør nettopp det.

Det er også viktig at vi
her i Stortinget får muligheten til å delta i
denne debatten på tvers av komiteene, for dette berører
jo flere komiteer.

Jeg er enig med statsråden i at det
er viktig å utrede og få mer kunnskap. På den
annen side vet vi jo ganske mye allerede, nok
til å handle, og det er vel for så vidt det Regjeringen
har gjort. 

Derfor er jeg glad for at barneministeren så klart
understreker at det er viktig å styrke tiltakene, altså å gjøre begge
deler. Men jeg vil også spørre statsråden
om hvilke andre tiltak enn dem hun har nevnt, som er i
gang, og ikke minst vil jeg gjerne høre
litt om hvilke tiltak for å bekjempe barneporno som er
i gang på tvers av departementene.

 Som statsråden understreker, har vi
som politikere ansvar for å forebygge overgrep mot barn – det
gjelder både regjeringspolitikere, stortingspolitikere
og lokalpolitikere – og vi har et ansvar for å gi
best mulig hjelp til barn og familier som blir rammet. Men også fagmiljøene
har et stort ansvar for å følge opp den politikken
som blir lagt sentralt, og de lover og regler som Stortinget vedtar. Ikke
minst har vi alle et ansvar for å vise
at vi bryr oss om og at vi bryr oss med, og at vi har en nulltoleranse
for slike overgrep mot barn. Vi må ta klart og tydelig
avstand fra det som skjer, og fra dem som mener at barndom
kan seksualiseres. Jeg vil berømme barneministeren for
det engasjementet hun har hatt i forhold til det de siste dagene.

Vi må bekjempe overgrep mot barn og
spredning av barneporno med alle tilgjengelige midler.
Vi skal behandle oppvekstmeldingen senere i vår, og også Barnekonvensjonen,
og jeg er glad for at statsråden nå har varslet
at Regjeringen vil komme med en handlingsplan. Jeg tror at disse
tingene sammen vil kunne være et godt grep.

