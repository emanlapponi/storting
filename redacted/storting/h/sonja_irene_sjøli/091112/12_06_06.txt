 Representanten Hagebakken er strålende fornøyd med innsatsen og tilbudet i omsorgssektoren under den rød-grønne regjeringen. Men det er et hav mellom den virkeligheten mange kommuner, fagfolk, brukere og pårørende opplever, og den som framstilles av de rød-grønne. Det er mye bra i omsorgssektoren, men det er også store mangler mange steder i eldreomsorgen i dag. Med veksten i behov i årene framover trengs det et krafttak når det gjelder både antall sykehjemsplasser, omsorgsboliger og også fagfolk. 




Høyres mål er at alle skal få et godt og verdig omsorgstilbud av høy kvalitet. Det viktigste er å styrke kvaliteten gjennom økt kompetanse, flere leger, flere sykepleiere og flere omsorgsarbeidere. Det må også bygges flere sykehjem og omsorgsboliger. 




Regjeringen er jo veldig opptatt av å slå seg på brystet og skryte av flere ansatte i pleie- og omsorgssektoren, og statsministeren var høyt på banen i valgkampen og lovte et løft for eldreomsorgen. Nå viser det seg at det de foreslår når det gjelder flere ansatte, ikke innebærer noen reell forbedring, men en videreføring av status quo. For Høyre er ikke god eldreomsorg bare spørsmål om kvantitet, men også om å sikre god kvalitet. 




Høyre fremmet et forslag i Stortinget i fjor om at det må utarbeides en ny, forpliktende handlingsplan for omsorgstjenesten, med konkrete mål for bygging av flere plasser i sykehjem og omsorgsboliger, med øremerkede midler og statlige tilskudd. Dette vil gi bedre tilbud på kort sikt, og samtidig ruste oss for økte behov i framtiden. Men dette stemte regjeringspartiene ned. De ville bare se på behovet fra år til år. Det er lite forutsigbart for kommunene og for sektoren. 




Høyre mener at helse- og omsorgstjenesten i kommunene må få en større andel av ressursene i helsetjenesten. De må rustes opp med bedre medisinsk utstyr og flere fagfolk, både leger og sykepleiere og omsorgsarbeidere. Det er ikke bare nok å få flere senger. De som ligger i disse sengene, skal jo også pleies, og det er en tjeneste som må være av høy kvalitet. Vi må rekruttere flere sykepleiere, som kan sikre et bedre medisinsk tilbud på sykehjem og i hjemmesykepleien. Høyre ønsker også å innføre en kompetansepott i lønnsoppgjørene som er rettet mot utdanningsgruppene i offentlig sektor, og da spesielt sykepleiere. Vi tror at det er på tide med et lønnsløft for de ansatte med høyere utdanning i offentlig sektor, og vi tror at en kompetansepott vil ha god effekt på kvinnelønn og sikre at offentlig sektor kan rekruttere nok kompetanse, ikke minst innen denne sektoren. Vi mener at dagens strategi for å ansette stadig flere ufaglærte i stillinger som krever fagutdanning, ikke kan fortsette, fordi det går ut over kvaliteten. 




Det må også satses mer på forskning og fagutvikling i helse- og omsorgstjenestene for å sikre at kvaliteten i tilbudet blir bedre, og samtidig gjøre det faglig attraktivt å jobbe der. Hvileskjæret i kunnskapssektoren rammer også omsorgstjenesten. Og det holder ikke å øke innsatsen fra nærmest null til nesten ingenting, slik Stoltenberg foreslår. Vi må ta et krafttak også på forskning og kunnskap, og dette har vi fulgt opp i våre alternative budsjett. 




Vi vil også styrke legedekningen i sykehjem ved å innføre et tilskudd som sikrer at leger ved sykehjem tjener like mye som leger på sykehus. Dette har vi foreslått i Stortinget, og det er blitt nedstemt. Men vi tror det ville sikre at det også ville bli attraktivt for leger å jobbe i sykehjem. Vi vet jo at eldre har fem–seks aktive diagnoser. Med andre ord: De trenger god behandling og pleie. 




Vi vil også investere mer i de over 30 pst. ufaglærte i omsorgssektoren, som gjør en formidabel innsats, og som står overfor krevende oppgaver. Derfor vil vi gi et kunnskapsløft for økt kompetanse, slik at brukerne får et bedre tilbud. Det har vi foreslått flere ganger i Stortinget – og hatt inndekning i våre budsjetter – men det er blitt nedstemt. 




Det er mange som har snakket om flere plasser i sykehjem og omsorgsboliger, og det er jeg enig i, det trengs. Men vi må også sikre at vi har kvalifisert personell – leger, sykepleiere og omsorgsarbeidere – til å jobbe i sektoren framover. Og da må vi satse på enda flere når det gjelder utdanning og kompetanseløft, enn det som gjøres i dag. 




