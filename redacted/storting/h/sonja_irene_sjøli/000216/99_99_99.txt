  Jeg tillater meg å stille følgende
spørsmål til kirke-, utdannings- og forskningsminister Lilletun:

«En rapport som Norges byggforskningsinstitutt
har utført på oppdrag fra Delta-senteret, viser
at den fysiske tilgjengeligheten til våre universitet er
så dårlig at funksjonshemmede studenter møter
til dels alvorlige vanskeligheter. Det er grunn til å tro
at det også ved de andre utdanningsstedene er store mangler.

Hva vil statsråden gjøre
for å bedre tilgjengeligheten slik at funksjonshemmede
får de samme mulighetene til høyere utdanning
som funksjonsfriske?»

  Jeg takker statsråden for svaret. 

Det er riktig som det blir sagt, at målsettingen
ikke er nådd. I sin innstilling til St.meld. nr. 8 sa sosialkomiteen at
tilgjengeligheten ved utdanningsinstitusjonene måtte utbedres
snarest, og vi sa også at lik rett til utdanning også for
funksjonshemmede måtte være en prioritert oppgave
hvis man skal nå målsettingen om at flest mulig funksjonshemmede
skal komme i lønnet arbeid. 

Når det gjelder denne handlingsplanen,
som statsråden var inne på, har jeg erfart at
det ikke er stilt noe krav fra departementet om hvordan den skal
være, og vi vet heller ikke noe om hvilke kriterier departementet
skal vurdere dette etter. Hvem skal den forplikte? Hvilken status
vil denne handlingsplanen ha? Hvilket tidsperspektiv ser statsråden
for seg? Det er spørsmål jeg gjerne vil ha svar
på. Og et annet er: Han sa at 5 pst. av vedlikeholdsbevilgningene
skulle avsettes til utbedringer. Synes ikke statsråden
det kanskje er litt lite i forhold til den gamle bygningsmassen
som vi faktisk opererer med?

