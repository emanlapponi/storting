 Jeg er veldig glad for at statsråden sa akkurat det siste, at pasientene må få
              nødvendig informasjon om at de faktisk har alternative tilbud, for vi vet jo at noen
              regionale helseforetak ikke lenger sender sine pasienter til Feiringklinikken fordi
              det er for dyrt. Det er altså økonomiske begrunnelser som gjør at de ikke blir sendt
              til Feiringklinikken. Jeg mener det er uakseptabelt hvis det her er snakk om
              fristbrudd. Det kan være alvorlig for den enkelte. 

Så jeg håper at statsråden er enig i at økonomiske forhold i denne situasjonen ikke
              må hindre pasientene i å få nødvendig behandling, men at de kan få tilbud om operasjon
              andre steder, som Feiringklinikken, som har ledig kapasitet når det gjelder både
              operasjoner og intensiv overvåkningskapasitet. Jeg har forstått det slik at
              Feiringklinikken faktisk inngår i beredskapen rundt svineinfluensaen, og da må man
              også sørge for at den tas i bruk når det blir nødvendig. 

