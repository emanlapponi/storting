 Jeg takker statsråden for svaret – et konstruktivt og positivt svar. Det er viktig å
              sikre at vi har god beredskap, og statsråden var jo selv inne på dette med at
              pasientene har fått en frist for behandling, og at det kan bli brudd på denne fristen. 

Pasienter med hjertelidelser – sammen med noen andre lidelser – er kanskje i en
              veldig spesiell situasjon. Det er mye utrygghet rundt en hjerteoperasjon, og det er jo
              forståelig at både pasienter og pårørende nå har vært bekymret, og skuffet også, over
              at inngrep som har vært planlagt i lang tid, er blitt utsatt. Det er viktig å ha god
              beredskap, og at vi tar alle ressurser i bruk i denne situasjonen. Helsemyndighetene
              mener – og har vært ganske tydelige på – at dette bare er begynnelsen av pandemien, så
              vi vil nok se at det ikke bare er området hjertekirurgi, men også andre, som kan bli
              rammet. 

Mener statsråden at beredskapen for å kunne ta det som måtte komme, er god nok? Vil
              hun, hvis den ikke er det, i så fall sikre at vi på sikt har beredskap på de ulike
              områdene, og da i dette tilfellet som jeg har tatt opp, hjertekirurgi? 

