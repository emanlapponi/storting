  Jeg tillater meg å stille følgende
spørsmål til miljøvernministeren:

«Reguleringsplanen for Lørenskog
nye sentrum er brakt inn til departementet av fylkesmannen i Oslo
og Akershus, fordi den anses å være i strid med
bestemmelsen om midlertidig etableringsstopp for kjøpesentre
utenfor sentrale byer og tettsteder. Departementet har hatt saken
i mer enn et halvt år uten at det er fattet vedtak. Manglende
vedtak har konsekvenser for blant annet sykehjemsutbygging og boligbygging
i kommunen.

Når kan en forvente at departementet
vil ta en beslutning?»

  Jeg takker statsråden for svaret,
men jeg må si jeg hadde forventet et mer konkret og positivt
svar nå.

Statsråden nevner et møte
med ordføreren. Det er behov for å understreke
at det er ordføreren som har tatt dette initiativet, og
ikke statsråden.

Saken er prinsipiell, sier statsråden,
i forhold til bestemmelsen om kjøpesentre. Men intensjonen
med midlertidig etableringsstopp for kjøpesentre kunne
da umulig være at f.eks. en kommune som Lørenskog,
med 30 000 innbyggere, skulle nektes et flerfunksjonelt,
urbant, fortettet kommunesentrum basert på de høyeste
planfaglige og estetiske prinsipper?

Hvis miljøvernministeren ser bort
fra kommune- og fylkestingsvedtaket og gir sine regionale embetsmenn medhold,
må jeg si at Regjeringens troverdighet når det gjelder
lokalt folkestyre, ikke står til troende. Jeg kunne godt
tenke meg å få statsrådens kommentar
til det.

  Jeg er fullt klar over at man ikke kan drive
saksbehandling fra Stortingets talerstol – det er prisverdig
at statsråden understreker det. 

Men statsråden har hatt mer enn god
nok tid. Det er halvannen uke siden hun fikk spørsmålet
fra meg. Saken har ligget i departementet i over et halvt år.
Jeg sendte også et brev til statsråden den 18.
oktober om disse spørsmålene, så statsråden
har hatt mer enn nok av muligheter til å forberede et konkret
svar. Og jeg har jo en følelse av at det at saken nå blir
satt på dagsordenen her i Stortinget, har gjort at vi nå kanskje
kan håpe på å få fortgang i
en avgjørelse.

Men jeg har også lyst til å spørre
om det er slik at det er saksbehandlerkapasiteten i departementet
som er dårlig. Eller hva er det som er den egentlige grunnen
til at det tar så lang tid å få svar
på en slik søknad?

