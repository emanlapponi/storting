 Jeg vil takke for svaret, som jeg oppfatter som positivt og oppklarende i forhold til den spesielle situasjonen som oppstod i Helse Vest, og som for de mange rusavhengige som venter i kø, har vært en fortvilet situasjon. Vi så det jo slik at når Bergensklinikkene faktisk hadde en mulighet for å tilby et behandlingstilbud til unge rusmisbrukere, kunne det være et godt tiltak, som kunne utvide kapasiteten og styrke kvaliteten på tilbudene. Nå er det om lag 4 000 rusavhengige som venter på behandling, og den ventetiden har jo økt de siste årene. Helse Sør‑Øst har kuttet ut 69 behandlingsplasser i private institusjoner, til tross for at den gjennomsnittlige ventetiden for behandling har økt med mer enn to måneder, og det er ikke bygd opp tilsvarende kapasitet i offentlig regi.


Er statsråden også like positiv til at en i andre deler av landet, i de regionale helseforetakene, kan ha et tilbud i samarbeid med private?


