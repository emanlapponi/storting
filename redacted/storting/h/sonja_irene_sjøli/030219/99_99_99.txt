 Jeg vil gjerne stille et spørsmål
til justisministeren:

«For et barn er det en grusom opplevelse å bli
utsatt for seksuelle overgrep. Barnepornografi er en dokumentasjon
på seksuelle overgrep mot barn, og mange utsettes for langvarige
og gjentatte overgrep. Overgrepene blir i mange tilfeller filmet
og distribuert over Internett. Det er grunn til å tro at
scenene som ble vist i NRK Brennpunkt 4. februar i år,
kun gir en indikasjon på hva voksne utsetter barn for.

Hvilke initiativ vil statsråden
ta for å bekjempe barneporno og overgrep mot barn?»

 Jeg takker statsråden for svaret.
Jeg er glad for at statsråden og Regjeringen legger ned
et så betydelig engasjement rundt disse spørsmålene, og
at de også fremmer konkrete tiltak for å bekjempe barneporno.
Det er nå helt nødvendig å ha dette høyt oppe
på dagsordenen og vise styrke og handlekraft
for å bekjempe disse grove og avskyelige overgrepene.

Med Internett, som statsråden var inne
på, har muligheten for spredning av og tilgjengeligheten
til barneporno økt enormt. For å stoppe denne
mishandlingen av barn er det viktig å jobbe på tvers
av landegrensene. Nettselskapene har et betydelig etisk ansvar for å hindre
at nettet blir brukt til å spre filmer og bilder av overgrep
mot barn. Hvis nettselskapene ikke selv tar dette ansvaret
og frivillig finner fram til løsninger for å hindre
en slik spredning, hva vil så Regjeringen kunne gjøre
gjennom f.eks. lovverket for å tvinge nettselskapene til å sette
en stopper for denne uakseptable virksomheten?

 Jeg takker statsråden for svaret.
Jeg er virkelig glad for at det jobbes på bred front her,
og at det er en jobbing også på tvers
av departementene. For dette er jo ikke noe som bare
tilhører ett departement, det er flere departementer som
må inn i bildet for å ha et betydelig trykk på akkurat
dette arbeidet. Jeg håper at Stortinget senere vil få seg
forelagt en sak om disse spørsmålene.

Men det er en gruppe som det så langt
ser ut til at det er lite vi kan gjøre noe med,
og det er dem jeg kaller for kikkerne – de som er inne
og titter av ren nysgjerrighet, og som dermed er med og faktisk
bidrar til overgrep. De bidrar til å opprettholde
og videreutvikle denne virksomheten. Det er ikke så godt å få tak
på disse, men jeg tror at vi ved å ha denne saken høyt
på dagsordenen, og at alle snakker om den, kanskje
kan gjøre det mest mulig utrygt også for
dem. Jeg kunne tenke meg å høre hva statsråden
har gjort seg av tanker rundt kikkerne.

