  Jeg takker for svaret.

Statsråden var inne på at
de jobbet med en sak, en strategiplan, det er vel den som har vært
nevnt tidligere. Det har vært mange utsettelser i forbindelse
med den, og jeg synes det kanskje vitner om at dette området ikke
blir tilstrekkelig prioritert av Regjeringen.

Jeg registrerer også at
statsråden skryter av at bevilgningene fra foregående år
er videreført. Jeg vil da minne om at LHL uttalte at den
rød-grønne regjeringens budsjett var
et svik overfor alle dem som trenger rehabilitering. Og senest
i går kunne vi lese i VG at en institusjon i
Vikersund måtte legge ned driften fordi avtalen med Helse Øst var
opphørt. Det rammer bl.a. syke eldre, som kanskje mister
muligheten til å gjenvinne viktige funksjoner og kunne
klare seg selv. Ved St. Olavs Hospital er det foreslått å redusere
rehabiliteringstilbudet til funksjonshemmede. For disse pasientene
er statsrådens varslede strategiplan til liten trøst.
Er statsråden villig til å bevilge øremerkede
midler til å styrke rehabiliteringstilbudet også for
dem som ikke er sykmeldte, og stanse nedbyggingen av dette
tilbudet?

