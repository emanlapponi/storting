 Jeg vil gi honnør til interpellanten Bøhler for å sette søkelyset på apotekenes rolle i helsetjenesten. Apotekene har en viktig oppgave i å sikre en forsvarlig utdeling av legemidler til pasientene. Evalueringen av den nye apotekloven, som trådte i kraft i 2001, har vist at apotekene har blitt mer tilgjengelige og mer effektive, samtidig som kundene opplever at servicen er blitt bedre.




Slik representanten Bøhler påpeker, bør det vurderes nærmere om apotekene i kraft av å være faghandel kan utføre flere oppgaver enn i dag. Det var også bakgrunnen for at Samarbeidsregjeringen i St.meld. nr. 18 for 2004-2005 gikk inn for å utrede muligheten for utvidelse av apotekenes virksomhet. Det ble bl.a. foreslått å vurdere apotekenes rolle i forbindelse med en gjennomgang av særlig utsatte pasienters legemiddelbruk. Høyre ser fram til at Regjeringen følger opp disse tiltakene – slik også statsråden var inne på – og orienterer Stortinget om de vurderingene på en egnet måte.




Fra Høyres side kan vi for øvrig slutte oss til representanten Bøhlers påpekning av at mange pasienter i dag har for dårlig tilgang til apotektjenester, særlig utenom ordinær åpningstid. Det var spennende det som Bøhler kom med, at det kan være behov for å utvide åpningstidene, særlig i storbyene.




Vi er imidlertid uenige med Bøhler i at salg av reseptfrie legemidler utenom apotek er problematisk i så måte. Denne ordningen ble innført av Samarbeidsregjeringen for å sikre pasientene bedre tilgang til reseptfrie legemidler. En evaluering foretatt av Legemiddelverket som ble publisert i desember 2006, viser at ordningen har vært en suksess. Langt flere utsalg ble opprettet enn forventet, faktisk hele 5 632 utsalg pr. 20. juni 2006. Utsalgene viser god geografisk spredning, hvilket betyr at de særlig kommer distriktsbefolkningen til gode. Pasientene har også fått mulighet for å kjøpe reseptfrie legemidler til en lavere pris, fordi dagligvarehandelen har 10–20 pst. lavere pris på merkevarene enn apotekene. Ordningen har virket gunstig inn på prisutviklingen i form av lavere prisvekt på konkurranseutsatte legemidler. Videre viser evalueringen at det ikke har vært noen betydningsfull økning i forbruket av reseptfrie legemidler, og det er ikke funnet tegn til økt feilbruk av de aktuelle legemidlene. Ordningen har heller ikke svekket apotekdekningen.




Fra Høyres side støtter vi derfor Legemiddelverkets anbefaling om at ordningen med salg av reseptfrie legemidler bør utvides til å omfatte flere legemidler, f.eks. allergimedisiner. Mange oppdaget nok i løpet av den siste varme helgen at bjørkepollen sprang ut for fullt, fordi vi fikk noen uvanlig varme vårdager. I slike tilfeller ville det være en fordel for pasientene at reseptfrie allergimedisiner var lett tilgjengelige i butikk eller på bensinstasjon. Dette gjelder jo i særlig grad de som bor i distriktene. Jeg vil utfordre statsråden til å kommentere hvordan hun vurderer Legemiddelverkets anbefaling her, og om hun vil følge opp forslaget om å utvide ordningen.




Selv om evalueringen av apotekloven som nevnt viste en positiv utvikling i tilgjengelighet og effektivitet, er det åpenbart at den nye apotekstrukturen byr på utfordringer knyttet til behovet for en effektiv konkurranse i legemiddelmarkedet. Den vertikale integrasjonen mellom grossist og apotek kan svekke en ønsket konkurranse som kunne ha bidratt til lavere priser på legemidler for pasientene og for samfunnet. I den nevnte stortingsmeldingen om legemiddelpolitikken viste Samarbeidsregjeringen til at man ønsket å vurdere effekten av iverksatte tiltak, bl.a. trinnprismodellen, før man vurderte andre markedsregulerende tiltak. Fra Høyres side mener vi imidlertid at dersom den ønskede effekten uteblir, er det nødvendig å se på behovet for endringer av adgangen til vertikal integrasjon. Denne ordningen er for øvrig et særnorsk fenomen. Jeg vil be statsråden om å kommentere denne vurderingen.




