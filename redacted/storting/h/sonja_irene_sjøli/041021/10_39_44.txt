 Det var hyggelig og – jeg vil si – betryggende å høre at representanten Knudsen er optimist, og at han er beroliget med hensyn til hva Regjeringen kan utrette når det gjelder modernisering. Det er en svært viktig problemstilling representanten Knudsen reiser i sin interpellasjon, for modernisering av offentlig sektor er en av de viktigste utfordringene vi står overfor i Norge. Derfor har dette arbeidet høy prioritet i Regjeringen, og jeg er svært tilfreds med den satsingen som gjøres, og som statsråden nå har redegjort for. Resultatene av moderniseringsarbeidet skal gjøre oss bedre i stand til å møte de langsiktige utfordringene gjennom økt verdiskaping både i offentlig og privat sektor og gjennom flere og bedre tjenester som er tilpasset innbyggernes og næringslivets behov.




Modernisering og fornyelse dreier seg om å ta vare på og videreutvikle de viktige fellesskapsoppgavene med nye løsninger. For at møtet med det offentlige skal bli enklere for innbyggerne og næringslivet, er god tilgang på informasjon viktig, og det må også bli lettere å fremme saker overfor det offentlige. Blant annet må økt bruk av informasjonsteknologi forenkle dialogen mellom innbyggerne, næringslivet og offentlig sektor.




Det er riktig som representanten Knudsen påpeker, at Norge ligger på 15. plass i den undersøkelsen som Accenture har gjort om hvordan land benytter seg av IKT i offentlig sektor. Men det er også interessant å lese den videre kommentaren om at Norge gjorde store framskritt i 2003. Nå er riktignok ikke 15. plass bra nok, målet må være at vi skal rangere høyere innen utgangen av 2005 når det gjelder helelektronisk saksbehandling i det offentlige. Norge har gode forutsetninger for å være i teten innenfor informasjonsteknologien. De nordiske landene ligger jo i fremste rekke i verden når det gjelder innbyggernes tilgang til og bruk av IT. Derfor er det ingen grunn til at vi ikke skal klare å utvikle oss videre. Det vil gi store samfunnsmessige gevinster. Bruk av teknologi gir, som statsråden understreket, mindre permflytting og mer pleie, og vi får mer velferd igjen for pengene. Og bruk av teknologi kan gjøre at næringslivet skaper mer verdier og bruker mindre av ressursene på skjemavelde og byråkrati.




Helt til slutt: Det er viktig at modernisering av offentlig sektor har høy prioritet i tiden framover. Nå er ikke dette et arbeid som Regjeringen alene kan gjøre. Det er mange som må dra sammen, ikke minst partiene her i Stortinget, slik at innbyggerne til enhver tid kan få et best mulig tilbud som er tilpasset deres eget behov.




Og igjen: Jeg er tilfred med satsingen og de prioriteringene som denne regjeringen gjør på dette området, og jeg håper også at det kan få en bred tilslutning her i Stortinget.




