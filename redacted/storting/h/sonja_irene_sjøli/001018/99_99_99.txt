 Jeg vil få stille følgende
spørsmål til samferdselsministeren:

«På Oslo Lufthavn Gardermoen
lander og letter 4 fly daglig som slipper ut mer støy enn
hva Samferdselsdepartementet gjennom forskrifter har satt som øverste grense.
De siste 3 måneder er forskriftene brutt 376 ganger ifølge
en undersøkelse foretatt av OSL, og de uttaler at de ikke
har myndighet til å sette en stopper for dette. Luftfartstilsynet
har ikke reagert til tross for rapporter om forholdene. Situasjonen
er uakseptabel for beboerne. 

Hva vil statsråden foreta seg for å sikre
at forskriftene blir fulgt?»

  Jeg takker statsråden for svaret.

Det er betryggende at statsråden reagerer
raskt, men det kunne jo være av interesse å vite
hvor lenge han har visst om disse forholdene. Jeg forventer at statsråden umiddelbart
innskjerper forskriftene overfor Luftfartsverket og Luftfartstilsynet
når det gjelder både støy, nattflyving
og brudd på traséforskriftene. 

Kravene er så restriktive nettopp
av helsemessige grunner for befolkningen. Det er så alvorlig
at Nannestad kommune av hensyn til befolkningen har anmeldt Oslo Lufthavn
Gardermoen for brudd på forskriftene, noe jeg regner med
at statsråden er kjent med.

Luftfartstilsynet ble opprettet 1. januar i år.
På NRK Østlandssendingen den 13. oktober sa luftfartsdirektør Skogstad
at det var først i september de fikk bemanning på plass
til å følge opp støyforskriftene. Mitt
spørsmål til statsråden er da: Er det
slik å forstå at flyplassene i Norge har vært
uten tilsyn i åtte måneder?

