  Jeg tillater meg å stille følgende
spørsmål til helseministeren:

 «Helsevesenet vil, ifølge
Bergensavisen 23. april 2001, ikke bruke 200 000
kroner på en ryggoperasjon i Sverige som kan bringe en
30 år gammel mann tilbake i arbeid. I Norge får
vedkommende tilbud om rehabilitering og omskolering over 2 år.
For at han skal komme til dette tilbudet, dekker det offentlige
drosjeregninger for 160 000 kroner i året. 

Vil statsråden sikre at norske ryggpasienter
som kan ha nytte av det, får tilbud om behandling, om nødvendig ved
svenske sykehus hvor ekspertisen på dette området er
større?» 

 Jeg takker helseministeren for det positive
svaret. Det er gledelig at det nå blir tatt et initiativ
til at vi kan få en såkalt second opinion ved
svenske sykehus, som har større og bredere kompetanse
på dette området. Det synes jeg var svært
positivt. Det er også gledelig at man vil få en
oppfølging ett til to år   etter at en sånn
behandling har vært gjennomført i       Sverige. 

Det er jo som helseministeren var inne på,
en del faglig uenighet på dette området. Her i
Norge er det stort sett nevrologer som vurderer, mens det i andre
land er ortopeder. Det kunne være interessant å høre
om helseministeren mener det kunne vært mulig å arrangere
en konsensuskonferanse, rett og slett for å få på bordet
hva som er ulikhetene i de faglige vurderingene mellom det norske
fagmiljøet og det internasjonale fagmiljøet når
det gjelder rygg- og nakkeskader.

  Vi har jo fra andre kompliserte, vanskelige
spørsmål i helsetjenesten, og kanskje spesielt
der hvor det har vært en faglig uenighet, sett at nettopp
en slik konsensuskonferanse kan frembringe ny kunnskap og få en
debatt også i det faglige miljøet. 

Avslutningsvis har jeg lyst til å si
at jeg er fornøyd med det opplegget som helseministeren
nå har tatt initiativ til i forhold til Sahlgrenska. Da
har iallfall dette spørsmålet ført til
noe positivt for ryggpasientene i Norge, og til at vi kan komme
et skritt videre for å bedre dette tilbudet som, slik helseministeren
selv var inne på, har vært underprioritert. 





                

