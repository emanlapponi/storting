  «Den 22. mars 1999 starter den 55.
sesjon i FNs menneskerettighetskommisjon, hvor Norge i år
er medlem.  Det har i den senere tid vært en bekymringsfull
utvikling i bruddene på menneskerettighetene i Kina og
ikke minst i Tibet.

Vil Norge arbeide for at det blir vedtatt en
resolusjon som fordømmer disse økte brudd på menneskerettighetene
i Kina og den tiltagende undertrykkelse av tibetanerne, som er i
ferd med å bli en minoritet i sitt eget land?»

  Jeg vil i likhet med statsråden understreke
at det har vært en negativ utvikling i Kina på en del
områder, spesielt når det gjelder arrestasjon
av dissidenter. Vi ser også at utviklingen i Tibet er meget
bekymringsfull. Hundrevis av ungdommer er arrestert for bare å ha
vist frem et bilde av Dalai Lama i Lhasa sentrum. Dette er ikke
akseptabelt. Og Mary Robinson konkluderte også med at menneskerettighetsbruddene
i Tibet er meget alvorlige. 

Men så kommer Regjeringens svar på mitt
spørsmål om det er riktig å fremme en
resolusjon som fordømmer dette, i Genève. Til
det sier statsråden at Regjeringen vil vurdere hvorvidt
det er formålstjenlig. Da er mitt spørsmål:
Synes Regjeringen det er riktig å fremme en slik resolusjon?
Burde det vedtas en resolusjon i Genève som fordømmer
dette? Og hvis man mener at man burde vedta en slik resolusjon,
vil norske myndigheter berede grunnen for det? Der synes jeg statsrådens
svar var litt tynt.

  Hvis Stortingets spørretime skal ha
noen hensikt, er det en fordel om statsråden forsøker å besvare
de spørsmålene som blir stilt. Når det
gjelder situasjonsbeskrivelsen av hele problemkomplekset, tror jeg
ikke statsråden og jeg er veldig uenige. Jeg er ikke tungnem,
så jeg har fått med meg at det ikke er hensiktsmessig å få en
slik resolusjon nedstemt i FNs menneskerettighetskommisjon. Men
mitt spørsmål er – og det håper
jeg at statsråden kan besvare: Regjeringen Bondevik lovte
at man skulle løfte menneskerettighetsaspektet i norsk
utenrikspolitikk. Ønsker man, og synes man det er betimelig at en
resolusjon som påtaler brudd på menneskerettigheter,
ikke minst i Tibet og Kina, blir vedtatt i Genève?
Arbeider man for det? Det må jo gå an å svare på det.
Bereder man nå grunnen for at man skal få til
et absolutt betimelig vedtak av en resolusjon? Hvis man underveis
ikke får flertall, er det greitt nok, da får vi
ta det til etterretning. Men jobber Regjeringen, som vil løfte denne
problematikken, med det som utgangspunkt? Det vil jeg gjerne ha
svar på. 

