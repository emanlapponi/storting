 Regjeringen slår i Soria Moria-erklæringen fast:







«Oljevernberedskapen må styrkes, og vi må gjøre mer for å unngå at uhell oppstår og får katastrofale følger.»




Inntil ulykken ved Fedje hadde ikke Regjeringen gitt en krone mer til oljevernberedskap. Noen dager etter at statsråd Pedersen overtok som fiskeriminister, fikk hun følgende rapport på sitt bord fra Kystverket: «Rapport – Status beredskapsmateriell oljevern i forhold til anbefalt beredskapsnivå». Denne rapporten valgte statsråden å unnta offentligheten, og den ble først frigitt i februar i år. I rapporten går Kystverket igjennom hva som er nødvendig av bevilgninger i årene fremover for å kunne beholde det beredskapsnivået vi har i dag, og som må defineres å være på et minimumsnivå. Det som er interessant lesning, er at de gjennomgår hva som var nødvendig i 2006 – investeringer på 52 mill. kr – for, som de slår fast:







«Dette gapet forventes å bli større i årene frem mot 2010 dersom ikke budsjettildelingene økes vesentlig eller ambisjonsnivået reduseres.»




En alvorlig påminnelse.




For 2007 sier Kystverket at det trengs en investering i nytt utstyr på minimum 71 mill. kr.




Denne rapporten blir av statsråden unntatt offentligheten. Statsråden redegjør ikke i den tilleggsproposisjonen som hun fremmer noen få uker etter at hun har overtatt, for disse nye opplysningene som er kommet på hennes bord. Så går det ett år, og statsråden fremlegger en proposisjon for 2007 – inneværende år – om oljevernberedskap. Det eneste det henvises til der, er at det er kommet en rapport fra Kystverket – ikke noe om det substansielle innholdet, bare at statsråden og departementet nå vil gå igjennom den. Da har altså Stortinget vedtatt budsjett for 2006 og 2007 uten å være klar over at man ligger 120 mill. kr på etterskudd i forhold til det som Kystverket hadde som en faglig anbefaling.




Jeg må si at jeg er overrasket over at disse opplysningene ikke er redegjort for i de ulike budsjettproposisjonene som statsråden har ansvar for. Hvorfor? Jo, fordi de er helt avgjørende for Stortinget når man skal utforme det som man synes er en fornuftig oljevernberedskap i årene fremover. Det fremkommer i denne rapporten at det er mye å gjøre når det gjelder oppgradering av oljelenser, oljeopptakere, dispergeringsmidler o.l.




Det som nå er faktum, er at vi ligger 120 mill. kr på etterskudd i strakstiltak for opprustning av materiell i oljeverndepotene. Det har Kystverket slått fast. Vi er i en situasjon hvor ikke noe har skjedd når det gjelder å styrke oljevernberedskapen i Nord-Norge. Da forvaltningsplanen for Barentshavet ble fremlagt, slo Regjeringen fast at med økt aktivitet nordpå skulle man også styrke oljevernberedskapen nordpå. Ingenting har skjedd. Det er fortsatt slik at deler av året er det to slepebåter som kan håndtere en eventuell krisesituasjon i Nord-Norge. Det er nå fornuftig av Regjeringen å gå inn og vurdere å opprette en beredskapsenhet for oljeskadde dyr. Man må også se på mulighetene for å opprette statlig slepebåtberedskap for Sørlandet, man må arbeide med å få opprettet seilingsleder fra Lofoten og sørover langs hele kysten, og arbeidet må startes nå.




I forbindelse med ulykken på Fedje stilte miljøorganisasjonen WWF opp med mange folk som var med og rensket. Da de tidligere søkte Fiskeridepartementet om å få støtte til opplæringstiltak, fikk de ikke den støtten de bad om. Jeg var selv involvert i den saken og prøvde å appellere til statsråden. Men WWFs folk kom godt med. Det er også av interesse å få vite om statsråden ser annerledes på dette nå fremover.




Vi står i en situasjon hvor oljevernberedskapen i Norge ikke er dimensjonert for den økte trafikken vi har sett de siste årene. Dette må det gjøres noe med. Det som blir avgjørende nå, er at statsråden redegjør for Stortinget for følgende:




Hvorfor ble denne rapporten som statsråden mottok på sitt bord, unntatt offentlighet?




Hvorfor gikk det 16 måneder før Stortinget ble kjent med – gjennom media – at det manglet 120 mill. kr på det som var den faglige anbefalingen?




Når situasjonen er slik at Stortinget ikke var kjent med dette, vil det da komme en redegjørelse for situasjonen i revidert nasjonalbudsjett?




Er det også slik at Regjeringen i revidert nasjonalbudsjett vil komme med konkrete forslag for en styrking av oljevernberedskapen i tråd med det som er de faglige anbefalingene?




Mener statsråden at alt er i sin skjønneste orden, eller vil Regjeringen støtte de tiltakene som jeg har redegjort for?




