  «Flere og flere av korridorene på RiT
tilrettelegges nå for at det skal ligge pasienter permanent
på gangen. Det bygges nå alarminstallasjoner for pasientbruk
på korridorene. RiT er inne i en vond sirkel, og brannvernleder
viser til at korridorene er rømningsvei ved brann, og at
det i sykehuskorridorene ikke skal forekomme hindringer. Dette skjer
samtidig som statsråden over flere år har redusert
tilskuddet til regionsykehusene.

Vil statsråden ta ansvar for situasjonen
ved landets sykehus, og deriblant RiT?»

  Det er ikke noen tvil om at bl.a. regionsykehusene
trenger økt tilskudd. Det er ikke mulig å trylle
for ledelsen ved de ulike sykehusene, og mange pasienter får
et altfor dårlig tilbud, også et uverdig tilbud. Det
som gjør meg ekstra fortvilt, er at den byråkratiske kvernen
maler meget langsomt. Jeg tok i høst, tidlig i vinter,
opp med helseministeren situasjonen ved medisinsk avdeling ved Regionsykehuset
i Trondheim, som også fylkeslegen påpekte. Fylkeslegen
gikk så langt som til å si at det konstante overbelegget
av pasienter gjennom flere år fører til infeksjonsfare,
er uverdig og går på rettssikkerheten løs. 

Så har denne rapporten gått
gjennom systemet, og hva har kommet ut av det? Jo, nemlig det at
nå blir korridorer pasientrom på permanent basis.
Så legger helseministeren skylden på fylkeskommunen.
Men er det ikke et overordnet ansvar å skjære
gjennom og si at sånn kan vi ikke ha det i Norge i år
2000?

  Helseministeren tok avstand fra at det var
en «langsomt malende kvern». Poenget var at det
har kommet pålegg til Regionsykehuset i Trondheim om at
man skal rydde opp i situasjonen med korridorpasienter,
med infeksjonsfaren ved medisinsk avdeling, med at rettssikkerheten
for pasientene blir rammet. Det pålegget er kommet. Men
hva ble tilsvaret til det pålegget? Det ble nemlig at man
gikk enda lenger i å utvide antall korridorpasienter. Pålegget
kom da, like etterpå, sa helseministeren. Men hva skjer
nå? Jo, man skal bare institusjonalisere at man skal ha
korridorpasienter, bryte brannvernforskriftene. Det er en høyblokk
med mange, mange etasjer, pasienter ligger i korridorene, og ved
et eventuelt branntilløp vil det være en meget
uholdbar situasjon. 

Og så sier helseministeren at dette
må da fylkeskommunen ordne opp. Er ikke dette et bevis
på at fylkeskommunen ikke er den rette enhet til å styre
sykehusene, og at problemet nå er at helseministeren ved
enhver anledning kan løpe fra ansvaret og skylde på andre?
Noen må begynne å ta ansvar for et Sykehus-Norge
som ikke holder mål.

