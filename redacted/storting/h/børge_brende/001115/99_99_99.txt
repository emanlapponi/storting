 Jeg tillater meg å stille følgende spørsmål
til kulturministeren:

«Trondheim og Stavanger symfoniorkestre
er musikale kraftsentre i sine respektive folkerike regioner. Dessverre
står bevilgningene til disse to regionale orkestrene ikke
i forhold til bevilgningene til de nasjonale orkestrene, slik det
også fremkommer i uttalelser fra kulturkomiteen. På grunn
av manglende bevilgninger over år tvinges orkestrene i
Trondheim og Stavanger til å redusere bemanning og aktivitet. 

Hvordan vil statsråden forhindre en
slik videre svekkelse av to viktige symfoniorkestre?»

  Jeg takker for svaret.

Helt på tampen av spørretimen
var det i alle fall en positiv melding fra kulturministeren – at
statsråden innser at det som det er lagt opp til av bevilgninger
til Trondheim Symfoniorkester og Stavanger Symfoniorkester til neste år,
ikke er tilstrekkelig, og at man mener at det er disse to orkestrenes
tur i 2002.

Problemet er at disse orkestrene det her er
snakk om, med det budsjettet som er foreslått, ikke vil
kunne spille konserter i 13 av årets uker i tillegg til
ferier. Det er også nå slik at det er fire år
siden de har vært å turné. Det er heller
ikke arrangert kammerkonserter på tre år. Dette skyldes
selvsagt bevilgningene. 

Jeg synes at den prinsipielle gjennomgangen
som statsråden varsler, er viktig, for skal man først
ha disse orkestrene, må det være en viss standard,
f.eks. hvor mange musikere det skal være, og det må også være
mulig å gjennomføre fremvisninger rundt omkring
i de aktuelle regionene.

