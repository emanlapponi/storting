 «Det statlige pålegget om
bygging av et kjemisk renseanlegg på Høvringen
i Trondheim fremstår mer og mer som unødvendig.
OCEANOR – Oceanographic Company of Norway ASA – dokumenterer
i en rapport at en kjemisk rensing til 400 mill. kroner «ikke
løser eller påvirker de miljøforholdene
som en i dag er enige om bør ha fokus. Disse pengene ville
vært langt bedre anvendt i arbeidet med å «sanere
utslipp i nærområdene» og «til
rensekrav knyttet til de kilder som forurenser kloakken»».

Vil statsråden igjen se på saken?»

  Svaret fra miljøvernministeren overrasker
meg, fordi hun ikke endrer på noe av det hun har sagt tidligere,
selv om den rapporten som hun sier hun baserer sine standpunkter
på, er tatt til inntekt for et syn som den ikke står
bak.

OCEANOR fastslår nå – også i
Adresseavisen og i samtaler med Trondheim kommune – at
investeringen på Høvringen ikke påvirker
de miljøforholdene som man i dag er enige om bør
være i fokus, og at disse pengene kunne ha vært
brukt på en langt bedre måte. 

Det er også fastslått at
Trondheimsfjorden er i en annen situasjon enn hva Oslofjorden er.
Den tømmes bl.a. tolv ganger i løpet av et år.
Til tider kan det faktisk være mangel på næringssalter.
Det er også slik at hvis man tømmer dette ut på dypt
vann, vil det ikke ha noen som helst miljøgevinst. Mitt
spørsmål til miljøvernministeren blir
derfor: Kan man ikke nå legge politisk og faglig prestisje
til side og iallfall være villig til å gå igjennom
rapporten fra OCEANOR én gang til?

