 Jeg har gleden av å stille følgende
spørsmål til næringsministeren:

«Næringsministeren uttalte
til TV 2 torsdag 30. januar at han ville foreta en fullstendig gjennomgang
av norsk skipsfartspolitikk.

Vil statsråden i den forbindelsen
vurdere å innføre en ordning med nettolønn
for norske sjøfolk?»

 Da kan man vel si at svaret så langt
var gledelig.

Det er slik at en rekke EU-land har etablert
innretninger på skatte-, trygde- og avgiftssiden for å stimulere
sysselsettingen av sjøfolk som er utsatt for internasjonal konkurranse.
Land som Danmark, Sverige, Finland, Nederland og Storbritannia har
forskjellige løsninger, som har det til felles at sjøfolk
i Europa langt på vei er skattefrie. Det er man ikke
i Norge. Jeg er derfor glad for at dette blir vurdert grundig. Spørsmålet
er naturligvis også hvor raskt dette kan skje,
og i hvilken form dette vil komme tilbake til Stortinget, slik at
Stortinget kan ha en samlet debatt om norsk skipsfartspolitikk.
Dette er det veldig mange sjøfolk og veldig mange innenfor
skipsfartsnæringen og maritime næringer som venter
en avklaring på.

 Jeg er glad for presiseringen av at det er
fullt mulig å gjennomføre ordninger, eksempelvis
en nettolønnsordning, før denne skipsfartsmeldingen er
ferdig behandlet. Nå kommer det et statsbudsjett igjen ganske
snart. Det er forhåpentligvis mulig å få gjort
noe i den anledning. Hvis ikke, risikerer man altså at
denne skipsfartsmeldingen, når den er ferdig, blir en beskrivelse
av hvordan Norge ble avviklet som en stor skipsfartsnasjon,
og hvordan de maritime næringene ble lagt i grus av en
handlingslammet regjering. Derfor håper jeg at Regjeringen
tar et tak i dette lenge før man er ferdig med skipsfartsmeldingen.

