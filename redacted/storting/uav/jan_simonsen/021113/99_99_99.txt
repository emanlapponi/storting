 Jeg har gleden av å stille følgende
spørsmål til samferdselsministeren:

«Flere store flyplasser som Kjevik
lufthavn, Stavanger lufthavn Sola
og Flesland lufthavn har store mangler, f.eks. når det
gjelder sikkerhet, terminalbygg og innflyvingsutstyr. Luftfartsverket
har gjort lite for å løse
problemene.

Kan statsråden tenke seg å utrede
muligheten for å fristille disse flyplassene
som egne aksjeselskap, slik at de kan bruke egne
inntekter til å løse de behovene de
selv føler er viktigst å få løst?»

 Jeg bare konstaterer at det fortsatt
skal være slik at flypassasjerer i Stavanger
skal subsidiere flypassasjerer i eksempelvis
Vardø, til tross for at det er store mangler ved egen flyplass.
Jeg synes ikke dette er rett og rimelig. Jeg synes også det
er litt merkelig ettersom man har en arbeids- og administrasjonsminister som
så ofte snakker om ikke bare aksjeselskapsformen, men
om fristilling og effektivitet innenfor
ulike sektorer. Ser ikke statsråden at en fristilling
av flyplassene vil kunne føre til mindre
byråkrati, mer effektiv styring og bedre pengebruk,
for avgjørelsene treffes jo av personer som sitter veldig
nær problemene og ser hvor behovene er mest prekære.

 Hvis det fortsatt skal være
slik at Luftfartsverket, enten det nå er et aksjeselskap eller
ei, skal treffe beslutningene, burde man kanskje i det minste ta
hensyn til behovet til de passasjerene som betaler det meste av
regningen. Det kan man knapt si at Luftfartsverket
har gjort.

I Stavanger har man ventet
i årevis på å få et nytt terminalbygg.
Mener ikke statsråden at det i det
minste er en forutsetning at også behovet
til de store flyplassene og flypassasjerene der blir tatt hensyn
til hvis man skal ha et system som dette?

