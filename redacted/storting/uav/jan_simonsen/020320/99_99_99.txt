 Jeg har gleden av å stille justisministeren
følgende spørsmål:

«Justisministeren uttalte til TV 2
7. februar i år at han ville se på saken
til en kvinne som gjennom mer enn fire måneder
har blitt jevnlig trakassert av en ungdomsgjeng i form av blant
annet drapstrusler, brennemerking og direkte nedslåing.

Hva har statsråden gjort, og hva vil
bli gjort for å ivareta kvinnens sikkerhet?»

 Jeg konstaterer at fire ungdommer
er siktet i denne saken, men de er ute på gaten, og deres miljø er åpenbart
ute etter hevn, for trakasseringen fortsetter. Senest
på mandag mottok denne 16 år gamle jenta et bilde
av seg selv i posten, hvor hodet var brent vekk og med hilsen om
god påske. Denne jenta er en lovlydig og positiv jente
med familie som i alle år har betalt skatter
og avgifter til staten. De burde ha krav på å få støtte både
fra politikere og politiet, slik at de kan bevege seg fritt og trygt.
Jeg vil anbefale justisministeren å sørge for
at politiet følger denne jenta veldig nøye opp også i
framtiden, om nødvendig med full politibeskyttelse.

Politisk vil jeg vise til at i mange
andre land ville disse fire ungdommene for lengst
vært stilt for en hurtigdomstol, en ungdomsdomstol. De
ville antakeligvis i dag sone en dom i et ungdomsfengsel.
Jeg vil anbefale justisministeren å få litt fart
på norsk kriminalpolitikk og sørge for at man
opererer på samme måten også i
Norge, slik at ungdom som begår slike handlinger, kan få en
forståelse av at de gjør noe galt og slutte med
det.

 Jeg er glad for at denne kontakten er opprettet,
og jeg er glad for at justisministeren ønsker
at det skal fortsette slik. Jeg forutsetter at denne jenta kan få den
oppfølging hun ønsker. Hvis hun eksempelvis mener
at hun trenger politieskorte en dag, så kan hun få det.
Jeg håper også at justisministeren,
som tidligere har vist seg å være en
ganske effektiv justisminister, nå virkelig går
ut av snakkestadiet og planleggingsstadiet og sørger for å få satt
i verk nye, konkrete tiltak, eksempelvis en ungdomsdomstol, eksempelvis
ungdomsfengsler og mye sterkere reaksjoner
mot vold og trusler enn det man har i dag, slik at norsk ungdom
for fremtiden skal slippe å oppleve et slikt mareritt som
denne jenta har vært igjennom.

