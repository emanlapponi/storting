  Jeg hadde nesten lyst til å takke
justisministeren for de fine ordene om Stavanger-politiet, men jeg
skal i stedet stille et spørsmål til utdannings-
og forskningsministeren, som lyder slik:

«Foreldreutvalget ved Riska ungdomsskole
i Sandnes har påpekt at skolens budsjett er så stramt
at elever blir permittert fordi det ikke er lærere til å overta
undervisningen ved sykdom, spesialpedagogisk undervisning er sterkt
redusert, og delingstimer er redusert vesentlig. Påbud
fra kommuneoverlegen om utbedring av inneklima er ignorert.

Mener statsråden at det er ansvarlig
av en kommune å ikke følge opp lovpålagt
undervisning?»

