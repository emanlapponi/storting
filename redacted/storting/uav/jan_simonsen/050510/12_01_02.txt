Jeg skal bruke de få minuttene jeg har, til å vise til det brevet som komiteen har mottatt fra fylkesordføreren i Rogaland.




Komiteens medlemmer fra Høyre, SV, Arbeiderpartiet, Kristelig Folkeparti og Senterpartiet viser i innstillingen til et svar fra helse- og omsorgsministeren i en spørretime der statsråden viser til en studie med en prøvegruppe psoriasispasienter som ikke dokumenterte noen spesielle fordeler ved behandling ved Dødehavet framfor ved behandling på Kanariøyene.




Ifølge fylkesordføreren i Rogaland er denne undersøkelsen fra 1999. Da er det i høyeste grad en merkverdig argumentasjon. Undersøkelsen er over fem år gammel og handler om en helt annen sykdom. Mitt forslag gjelder altså et behandlingstilbud for personer med kronisk leddsykdom og muskel- og skjelettlidelser.




En gruppe innen det medisinske fagmiljøet ved Helse Vest har det siste halve året gjort et solid arbeid innen dette området i samarbeid med verdens ledende forskningsmiljøer på området, bl.a. de store universitetssykehusene i Israel. Senest i mars 2005 gjennomførte en pilotgruppe et tre uker langt behandlingsopphold ved Dødehavet. I statusrapporten etter dette oppholdet konkluderes det med at oppholdet ved Dødehavet både er mer omfattende og kvalitativt bedre enn liknende opphold andre steder, og det hevdes også at kostnadene er lave.




Jeg registrerer likevel at forslaget mitt om gratis behandlingstilbud ved Dødehavet ikke har fått tilslutning i komiteen. Jeg har derfor levert inn følgende forslag, som er omdelt på representantenes bord:







«Stortinget ber Regjeringen foreta en gjennomgang av statens kjøp av behandlingsplasser i utlandet, både til pasienter med hudsykdommer og til pasienter med leddgiktsykdommer og muskel- og skjelettlidelser, og i denne gjennomgangen vurdere rapporten fra fagmiljøet i Helse Vest om behandling og rehabilitering av mennesker med kronisk leddsykdom og muskel- og skjelettlidelser ved Dødehavet.»




Jeg har merket meg at helseministeren har lovet å be Rikshospitalet seriøst ta opp til vurdering behandlingstilbudet som er utarbeidet av fagmiljøet ved Helse Vest. Flere representanter fra regjeringspartiene har også hatt gode innlegg og gitt uttrykk for at det bør vurderes seriøst. Jeg vil derfor omgjøre forslaget mitt til et oversendelsesforslag.




Jeg tar med dette opp forslaget som er utdelt, samtidig som jeg ber om at det omgjøres til et oversendelsesforslag.




