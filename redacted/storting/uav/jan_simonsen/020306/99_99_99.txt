 Jeg har gleden av å stille finansministeren
følgende spørsmål:

«Finansdepartementet har krevd Sørlandets
Kompetansefond for 120 mill. kr i skatt i forbindelse med salg av
Agder Energi-aksjer til Statkraft.

Mener statsråden at dette
vedtaket er rimelig og i tråd med nærings- og
handelsminister Ansgar Gabrielsens uttalelser fra valgkampen om
at et slikt skattekrav ikke vil bli stående dersom Høyre
får en hånd på rattet?»

 Jeg oppfatter det da slik at konklusjonen er
at man ikke gir grunnlag for en endelig
skattefri gevinst. Jeg går ut fra at de skattejuridiske
sidene her vil bli drøftet nøye av ordførere
i de berørte kommunene, også Høyres
ordførere.

Men dette spørsmålet har også en
moralsk side. For selv om finansministeren bruker all sin sjarm
og alle sine evner og sin kunnskap til å forklare
dette, vil jo uttalelsene fra næringsministeren bli stående
i historiebøkene, iallfall i bygdebøkene i Vest-Agder.
Han var krystallklar i valgkampen og sa at dersom Høyre
fikk en hånd på rattet, ville det ikke
bli utløst noe skattekrav. Er det da slik å forstå at
den endelige avgjørelse i departementet er i tråd med eller ikke
i tråd med næringsministerens uttalelser i valgkampen?

 Jeg forstår at vedtaket etter
finansministerens vurdering er i tråd med loven. Er det
da slik å forstå at næringsministeren ikke
hadde kunnskap om loven da han gikk ut med sine løfter
i valgkampen?

