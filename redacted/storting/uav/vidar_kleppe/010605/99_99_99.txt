 Jeg støtter saksordføreren, Svein Ludvigsen, i den grundige og gode gjennomgangen som han har foretatt i denne saken. Jeg vil bare understreke viktigheten av de prinsipielle spørsmål som vi tar opp i disse årlige meldingene som vi får, nemlig når det gjelder urett som er begått mot personer. Og jeg må si at det bidrar ikke til å styrke troverdigheten og tilliten til Forsvarets overkommando og Forsvarsdepartementet når en ser på hvilken måte de har taklet og håndtert de sakene som her er oppe.




Det er klart at det er viktig for de ansatte når de har fått den godkjenningen som de skal få, at de blir behandlet på en seriøs og skikkelig måte. Jeg tror det er dårlig håndverk fra statsråd Godal og den øvrige politiske ledelse i Forsvarsdepartementet hvis man ikke tar fatt i de problemene som har oppstått i kjølvannet av disse to sakene som komiteen har omtalt. Det er helt nødvendig, og det er avgjørende viktig, at statsråd Godal nå setter skapet på plass og gir klar beskjed om at de holdningene som en har sett i Forsvarsdepartementet fra dem som har uttalt seg når disse sakene har vært omtalt, ikke er i samsvar med hvordan statsråden vil at de skal opptre. 




Jeg synes også, som saksordføreren var inne på her, at det er avgjørende viktig når det gjelder tilliten til hele Forsvaret og også til sikkerhetstjenesten, at når en fatter beslutninger, må en også kunne stå for dem. En må i hvert fall kunne tåle en diskusjon og en debatt omkring de prinsipielle spørsmålene når det går på det som står i denne årsmeldingen. Da kan de ikke være tause. Her må en komme på banen, og jeg vil anbefale at statsråd Godal personlig tar fatt i denne saken og prøver å få til en minnelig ordning med de personene som angivelig har blitt utsatt for urett her, ved at de er blitt behandlet på en måte som ikke er Forsvaret verdig. Jeg regner med at statsråden her og nå tar opp hansken ikke minst fra saksordføreren, Ludvigsen, at han bekrefter fra Stortingets talerstol at det her vil skje en opprydning, og at han vil foreta de grepene som er nødvendige.




(ordfører for saken): 

Jeg viser til at Stortingets ombudsmann for forvaltningen, Sivilombudsmannen, i mars 2001 avgav årsmelding til Stortinget om virksomheten for 2000. Komiteen er tilfreds med at det i meldingen er redegjort for institusjonens virksomhet og gitt en oversikt i form av referat av 87 saker av alminnelig interesse. 




Meldingen er utarbeidet etter samme modell som tidligere år. Det er gledelig at ombudsmannen legger mye arbeid i innledningen, og han tar opp en rekke viktige prinsipielle spørsmål. Særlig kapitlet om forvaltningsrettslige spørsmål er av generell interesse, og det er utvidet de to siste årene spesielt. Selv om det er noe færre saker enn tidligere år, dekker de stort sett det samme området som før. 




Nye regler for dokumentoffentlighet ved ombudsmannens kontor trådte i kraft den 1. januar 2001. En enstemmig komite synes det er gledelig. Det er viktig at disse reglene er på plass, samtidig som det av prinsipielle grunner også er hensiktsmessig at ombudsmannen har sitt eget regelverk, i og med at han er uavhengig av forvaltningen, og i og med at han skal kontrollere den øvrige forvaltningen. 




De systematiske undersøkelsene som Sivilombudsmannen foretar, er viktige. I år som tidligere år har man foretatt en bred gjennomgang, man har hatt to systematiske undersøkelser i 2000 som er omtalt i meldingen. Flere er også igangsatt, noe vi vil se i neste sak. To undersøkelser er spesielt omtalt i denne meldingen. Den ene gjelder praktisering av forvaltningsloven i saker om voldsoffererstatning, og den andre gjelder en undersøkelse av om saksbehandlingen hos fylkesmannen holdt den standarden den skulle holde, eller om det var enkelte punkter som kunne forbedres. 




Det er viktig at Sivilombudsmannen gis de økonomiske rammer som er nødvendige for å drive den kontrollvirksomheten som han skal foreta på vegne av Stortinget. Forutsetningene for ombudsmannsordningen er at forvaltningen følger opp disse vedtakene. 




Vi har hatt saker som gjaldt Justisdepartementet, og i og med at justisministeren sitter her, vil jeg gjerne si at når en påpekte i fjor at Justisdepartementet ikke har fulgt opp på en skikkelig måte, og det er de som skal håndheve lov og rett i dette landet, blir det litt rart og uforståelig for meg at de kan drive polemikk med Sivilombudsmannen når det gjelder forvaltningsloven § 28 første ledd annet punktum, klagerett over klageinstansens avvisningsvedtak. Jeg synes det er underlig når Sivilombudsmannen har påpekt dette, at ikke Justisdepartementet følger opp ombudsmannens anbefaling. Det er nemlig slik at ombudsmannen er satt til, i form av en lovinstruks, å sikre at den offentlige forvaltningen ikke skal øve urett mot den enkelte borger, og sikre at det offentlige systemet følger opp det som Sivilombudsmannen gjør. Jeg håper at justisministeren tar dette med seg videre, og at vi får en endring på dette, slik at vi slipper det som vi har nå. I forrige årsmelding hadde vi en sak som gjaldt Justisdepartementet, og det samme nå. 




Jeg skal ikke gjennomgå de 87 enkeltsakene som er inntatt i meldingen, men vil bare understreke viktigheten av at de vedtakene som ombudsmannen fatter, og de henstillinger han kommer med når det gjelder det offentlige, og de sakene som han går inn og undersøker, følges opp. Det er også viktig at saksbehandlingstiden hos Sivilombudsmannen blir så kort som mulig. Det er viktig med troverdigheten og tilliten til ombudsmannen, som er en selvstendig institusjon som skal ivareta ombudsrollen for Stortinget. 




En enstemmig komite er fornøyd med det arbeidet som er gjort fra Sivilombudsmannen. I innstillingen ser vi at han mener at han kan gjøre enda mer, og vi ser fram til fortsettelsen. Dette går den rette veien. 




Jeg syns det var greit at justisministeren tok den ballen. Jeg vet ikke om hun visste at denne uttalelsen kom fra et mindretall, men uansett så fulgte hun det opp. Og selv om representanten Skaug ikke var med på den komitemerknaden som hadde sneket seg inn ved en inkurie, er det iallfall gledelig å se at dette blir fulgt opp, og at vi får en avklaring på disse spørsmålene. Generelt når det gjelder lovfortolkning, vil jeg si at er det problemer med det, må vi jo få en sak i Stortinget på det. I og med at justisministeren skal sende saken ut på høring, og at vi skal få den i løpet av høsten, kan vi nok leve med det. Det prinsipielle og viktige i disse spørsmålene er at vi altfor ofte ser at det offentlige og departementene ikke følger opp de påleggene som er kommet i innstillinger eller gjennom den diskusjonen som Sivilombudsmannen ofte har over lang, lang tid, enten det er med kommuner eller statlige etater. Han tar jo ikke en beslutning sånn uten videre, de får jo rikelig anledning til å rette seg etter de henstillingene som Sivilombudsmannen kommer med, og jeg syns Sivilombudsmannen er både dannet og høflig i måten han tiltaler både det offentlige og de som er involvert i disse sakene, på. Jeg er derfor glad for at justisministeren nå iallfall vil følge opp dette, og at hennes departement tar Sivilombudsmannen på alvor. Det var på høy tid når vi ser de innstillingene vi har hatt også tidligere.




 

(ordfører for saken): 

Ja, her har vi fått en særskilt melding fra Sivilombudsmannen. Vi avsluttet jo nettopp årsmeldingen i stad, og nå går vi over på det som er det viktige og prinsipielle med Sivilombudsmannen, nemlig at Sivilombudsmannen kan gå inn og foreta grundige, seriøse og skikkelige undersøkelser, som vi igjen får som særskilte meldinger.




Når en ser på det viktige punktet som går på praktiseringen av offentlighetsloven, er det nå Lillehammer og Trondheim kommuner som er blitt satt under lupen. Jeg må si at det er ikke noe oppløftende lesning når man gjennomgår og ser hva Sivilombudsmannen er kommet fram til. 




Det er tre ulike forhold Sivilombudsmannen i utgangspunktet har konsentrert seg om når det gjelder praktiseringen av offentlighetsloven. Det ene er saksbehandlingen ved konkrete innsynsbegjæringer. Når man ser på det som har skjedd i disse to kommunene, er det helt nødvendig at her må regelverket følges, som en enstemmig komite understreker betydningen av. Her er det masse gråsoner, og her ser vi at kommunene i utgangspunktet ikke er positive til at folk skal få muligheter til innsyn. Hvis man eksempelvis tar for seg Trondheim kommune når det gjelder journalføringen, ser man at Sivilombudsmannens generelle inntrykk er at det undersøkte materialet i praksis stemmer med regelverket, men når man går inn og ser på hvordan disse journalene blir ført, og hvordan de har blitt brukt, med utelatelser og overstrykninger, er det klart at de tingene som egentlig skulle vært OK i utgangspunktet, ikke blir det. Og når en ser på antall saker som har vært oppe i disse kommunene, må jeg si at det er slett lesning når det av 53 saker som Sivilombudsmannen undersøkte, var 52 saker han hadde merknader til. I Trondheim kommune var det kritikk i 31 av 35 saker. Så her har vi et enormt problem, og jeg tror nok problemene også er likeledes i andre kommuner. 




Vi ser jo at med den offentlige forvaltningen vi har, og den åpenheten man skal ha til borgere og til andre, er det viktig at disse reglene blir fulgt opp. Jeg håper at innstillingen og den særskilte meldingen som er framlagt her, medfører at alle kommunene skjerper seg, og at også departementet følger opp overfor kommunene når det gjelder offentlighetsloven.




Fremskrittspartiet og jeg har derfor fremmet et forslag i denne innstillingen, og det vil jeg ta opp helt avslutningsvis. Så håper jeg at de kritiske merknadene som ligger her fra komiteen, blir fulgt opp, og at alle og enhver som er i befatning med slike saker, både i kommuner, i det offentlige for øvrig og i departementer, som vi har sett i andre saker som vi har behandlet i løpet av denne dagen, tar det som blir påpekt her, på alvor. Når det gjelder oppfølging og hva en skal gjøre her, er det kanskje også på sin plass å få et offentlighetsombud, som vi har på enkelte andre områder – Kredittilsynet har vi for å se på kredittpolitikken osv. Det er klart at når det gjelder det problemet man ser her, med de utfordringene som er med at kommunene ikke følger opp, er det også grunnlag for å vurdere det. Så jeg bare henviser til forslaget og regner med at dette er i gang, og at vi kan følge dette opp. Vi ser gjerne et initiativ fra de angjeldende statsrådene som har ansvaret for å følge opp denne gode meldingen som er kommet fra Sivilombudsmannen, selv om innholdet, det som kommunene gjør, er til strykkarakter.




