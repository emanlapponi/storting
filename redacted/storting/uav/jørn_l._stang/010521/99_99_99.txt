(ordfører for saken): 

Formålet med direktivet fra EØS-komiteen er å sikre vederlagsinteressene for leverandører av kodede tjenester, eksempelvis betalingsfjernsyn. Ifølge direktivet er en del handlinger som er knyttet til forskjellige typer piratutstyr, ulovlig. Men det gjelder handlinger som kun har kommersielle formål eller interesser. Det er opp til hver medlemsstat å avgjøre om det i tillegg skal settes et forbud mot privat innehaving og bruk av piratutstyr eller piratprogramvare. Det henvises i denne sammenheng også til Ot.prp. nr. 51 for 2000-2001 om lov om endring av straffeloven § 262, rettslig vern av kodede tjenester, som blir behandlet senere i dag. Fra justiskomiteens side vil informasjonssamfunnstjenester få et rettslig vern.




Komiteen mener at Norge bør godkjenne avgjørelsen i EØS-komiteen om å innlemme direktivet i EØS-avtalen, slik at man får en intern lovgivning som gir leverandørene tilgang til relevante rettsmidler, og slutter seg samtidig til direktivet som ikke krever at lovbruddene skal gjøres straffbare.




For øvrig vil jeg opplyse om at utenrikskomiteen slutter seg til disse merknadene.




Hans J. Røsjorde hadde her gjeninntatt presidentplassen.




