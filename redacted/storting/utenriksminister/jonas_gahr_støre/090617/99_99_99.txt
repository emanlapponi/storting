 Jeg vil også gi ros til hele komiteen og til saksordføreren for en viktig
                  innstilling. Det er en styrke for denne type melding at den blir bredt og godt
                  mottatt. Jeg vil også tillate meg å gi ros til mitt embetsverk i
                  Utenriksdepartementet, som har ansvaret for å håndheve det vi mener er blant
                  verdens strengeste regelverk, på en måte jeg mener det står respekt av og som det
                  går an å skrive klokt om i stortingsmeldingen. 

Så vil jeg si – selv om jeg ikke er ansvarlig for den industrielle delen av dette
                  – at det er ingen grunn til å skamme seg over at vi har en industri som kan levere
                  på et marked der det er sterk konkurranse. Det ble nevnt eksempler fra Kongsberg
                  her. Dette er norsk høyteknologiindustri som er knoppskyting av en lang
                  industriell tradisjon, hvor vi også kan høste fordeler på andre områder. Jeg mener
                  det er mulig å kombinere rollen som eksportør av våpen og det å være en nasjon som
                  ønsker fred, forsoning og framskritt på det humanitære området, for også for oss
                  er freden sikret av at vi har et militært forsvar. 

Så vil jeg på vegne av Regjeringen si at vi tar de ulike henstillingene fra
                  komiteen til etterretning. Det er naturlig at vi går inn i dem og vurderer hvordan
                  vi kan følge opp. Bjørn Jacobsen tok opp særlig to spørsmål – dette med en
                  parlamentarisk eksportkontrollfunksjon og det tema vi ofte har vært inne på,
                  nemlig sluttbrukererklæring. Det kommer opp i forskjellige sammenhenger. Vi skal
                  se grundig på det med sikte på at vi både har en sterk kontroll og at vi
                  opprettholder forbindelser til våre allierte, som det høver seg. Men jeg merker
                  meg også at det er land internt i alliansen som har sluttbrukererklæring. Vi skal
                  gå inn i disse spørsmålene. 

Så beklager også vi at det ikke var mulig å ha en bred høring på grunn av
                  tidsfaktoren. Men jeg er glad for at Stortinget fant tid til å behandle meldingen
                  nå – og ikke utsatte behandlingen av den. Som det ble sagt i debatten i forrige
                  uke, er vi faktisk allerede i gang med å forberede neste års rapport. Og jeg vil
                  også si, som jeg sa da, at det er utstrakt kontakt mellom Utenriksdepartementet og
                  det sivile samfunn om disse spørsmålene. Det er ikke bare i forbindelse med en
                  høring rundt en melding at vi har det. Nå underslår jeg ikke for komiteen at det å
                  ha en høring med det sivile samfunn, ikke kan erstattes av at vi har mye kontakt i
                  Utenriksdepartementet. Men jeg vil allikevel understreke at vi har det. I
                  forbindelse med prosjektet «Refleks», med debatter om utenrikspolitikk landet
                  over, kan jeg sannelig understreke at jeg har møtt det sivile samfunn ved hver
                  korsvei – der man har stilt både gode og krevende spørsmål rundt vår eksport av
                  våpen. 

Så vil jeg si at det har vært en historisk periode å ha ansvaret for dette. Som
                  Marit Nybakk sa: Klasevåpenkonvensjonen, som mange her i Stortinget var med på å
                  drive fram – og en modig formulering i Soria Moria-erklæringen – har vi jobbet med
                  og lyktes med, i den forstand at vi har en konvensjon. Men la meg minne om at det
                  er 96 stater som har signert, så skal det ratifiseres, og så skal det være
                  tilsynskonferanser og et videre arbeid for at intensjonene bak konvensjonen
                  gradvis kan bli en realitet. 

Humanitær nedrustning er et felt vi kommer til å prioritere i
                  Utenriksdepartementet i tiden som kommer, og her kommer spørsmålet om
                  masseødeleggelsesvåpnene – håndvåpen – inn, her kommer spørsmål om regulering av
                  handel med konvensjonelle våpen inn, og jeg ser også for meg en ytterligere
                  skjerping av norsk arbeid generelt for internasjonal humanitær rett. Her har vi nå
                  en forståelse med bl.a. Det internasjonale Røde Kors og en del land både i nord og
                  i sør om å sette denne dagsordenen allerede under FNs generalforsamling i New York
                  i september for å følge opp dette arbeidet. 

Men, som sagt, jeg takker Stortinget for den interessen som er. Jeg mener vi kan
                  leve opp til benevnelsen at vi har verdens strengeste eksportkontrollregime. Det
                  bør vi ha. Så får vi se på hvordan vi kan innrette det på en måte som gjør at vi
                  lever opp til den ambisjonen. 

