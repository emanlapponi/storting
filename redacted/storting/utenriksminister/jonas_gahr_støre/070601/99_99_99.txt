 Jeg vil bare knytte et par kommentarer til debatten. Innstillingen synes jeg er veldig god, og den følger opp rapporten som Regjeringen har gitt.




Til representanten Vallersnes: Jeg mener han peker på viktige problemstillinger om hvordan vi møter verdier under press. Jeg er enig i mange av de dilemmaene han peker på, også det han sier om at vi må bruke disse rammene og møte land som vi har felles verdier med, forsøke å unngå konfrontasjon og forsøke å brygge bro. Det er et paradoks at vi ender opp med Zimbabwe i en så viktig rolle, men samtidig er jo også dilemmaet alternativet. Er kanskje ikke denne måten å arbeide på også en mulighet for å hanke dem inn, og i alle fall sette dem under den grad av press som er nødvendig?




Til representanten Samuelsen: Jeg vil følge opp når det gjelder klasebombeinitiativet, hvor møtet i Lima var viktig. Det er nå 69, eller la oss si 70, stater som er med i denne prosessen. Det er flere enn jeg trodde vi ville være. 20 av dem er stater som ikke deltar i CCW-prosessen, hvor denne saken tidligere lå. Det tas nå spennende regionale initiativ om klasebombefrie regioner, bl.a. i Latin-Amerika. Vi har fått med oss verdens hardest rammede land, Laos, i prosessen, og det gjøres konstruktivt arbeid fram mot det neste partsmøtet. Det er en viktig prosess.




Så vil jeg få lov til å si at jeg vil slutte meg til innlegget til representanten Østby, som jeg mener var engasjert og presist rundt mange av de problemstillingene FN står overfor, og de avveiningene vi der må gjøre – vi må ikke gjøre det beste til det godes fiende, men arbeide via FNs kanaler.




Jeg må få lov til å avlegge Fremskrittspartiet en visitt. Jeg leste innstillingen to og tre ganger for å prøve å finne igjen de merknadene Siv Jensen kom med tidligere i år i sine utfall mot FN, og som representanten Østby her kommenterte, hvor det var snakk om at FN var et ødeleggende organ for verdensfreden – ganske kraftig språkbruk. Jeg fant det ikke igjen i Fremskrittspartiets merknader, og slik sett syntes jeg det var positivt. Men det kunne vært interessant om Fremskrittspartiets representanter i deltakelse i ulike FN-arrangermenter framførte kritikken der, tok den ut på den internasjonale arena med den samme språkbruken, for å konfrontere hvordan det blir mottatt. Det ville vært et interessant bilde.




Jeg synes det er interessant å se at Fremskrittspartiet er med på såpass positive kommentarer i komiteinnstillingen, som jeg mener står i kontrast til budsjettforslagene deres, som går inn for ganske dype og dramatiske kutt, som FN sikkert ville overleve, men som ville vært en ganske betydelig endring i Norges profil.




Så var representanten Morten Høglund fra Fremskrittspartiet opptatt av det ene punktet han ville trekke fram, hvor Fremskrittspartiet ikke sluttet seg til flertallet, nemlig dette med en kvinneorganisasjon. Der vil jeg få lov til å opplyse, og jeg vet ikke om dette kanskje har vært dårlig presisert i grunnlagsmaterialet fra Regjeringen, at det er et forslag nettopp i den retningen Fremskrittspartiet tok til orde for, nemlig å forsøke å konsolidere mange programmer inn i én organisasjon. Det har vært en del av statsminister Stoltenbergs reformagenda, men vi snakker her om å ta programmer og andre delinnsatser inn i én organisasjon, få det mer fokusert, mer tydelig og mer ansvarlig. Skulle vi lykkes med det, med Fremskrittspartiets støtte, har det vært et positivt tiltak.




 Jeg blir ofte beroliget når jeg hører på representanten Høglund, for han er myk og nyansert.




Han sier det ikke er enkelt, og det er helt riktig. Men mitt spørsmål var jo at jeg gjerne skulle sett referatet fra møtene ute, hvis representantene Høglund og Jensen der sier det som ble sagt tidligere i vinter, nemlig at FN kan være et ødeleggende organ for verdensfreden. Det mener jeg ikke er innenfor den tradisjonen som representanten Høglund hevder, at vi er enige om det meste, og at vi vil det samme – for hvis det er holdningen, vil vi ikke det samme. Når det gjelder det at man bør være nøye med at man ikke utbetaler penger til programmer man ikke har tillit til, at man er kritisk til bruken av andres penger, mener jeg igjen at representanten Østby hadde et godt poeng. Gjennomgående står FNs programmer seg meget godt i forhold til hva som er pengebruk ellers.




Her må Fremskrittspartiet tåle fokus på ord og handling og budsjettforslag, hvor det altså er til dels dype kutt i bevilgningene til det FN gjør, bl.a. freds- og forsoningsarbeid. Det vil ha effekt. Jeg mener at dette ikke er et tema for en bred FN-debatt, men det er tross alt en debatt om arbeidet i FN det siste året. Og vi lever jo i år, vi arbeider med FN år for år, og da er det ikke unaturlig at vi også fokuserer på de prinsipielle spørsmålene.




 Jeg vil takke representanten Solberg for at hun retter oppmerksomheten mot Vietnam og menneskerettighetssituasjonen i landet. Det er en situasjon hvor man nå opplever alvorlige tilbakeslag, noe representanten har redegjort for. Det vekker bekymring internasjonalt, også i Norge. Jeg viser også til skriftlig spørsmål til meg fra representanten Tørresdal denne uken om samme tematikk.




I Vietnam har flere representanter for demokrati og menneskerettighetsarbeid blitt arrestert, og mange sitter i husarrest.




Jeg vil imidlertid først mer generelt gi noen vurderinger om utviklingen som har funnet sted i Vietnam – som et bakteppe.




Aller først vil jeg minne om at Vietnam og menneskerettigheter interessant nok var temaet i en interpellasjonsdebatt her i Stortinget den 12. mars 2004. Det var også framme den 8. februar i fjor som en av de siste saker representanten Lilletun tok opp før han døde, interpellasjonen om trosfrihet og menneskerettigheter. Da brukte vi en del av taletiden i debatten på Vietnam.




Sist høst besøkte utenrikskomiteen selv landet, noe representanten Solberg gav oss noen inntrykk fra.




Mange mennesker i Norge har et spesielt forhold til Vietnam. Mange har måttet flykte fra landet, og de opplever i dag at deres tidligere hjemland trekkes fram som en økonomisk suksesshistorie – et land som blir en viktig aktør i Sørøst-Asia. Nesten 19 000 vietnamesere er bosatt fast i Norge – den fjerde største ikke-vestlige innvandrerbefolkning i vårt land.




Jeg nevner dette fordi etter Vietnam-krigen og fram til begynnelsen av 1980-tallet var Vietnam et av verdens fattigste land, med matmangel og hungersnød. Inspirert av utviklingen i andre land og markedsøkonomiske reformer, bl.a. i Kina, vedtok kommunistpartiet i 1986 økonomiske endringer, kjent som «Doi Moi». Fra å være en forsiktig åpning i landets økonomi, ble dette raskt en drivkraft for økonomisk vekst. 1995 ble et internasjonalt gjennombrudd for Vietnam med medlemskap i ASEAN, gjenopprettelse at diplomatiske forbindelser med USA og undertegnelse av en samarbeidsavtale med EU.




De økonomiske resultatene som følge av Doi Moi står i en særstilling internasjonalt. Vietnam har siden 1990 hatt en gjennomsnittlig økonomisk vekst på 7,5 pst. årlig, og er i dag en av verdens raskest voksende økonomier. Mange internasjonale selskaper etablerer seg; også norske bedrifter engasjerer seg i Vietnam nå. Ifølge Verdensbanken har antallet fattige blitt redusert fra over 70 pst. av befolkningen midt på 1980-tallet til under 20 pst. i dag. Fra å ha hatt matmangel tidligere er Vietnam i dag en viktig eksportør av mat. Få andre land i verden kan vise til en lignende utvikling.




Samtidig har altså den økonomiske utviklingen ført til et betydelig press på behovet for politiske reformer. Dette mønsteret kjenner vi igjen fra flere land i rask utvikling. Ikke bare fra internasjonalt hold, men også i landets kommunistparti erkjennes det at de politiske reformene ikke har holdt følge med den økonomiske utviklingen. Jeg er enig med representanten Solberg i hennes observasjon i innlegget nå, at det er nødvendig med et forsterket fokus på samspillet mellom politiske reformer og den økonomiske utviklingen.




Vi må dessverre observere at det pågår et reformarbeid, men at det ikke gir de resultatene man kunne forvente. Norge og flere andre land støtter reformarbeidet i statsforvaltningen, særlig gjennom utviklingssamarbeid. I 2005 beløp Norges samarbeid av denne type med Vietnam seg til 99,5 mill. kr – et betydelig beløp. Mye av vårt engasjement er relatert til fremme av menneskerettigheter, siden vi er involvert i større myndighetsprosjekter knyttet til reform av offentlig sektor, lovreform, styrking av landets finansforvaltning og annen utvikling av lovverk og rettsvesen.




Statssekretær Anne Stenhammer understreket i sin dialog med vietnamesiske utviklingsmyndigheter under besøket dit i forrige måned betydningen av åpne prosesser – og støtte til det sivile samfunn og medias deltakelse i samfunnsutviklingen.




Parallelt med den økonomiske utviklingen øker også presset for at de politiske reformene må ses i sammenheng med politiske og sivile rettigheter. Vietnam ratifiserte FN-konvensjonen om sivile og politiske rettigheter allerede i 1982. Ytrings- og forsamlingsfrihet er nedfelt i Vietnams grunnlov. Men samtidig begrenses ytringsfriheten betydelig bl.a. ved at kritikk av kommunistpartiet eller uttalte ønsker om en annen styreform er straffbart. Det interpellanten viste til rundt markeringen av en religiøs høytid, sier også mye om dette klimaet.




Som representanten Solberg påpeker, skjedde det i perioden fram til WTO-medlemskapet en gradvis forbedring av menneskerettighetssituasjonen i landet. Opprettelse av politiske organisasjoner og nye politiske initiativ ble publisert på Internett med krav om økt demokrati, flerpartisystem og respekt for menneskerettighetene. Samtidig sluttet et stadig større antall vietnamesere seg til de ulike initiativene i form av underskriftskampanjer. Vietnamesiske grupperinger i utlandet engasjerte seg, bl.a. fra vårt land.




Det kan se ut til at myndighetene i Vietnam rundt årsskiftet stod overfor to valgmuligheter: enten å akseptere at organisert politisk opposisjon utenfor kommunistpartiet er kommet for å bli, eller å sette inn tiltak for å stoppe denne opposisjonen. Dessverre ser det ut til at man har valgt det siste.




Resultatet har vært at en rekke menneskerettighetsforkjempere og politisk opposisjonelle er blitt arrestert eller satt i husarrest. Norge har beklaget denne utviklingen overfor vietnamesiske myndigheter. Vi har flere ganger, alene og sammen med andre land, som f.eks. EU, Canada, USA og Sveits, protestert mot arrestasjoner av menneskerettighets- og demokratiaktivister. Vi har vært til stede ved en rekke rettssaker.




Siden nyttår har vi foretatt eller overlevert til sammen åtte henvendelser og protester mot den negative menneskerettighetsutviklingen i landet, og jeg kan for ordens skyld si at disse henvendelsene fant sted bl.a. den 13. februar, 5. mars, 9. mars, 30. mars, 11. april og 11. mai i år – og jeg kan eventuelt komme tilbake til innholdet i disse henvendelsene.




I alle slike sammenhenger oppfordrer vi i klartekst vietnamesiske myndigheter til å legge til rette for at talsmenn og talskvinner for demokrati og fremme av menneskerettigheter kan ta del i den politiske debatten. Vi peker på at økt politisk engasjement er en naturlig konsekvens av Vietnams økonomiske utvikling på veien mot det moderne industrisamfunn og økt integrasjon globalt. Vi understreker også at Vietnam må etterleve internasjonale menneskerettighetsforpliktelser og internasjonale rettsstatsprinsipper.




Arrestasjonen av fader Nguyen Van Ly, som representanten Solberg nevner, betyr en opptrapping i holdningene fra vietnamesisk side. Fader Ly har sonet over ti år i fengsel og sittet i husarrest i en årrekke. Sist han ble arrestert, i 2001, ble han idømt 15 års fengsel og 5 års husarrest. Etter press fra det internasjonale samfunnet, inkludert Norge, ble han løslatt i 2004. Norge overleverte en protest kort tid etter at fader Ly ble arrestert denne gang, og var til stede i Hué under rettssaken mot ham og fire medtiltalte. Norges ambassade i Hanoi var også til stede under rettssaken mot advokatene Nguyen Van Dai og Le Thi Cong Nhan. Det seneste av denne type tiltak fant sted den 15. mai i år, da Norge sluttet seg til en EU-erklæring som oppfordrer til løslatelse av alle ikke-voldelige politiske aktivister som har brukt sin klare rett til ytringsfrihet og organisasjonsfrihet, slik den også er nedfelt i Vietnams grunnlov – dette er altså ikke noe påfunn utenfra.




Flere rettssaker står dessverre for tur. Vår ambassade i Hanoi har gjort vietnamesiske myndigheter tydelig oppmerksom på at de ønsker å følge disse rettssakene.




Bruk av démarcher, offisielle protester, er ett av flere virkemidler som Norge benytter seg av i arbeidet med fremme av menneskerettigheter.




Vietnam har, i likhet med Kina og Indonesia, en egen menneskerettighetsdialog med Norge. Hovedformålet med denne dialogen – som ble igangsatt i 2003, og fire møter er hittil avholdt – er å styrke landets gjennomføring av det internasjonale menneskerettighetslovverket. Dialogen gir også anledning til å ta opp konkrete menneskerettighetssaker, fra begge sider. Fra vår side trekker vi inn kompetanse og ekspertise fra forskjellige fagmiljøer, rettsvesen og frivillige organisasjoner. Dette gir oss et godt utgangspunkt for å gå i dybden på konkrete, alvorlige problemstillinger, som f.eks. bruk av dødsstraff. Disse dialogene øker kunnskapen om de landene vi samarbeider med og styrker våre bilaterale kontaktflater, og vi mener at de i sum har en positiv innvirkning, noe omtalen av dialogen med Kina i går fra en ekspert på området bekrefter. Her mener jeg det er en god tradisjon for og bred støtte til det politiske hovedsporet.




La meg sitere hva min forgjenger, Jan Petersen, sa i sitt




interpellasjonsinnlegg 12. mars 2004:







«Vi har en åpen dialog med Vietnam om menneskerettighetsspørsmål.»




Han sa videre:







«… vi engasjerer oss. Og vi engasjerer oss på en slik måte, vil jeg håpe, at vi er i kommunikasjon, at det lyttes, og at det er mulig å nå frem.»




Og Jan Petersen minnet om noe viktig her, nemlig at







«det er ikke nok å uttale seg slik at det norske hjemmepublikum er fornøyd, man må også sørge for at det engasjementet man har, virkelig fører til en forandring, at det gjør en forskjell.»




Dette er ord jeg slutter meg til.




Valg av virkemidler er avhengig av situasjonen i det aktuelle land. Nå går det i negativ retning, og vi må revurdere virkemidlene sammen med dem vi normalt jobber tett med. Ensidige tiltak står i en særstilling, da disse som oftest benyttes som en klar markering i alvorlig forstand – og det har vært tilfellet overfor Vietnam. Samtidig må vi finne former for å ta dette opp i politiske samtaler. Under dialogmøtet mellom Norge og Vietnam i Oslo 15.–17. januar i år tok statssekretær Raymond Johansen opp problemstillingene knyttet til ytringsfrihet, medias rolle, demokratiutvikling, menneskerettighetsforsvarere, samvittighetsfanger, dødsstraff og religionsfrihet. Det er tunge og viktige temaer.




Som et resultat av årets møte arbeider vi nå med å få på plass et politisamarbeid mellom Norge og Vietnam om menneskehandel, fangers rettigheter og oppbygging av generell menneskerettighetskompetanse. Vi har også fått henvendelse fra vietnamesiske myndigheter om et samarbeid om reintegrering av kvinner som har vært utsatt for menneskehandel. Neste dialogmøte vil finne sted i Hanoi i 2008.




La meg til sist si at det representanten Solberg sa om eventuelt virke fra vietnamesiske myndigheter i Norge for å kartlegge norske statsborgeres syn, er en informasjon jeg vil ta med meg. Det er selvfølgelig noe vi finner uakseptabelt, og vi må finne egnede former for å finne mer ut av det.




Vi må altså engasjere oss langs en bred agenda, med andre land, med andre organisasjoner, og vi må også se på det dilemmaet det er at vi kan få se negativ utvikling på menneskerettighetsområdet etter at et land har passert et hinder som det å komme inn i WTO. Det er ikke mekanismer i WTO for den type ting, men det er likevel ting vi kan markere i dialogen med det landet det gjelder, nemlig Vietnam.




 Det er ikke mye å legge til. Jeg er enig i det representanten Solberg sier, at det er viktig å få denne saken opp i Stortinget. Jeg har jo merket meg at i den tiden jeg har hatt det ansvaret jeg har nå, har vi hatt flere debatter om denne type tema. Jeg tror også det er viktig, for det legges også merke til både i det land det gjelder og i våre hjemlige miljøer. Det forholdet representanten Solberg peker på, at norske borgere kan føle seg intimidert på noen måte, tror jeg dessverre er et fenomen som ikke bare gjelder den vietnamesisk-relaterte delen av vår befolkning; også andre grupper kan faktisk oppleve enda verre ting, og det må vi fokusere på.




Så er det også slik at dette med norsk bistand og måten vi bidrar til det sivile samfunn på, må vi fortløpende vurdere. Hvordan er vi effektive på det? Dette tror jeg også var noe statssekretær Stenhammer tok opp under sitt besøk. Så er det alltid rom for å gjøre mer, men det viktige er å gjøre det riktige og finne balansen mellom dialogen som vi har som land, og det vi gjør med andre land. Og så er det da å se dette i et perspektiv: Hvordan har menneskerettighetssituasjonen utviklet seg det siste året, de siste to årene? Men tar vi et lengre perspektiv, de siste 10–20 årene – hvilken vei går det? Da tror jeg vi må klare å finne denne avveiningen mellom hvor den generelle trenden går, og hvor det vi kan kalle mer konjunkturelle trender, går. Altså: Innvarsler dette skiftet vi har sett rundt årsskiftet i forbindelse med WTO, en ny varig kurs fra myndighetene, eller kan det være andre forhold knyttet til vietnamesisk politikk som også ligger bak?




Derfor er det viktig at vi har en ambassade i Hanoi som følger det politiske arbeidet, at vi har besøk fra Norge til Vietnam som kan få med seg endringene i dette landet, og at vi har en nær dialog med andre land i ASEAN. Her vil jeg særlig trekke fram et viktig land for oss, nemlig Indonesia, som jo er et land som har gått ganske tydelig i demokratisk retning, og som vi har en meningsfylt dialog med om dette, fordi de igjen tar disse temaene med seg inn i ASEAN-fora. Vi vet også at land i regionen nok har en større påvirkningsmulighet enn det vi har som er langt unna. Så det er et bredt register vi må spille på.




Sigvald Oppebøen Hansen hadde her teke over presidentplassen.




 Jeg skal være veldig kort. Jeg synes innleggene har vært gode og diskusjonen prinsipiell, konkret og praktisk knyttet til både navn og grupper og kategorier mennesker som opplever en krevende menneskerettighetssituasjon.




Et par kommentarer: Representanten Tørresdal var opptatt av hva vi får igjen for MR-dialogen – virker den? Det mener jeg er et fundamentalt godt og viktig spørsmål. Det er vanskelig å gi et veldig presist svar, fordi vi jo ikke etter en slik dialog kan gå inn og måle med et barometer eller på en statistikk hva som har skjedd.




For meg er det to styrende prinsipper. Det ene er: Hvilken følelse sitter vi igjen med over noen tid av disse møtene? Hva har det ledet til? Hvordan oppfattes det av myndighetene, og hvordan er det med på å sette et fokus internasjonalt og gi oss tilfang på informasjon som vi kan bruke i de prosessene vi er involvert i internasjonalt? Jeg viste til kommentarene til Kina-dialogen, som jeg mener er en illustrasjon på at langsiktig arbeid gir resultater.




Den andre innfallsvinkelen til det spørsmålet er: Hva er alternativet? Alternativet kan selvfølgelig være at vi sier til Vietnam at vi bryter dialogen, fordi vi anser at den ikke blir fulgt opp på riktig måte, og at den ikke gir resultater. Jeg tror det i den nåværende situasjon er et lite heldig virkemiddel, som jeg ikke tror kommer til å få stor effekt. Vi må holde fast ved dialog, men vi kan altså bruke den ved å arbeide med dagsordenen – med hvem vi tar med på møtene, hva vi setter på dagsordenen, og hvor kritiske vi er rundt hvert enkelt møte, slik at dette ikke blir en slags grå tradisjon som er forutsigbar. Det tror jeg må være veien å gå.




Så vil jeg til sist takke interpellanten, representanten Solberg, for debatten og si meg enig i det hun sier om at vi ikke må relativisere menneskerettigheter. Det er jeg enig i. Men jeg synes – selv om det ikke var et gjennomgangstema – at hennes kommentar om at venstresiden nærmest var låst fast i Vietnam-krigens bilde, egentlig ikke var særlig treffende for denne debatten. Her mener jeg at hele Stortinget – bredt – har vært enig om prinsipielle spørsmål knyttet til menneskerettigheter i Vietnam og Asia. Jeg tror også vi har trukket noen linjer som vi i hvert fall må ha med om Vietnams ganske dramatiske utvikling siden begynnelsen av 1980-årene. Det er ikke noen unnskyldning for eller legitimering av at man er relativistiske overfor menneskerettigheter, men vi må også ha det med i et bredere bilde.




Jeg synes at Stortinget i denne debatten har vært prinsipielt, skrevet inn i den tradisjonen at ulike regjeringer har fulgt samme kurs. Jeg tror vi vil stå oss på at vi klarer å ha en felles norsk front i disse viktige prinsipielle spørsmålene.




