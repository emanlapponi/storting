 Først og fremst er jeg glad for å kunne
fortelle at de tre menneskerettighetsaktivistene som representanten
Vallersnes viser til, og dessuten journalisten Mom Sonando og
fagforeningslederen Rong Chhun, ble løslatt i midten av
januar i år.

Regjeringen deler like fullt bekymringen
for den negative politiske utviklingen i Kambodsja
og de alvorlige bruddene på menneskerettighetene som har
funnet sted i den siste tiden.

Hvilke muligheter har så Regjeringen
til å øve innflytelse på myndighetene
i Kambodsja? La meg nevne noen eksempler
på arbeidsformer og virkemidler:

Norge har i lang tid vært
engasjert i tiltak for å støtte og verne menneskerettighetsforsvarere,
og vi samarbeider nært med andre land på dette
området. Det er først og fremst et fortsatt samlet
internasjonalt press som kan styrke og verne om menneskerettighetene
i dette landet.

Fra vår side har vi nylig
utarbeidet en veiledning til våre utenriksstasjoner
som bl.a. forteller om konkrete tiltak og samarbeidsformer som kan
benyttes i menneskerettighetsarbeid og støtte til menneskerettighetsforkjempere.

Norges ambassadør til Thailand hadde
i midten av januar et møte med sin kambodsjanske
kollega hvor vår bekymring for ytringsfriheten i Kambodsja
generelt og situasjonen til menneskerettighetsforkjempere
spesielt ble understreket. Slike kontakter vil bli videreført, også i internasjonale
fora.

På samme tid sluttet Norge
seg til en EU-erklæring om den forverrede politiske situasjonen
i landet.

Jeg kan også legge til at Norge
har bidratt med i alt 6,6 mill. kr til Røde
Khmer-tribunalet, som etableres som en ekstraordinær enhet
innenfor Kambodsjas eksisterende domstolsvesen,
som en blanding av en nasjonal domstol og
et internasjonalt tribunal. Dette såkalte United Nations Assistance
to the Khmer Rouge Trials, UNAKRT, vil utgjøre et viktig,
normsettende instrument for rettsoppgjør og forsoning i
Kambodsja – til støtte for
rettsstaten og til fremme av respekten for menneskerettighetene.

Eirin Faldet hadde
her overtatt presidentplassen.

  La meg først si at det humanitære
engasjementet i Kambodsja har vært
i en utfasing for Norges del siden 2001. Vi gir ikke midler
direkte til landets myndigheter, men via FN, Røde Kors,
osv.

Utviklingen i Kambodsja
har visse særtrekk av et styresett som har sittet lenge,
og der utskiftningene og fornyelsen kan synes å mangle.
Jeg tror samtidig at det å holde et internasjonalt press
på et land som har vært gjennom store belastninger,
intern krig og krig og ustabilitet i regionen, er den veien
vi må gå. Statsminister Hun Sen uttalte ifølge
BBC nylig at man skal trekke tilbake anklagene mot de fem løslatte
personene som representanten stilte spørsmål om.
Jeg tror det er et uttrykk for at internasjonalt press i slike saker
faktisk nytter, og at det må være veien å gå,
nemlig å holde Kambodsja ansvarlig.

Vi må ha øye for at landet
har en historie som gjør at vi ikke
kan forvente endring like fort som i andre
land, men dette landet er så integrert i regionen
og verden at internasjonalt press faktisk kan nytte.

 Jeg kan bekrefte det som representanten Vallersnes
oppfordrer oss til, at vi vil ha et slikt engasjement, både
gjennom våre bilaterale kontakter med Kambodsja,
som ikke er mange, og gjennom våre
kanaler i regionen.

Jeg tror den regionale
utviklingen her blir veldig viktig. Vi vet at vi her har en region
som for 20–30 år siden var gjennom store tumulter
og krig. Vi hadde håpet tidlig på 1990-tallet,
som representanten viste til, men nå er det tegn på at
den demokratiske impulsen som kom i 1993, ser ut til å bli
utmattet. Det må vi sette på dagsordenen regionalt
gjennom FN og i de bilaterale kontaktene vi har.





                

 Nordområdene er Regjeringens viktigste
strategiske satsingsområde i tiden framover.

En omfattende og helhetlig satsing på nordområdene innebærer
at vi må skaffe oss et best mulig kunnskapsgrunnlag for å kunne
gjøre gode vurderinger, fatte riktige beslutninger
og prioritere tydelig og godt.

Forvaltning, utvikling og formidling av kompetanse
og kunnskap er av strategisk betydning for denne politikken. Innsikt
i større sammenhenger og grenseoverskridende effekter
gir norsk forskning og kunnskap relevans både for våre
nærmeste naboer og i et større perspektiv. I nordområdene
forvalter vi ressurser og miljø av global betydning.
Det er Regjeringens ambisjon at vi bl.a. gjennom et nytt tiltak
som Barents 2020 skal befeste Norges posisjon som ledende kunnskapsnasjon
i nordområdene.

Bærekraftig utvikling og forsvarlig
utnyttelse av naturressurser til havs må skje innenfor
forutsigbare rammer tuftet på folkerettens regler. FNs
havrettskonvensjon av 1982
utgjør den overordnede rettslige ramme for all fredelig
utnyttelse av havområdene. Norge har lange og
solide tradisjoner for engasjement i utvikling og gjennomføring
av havrettens regler.

Det norske forvaltningsapparatet
innehar betydelig kompetanse på dette feltet, noe jeg vet
representanten Dørum også er kjent med
og har arbeidet med som statsråd. Det har hele
tiden vært en forutsetning å ha en slik kunnskap
for ivaretakelse av norske interesser
på dette viktige området generelt og i forhold
til nordområdene spesielt.

Det foreligger omfattende
og verdifulle arbeider innenfor internasjonal
og vår egen havrettslige forskning. Denne forskningen har også gitt
næring til myndighetenes arbeid. Det gjelder ikke
minst spørsmål knyttet til f.eks. miljøregler
til havs, forvaltning av levende ressurser og delelinjeprinsipper,
for å nevne noe.

Det nevnte Barents 2020-prosjektet vil bidra
til å utvikle andre saksområder
der det kan være et større behov for
en samordnet forskningsinnsats, inklusiv på det naturvitenskapelige
og teknologiske feltet. Disse innsatsområdene vil imidlertid
bli vurdert nærmere av et ekspertutvalg for nordområdene
under ledelse av rektor Jarle Aarbakke.

 Jeg mener representanten Dørum
har stilt et betimelig spørsmål, og jeg tar det
med som et konstruktivt innspill.

Jeg tror at noe av utfordringen vår
ligger i kunnskapsformidling av rettskilder, det å formidle
hva havretten, suverenitetsprinsippene og jurisdiksjonen består
i. Jeg merker det selv i samtaler med representanter for andre land.

Det pågår nå et
interessant arbeid med å kartlegge
kontinentalsokkelens rekkevidde nordover, som representanten Dørum
er kjent med. Den strekker seg opp mot polområdet. Dette
er et rettslig utredningsområde som grenser opp mot forskning
og frambringelse av ny kunnskap.

Jeg vil legge til at vi i Norge bør
ha det perspektiv at rett ikke er
en stabil tilstand – det er i utvikling. Derfor legger
vi så stor vekt på betydningen av suverenitetshåndhevelse
og nærvær for å underbygge den suvereniteten. Men
vi vil alltid – og det er min erfaring – være
i nær kontakt med eksterne juridiske miljøer,
slik at det ikke bare er våre egne
rettskilder, Utenriksdepartementets rettsavdeling og lovavdelingen
i Justisdepartementet som besitter sannheten, men at vi også får
påfyll fra forskning internt i Norge
og også internasjonalt.

 Jeg vil først få oppklare
en åpenbar misforståelse i representanten Solbergs
spørsmål, der hun antyder at Regjeringen innleder
dialog med cubanske myndigheter «basert på diktat
fra Fidel Castro».

Regjeringen har til hensikt å kunne
påvirke cubanske myndigheter, komme i inngrep med det sivile
samfunn, holde en løpende kontakt med dem som ønsker
demokrati, menneskerettigheter og utvikling, og fremme norske interesser
i landet og regionen. Derfor besluttet Regjeringen å ta
skrittet ut av en isolert posisjon, der vi hadde svake eller
ingen muligheter til å nå noen av disse
målene.

Regjeringen mener at vi i det lengste
bør holde kanalene åpne for dialog,
selv med myndigheter som kan ha svært avvikende politiske
syn i forhold til oss. Listen over slike land er dessverre
lang, og jeg skal ikke ramse dem opp her.

Grunnen er at vi – basert på erfaring – mener
at vi gjennom dialog og, når det er nødvendig,
gjerne kritisk dialog, kan påvirke mer enn ved å stå på utsiden.

Når det gjelder Cuba, var situasjonen
den at Norge sluttet seg til EUs vedtak i 2003 om å innføre
en praksis med å invitere dissidenter til nasjonaldagsfeiringer.
Cubanske myndigheter svarte med å fryse all kontakt med disse
landene. Ved årsskiftet 2004/2005 gikk EU bort
fra denne praksisen og innrettet seg slik at kontaktene til myndighetene
ble gjenopprettet.

EU erfarte at man ved å miste kontakten
med myndighetene svekket mulighetene til å få en
bedring av situasjonen, både for politiske
rettigheter og for menneskerettighetssituasjonen i landet.

Norge fortsatte denne praksisen.
Til sist var vi det eneste europeiske landet med en slik praksis.
Jeg tror Romania var det siste landet som gikk bort fra den. Som
resultat ble norske diplomater på Cuba
avskåret fra all kontakt med cubanske myndigheter, det
vil også si med alle departementer
og statsinstitusjoner.

Norge spiller en viktig rolle som
støttespiller for menneskerettighetsforkjempere
på Cuba. For å kunne videreføre dette
engasjementet, for å skape muligheter for et enda
større engasjement overfor det cubanske samfunn, for å sikre
et bredere kontaktnett og for å støtte kontakter mellom
norske og cubanske organisasjoner ble cubanske myndigheter
den 5. januar meddelt at praksisen med å invitere dissidenter
til vår nasjonaldagsfeiring ville opphøre. Samtidig
ble det understreket at det norske engasjementet til støtte
for menneskerettigheter på Cuba ville bli videreført. Etter
dette er forbindelsene mellom cubanske myndigheter og
Norges ambassade blitt normalisert.

Vedtaket fra 2003 om å invitere dissidenter
til nasjonaldagsarrangementer var ledd i en bred internasjonal reaksjon
på menneskerettighetssituasjonen i landet. EUs vurdering
var at tiltaket ikke bedret situasjonen. EU-landene valgte å styrke
kontakten med menneskerettighetsforkjempere på en annen måte
enn ved å invitere dem til nasjonaldagsfeiringene.

Regjeringens vurdering var at vi oppnådde lite
ved å stå alene tilbake. Norge spiller
en viktig rolle som støtte for menneskerettighetsforkjempere
på Cuba. Vår vurdering var at vi kommer bedre
i posisjon til å videreføre denne rollen de øvrige
364 dagene i året. Norge har bygd opp et godt
kontaktnett med ulike deler av det sivile samfunnet på Cuba.
Det vil vi utnytte i tiden som kommer.

 Jeg kan slutte meg til det representanten Solberg
her sier. Jeg vil si at vi med den posisjonen vi nå er
i, kan gjøre det på en mer markert måte.
Den norske ambassaden på Cuba har,
som jeg sa, et bredt kontaktnettverk inn mot menneskerettighetsmiljøer.
Jeg nevnte til representanten Vallersnes at vi nå har utarbeidet
en veldig praktisk håndbok for hvordan ambassadene kan
støtte menneskerettighetsforkjempere. Den vil selvfølgelig også bli
nyttig på Cuba.

Jeg tror da, for å oppsummere, at
dette er et bedre tiltak enn symbolske årlige
markeringer ved å invitere folk til 17. mai-mottagelser.
Vi kan gjøre dette 364 andre dager i året
på ulikt vis. Og vi står her på linje
med EU, som jeg vet at representanten Solberg ellers vektlegger
i utenrikspolitisk sammenheng.

La meg også nevne at de
har den situasjon på Cuba at de er
utsatt for en embargo fra USA. Norge har siden 1993 stemt
for en opphevelse av den embargoen, samtidig som vi hele veien
tar avstand fra menneskerettighetsbrudd. Det tror jeg vi nå kommer
i en bedre posisjon til å gjøre på en måte
som blir markert og som blir lyttet til.

 Jeg tror noen ganger det er slik
at man leser og får budskap ettersom man ønsker å få et
budskap. Jeg vil i denne sal få bekrefte at jeg kort etter
at jeg ble utenriksminister, igangsatte arbeidet med en full gjennomgang
av vår politikk i forhold til Cuba, basert på den
holdning som jeg har redegjort for i mitt svar, at dialog
vil gi oss bedre adgang til å komme i innspill
med cubanske myndigheter. Det er ikke på bakgrunn
av noen enkelts reise til Cuba, det er på bakgrunn
av at vi har sett utviklingen siden 2003 gå i en retning
som har svekket de mulighetene vi har til påvirkning.

Derfor mener jeg at vi gjennom dette
har sendt et signal om at vi ønsker dialog. Jeg
tror cubanske myndigheter vil oppfatte at det gir dem besvær
fordi vi kommer til å kunne ta opp saker knyttet til menneskerettighetssituasjonen
på langt flere områder. Kanskje blir det også starten på en
mer prinsipiell debatt om hvorvidt slike isolerte symbolske boikotter,
som ikke blir lagt merke til, fører til resultater.

Når det gjelder måten det
blir lest på, har jeg også merket meg
at Kristelig Folkeparti, som satt i den forrige
regjeringen, har gitt full støtte til dette tiltaket og
mener at det er et riktig valg. Så jeg tror ikke
det er så entydig i det politiske miljøet hvordan
dette er blitt lest.





                

 Regjeringen deler den bekymring som representanten
Korsberg gir uttrykk for når det gjelder ulovlig fiske.
Ukontrollert fiske – ulovlig, urapportert og uregistrert
fiske, eller såkalt «IUU-fiske» som
det kalles på fagspråket – er et globalt
problem.

Regjeringen ser svært alvorlig på dette,
og vi prioriterer derfor arbeidet mot ulovlig, uregistrert og urapportert fiske
høyt.

Det er nødvendig med en bred, systematisk
tilnærming både i forhold til samarbeidspartnere
i fiskeriforvaltningen i våre nærområder
og internasjonalt i ulike forvaltningsorganisasjoner og i FN.

I Soria Moria-erklæringen slås
det uttrykkelig fast at det uregulerte fisket, særlig i
Barentshavet, er et alvorlig miljøproblem og et økonomisk
problem, og at det må stoppes. Flere statsråder
har dette på sin dagsorden, i første rekke fiskeri-
og kystministeren, som har et meget bredt engasjement på dette
området, men også justisministeren,
forsvarsministeren, miljøvernministeren og jeg selv.

Regjeringen har styrket Kystvaktens evne
til ressurskontroll og tilført
Fiskeridirektoratet midler som vil styrke den samlede innsatsen
mot slikt fiske.

Vi arbeider med å få bukt
med problemene knyttet til omlasting i Barentshavet
med påfølgende uregistrerte landinger i tredjeland.
Dette tar jeg opp i samtaler med mine europeiske kollegaer,
senest i går i en samtale med min spanske kollega.

I forhold til russiske myndigheter har dette
vært drøftet innenfor rammen
av Den blandede norsk-russiske fiskerikommisjon og i denne kommisjonens
underorgan, Det permanente utvalg for forvaltnings- og kontrollspørsmål. Saken
vil bli tatt opp under de besøk som både
fiskeri- og kystministeren og jeg selv vil avlegge i Moskva
nå i februar. Og jeg kan bekrefte at det kommer til å stå på dagsordenen også når
den russiske statsministeren kommer på besøk til
vår egen statsminister i mars.

Fiskeri- og kystministeren skal – i
tillegg til å ha samtaler med sin russiske kollega – i
nær framtid også drøfte kontrollspørsmålene
med EU-kommissær Borg i Brussel og med sine islandske,
svenske og spanske kollegaer.

Det er av stor betydning at vi klarer å mobilisere
flest mulig i kampen mot ulovlig fiske.

Avhengig av utviklingen og de nevnte drøftelser
og tiltakene vil Regjeringen løpende og offensivt vurdere
behovet for eventuelle ytterligere tiltak.

 Det første jeg vil si, er
at alle de tiltakene som representanten Korsberg nevner,
vurderer vi fortløpende – og de blir brukt fortløpende.
Samtidig står vi overfor en del ganske krevende
juridiske spørsmål, som det at man kan seile fritt gjennom
et område med ulovlig last. Jeg tror dette er et kontrollspørsmål
som vi må samarbeide med Russland om, men det er i første
rekke et landingsproblem. Norsk fisk som landes i Norge, blir veid
og telt, for å si det på den måten, mens
mye ulovlig fisk uregistrert blir tatt inn i de europeiske markedene.
De ulike erfaringene og tiltak som gjøres i andre
land når det gjelder andre fiskesorter med andre
typer fiskefartøy, vil vi selvfølgelig studere nøye
og vurdere om kan passe for norske forhold.

 Jeg vil først bare vise
til det jeg sa i mitt tilsvar, at vi løpende gjør
en lang rekke ting av praktisk art. De siste episodene som det har
vært rapportert bredt om i mediene, oppbringing av fartøyer
og disputter med andre lands trålermyndigheter
og redere, viser en ganske høy profil og en passe
profil fra norsk side. Men vi følger dette fortløpende, ikke
minst at Kystvaktens kapasitet og konkrete tilstedeværelse
i havet er god nok. Det må vi komme tilbake til når
vi planlegger videre også for Forsvarets nærvær.

Når det gjelder spørsmålet
om fiskevernsonen rundt Svalbard og en alternativ tilnærming
gjennom å opprette en 200-mils økonomisk sone,
så har ikke Regjeringen noen annen
holdning til det enn det Norge har hatt til nå, nemlig
at fiskevernsonen gir oss, solid plantet i folkeretten, muligheter
til å drive god forvaltning av fisket. En utvikling i den
posisjonen er ikke noe som i dag ligger på Regjeringens
dagsorden, men noe vi selvfølgelig må ha et åpent
blikk for å følge som all annen folkerett, jf.
det svaret jeg gav til representanten Dørum.

