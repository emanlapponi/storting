 La meg først takke for at vi har fått en god rapport og en god innstilling fra
                  Stortinget om effektiviteten i Norges humanitære bistand. Det er viktig at vi
                  diskuterer dette. Det er store penger vi bevilger, og det er stort engasjement bak
                  den hjelpen vi gir – og forsøker å gi. 

Humanitære spørsmål er en viktig del av den samlede utenriks- og
                  utviklingspolitikken, og den gis nå en bred omtale i stortingsmeldingen om norsk
                  utenrikspolitikk som er lagt fram. Så har vi også lagt fram en strategi for vårt
                  arbeid på dette området, som det er blitt referert til av flere talere. Her er for
                  øvrig mange av de hensyn Riksrevisjonen tar opp, allerede tatt opp til behandling,
                  og vi har prøvd å stake ut en vei videre. 

Vi tar de kritiske merknadene på største alvor. La meg bare kort si at vi har
                  merket oss alle de positive merknadene også, det skal jeg ikke dvele ved her, men
                  jeg oppfatter at det er en bred enighet i denne sal om denne form for norsk
                  engasjement. 

Rapporten fra Riksrevisjonen får fram de gode resultatene og områder hvor vi kan
                  og bør bli bedre. Det tar vi på alvor, og vi har laget en egen oppfølgingsplan for
                  å svare på dette. 

La meg kort kommentere noen av komiteens merknader. For det første til
                  representanten Lånke: Det er klart at dårlig tid kommer alltid til å være et
                  kjennetegn ved denne type arbeid, hvor det stort sett handler om å svare på veldig
                  akutte kriser. Vi kan forberede, og vi kan forebygge, men krisene er alltid nye og
                  sammensatte og krever en stor grad av improvisasjon. Det må vi også legge til
                  rette for at kan skje. 

Det etterspørres bedre samarbeidsordninger med etablerte humanitære
                  organisasjoner. Det er et godt poeng, og det ønsker vi å forbedre gjennom den
                  dialogen vi har med norske og internasjonale hjelpeorganisasjoner. 

På resultater og måloppnåelse er jeg enig i at vi bør bli bedre til å analysere og
                  informere om resultater og oppnåelse av mål, selv om jeg mener vi i dag har rik
                  tilgang til informasjon om de resultatene vi oppnår. I samarbeid med Norad styrker
                  vi arbeidet med resultatrapportering og evalueringer, inkludert internasjonalt
                  evalueringsarbeid som vi er en del av. Det humanitære området omfattes allerede av
                  Norads samlede resultatrapport for norsk bistand, og i tillegg vil vi lage en
                  årlig resultatrapport for det humanitære området. 

Når det gjelder kapasitet og effektiv forvaltning, peker komiteen på behovet for å
                  sikre tilstrekkelige ressurser til vurdering, kvalitetssikring osv. Jeg kan
                  forsikre om at prioritering av de begrensede ressursene utenrikstjenesten har, er
                  høyt på min dagsorden. Vi må se på både kapasiteten og måten vi jobber på. Vi er i
                  ferd med å innføre bedre verktøy i tilskuddsforvaltningen og oppretter en egen
                  forvaltningsseksjon i den avdelingen som forvalter de humanitære midlene. Vi har
                  også skjerpet kravene til organisasjonene når det gjelder tilskuddsforvaltning, og
                  vi har opprettet en egen sentral kontrollenhet i UD for å følge opp vår
                  nulltoleranse for korrupsjon. 

Så er det også reist spørsmål om ettårige versus flerårige avtaler. Her er vi ute
                  etter fleksibilitet. Dette området skiller seg fra den langsiktige
                  utviklingsbistanden. Riksrevisjonen anerkjenner at vi har vært blant de mest
                  fleksible humanitære giverne. Det må vi ta vare på. Det vil fortsatt være viktig å
                  kunne gi enkelttilskudd med en ettårig ramme. Samtidig må ikke alle midlene være
                  like fleksible, og vi tar poenget om å sikre forutsigbarhet og mer langsiktighet
                  også på dette området. Vi vil nå inngå pilotprosjekter for flerårige
                  samarbeidsavtaler med utvalgte organisasjoner innenfor sentrale land og temaer. 

Når det gjelder merknadene fra Høyre og Fremskrittspartiet, mener jeg at deler av
                  dette er håndtert i den tilnærmingen vi har til flertallets kommentarer. Men la
                  meg kort nevne noen punkter. Forslaget om å endre budsjettproposisjonen for å gi
                  Stortinget mulighet til å få bedre kontroll tar vi oss ad notam og ser på hvordan
                  formatet kan bli bedre. Det gjør jeg sammen med miljø- og utviklingsministeren.
                  Økt fokusering på resultater og måloppnåelse har jeg vært inne på. Bedre
                  sluttrapporter fra organisasjonene er viktig i dialogen med dem. Konsentrasjon om
                  færre land er jeg ikke enig i. Denne type innsats handler om å svare på kriser der
                  de oppstår. Det er ikke antall land som her er avgjørende, men hvor krisen er, og
                  vår kapasitet til å kunne nå fram. Her mener jeg at sammenligningen med Sveriges
                  reduksjon av antall bilaterale samarbeidsland for bistand – med respekt å melde –
                  halter. 

Så til innlegget fra Fremskrittspartiet. Det var et merkelig innlegg, vil jeg si.
                  Fremskrittspartiet foreslår – så vidt jeg har forstått – å øke Norges humanitære
                  engasjement, altså bruke mer penger på det som vi diskuterer i dag, mens
                  representanten Tybring-Gjedde brukte all sin tid på å snakke om at vi ikke får
                  resultater av bistanden, og at vi slik sett bør korte ned på den. Det er jo et
                  kjent fremskrittspartiargument, men det hører kanskje ikke hjemme i denne debatten
                  – på et område hvor Fremskrittspartiet ønsker å øke innsatsen. Så her syntes jeg
                  det var mye rart. Når det gjelder Zimbabwe, er det faktisk slik at Norge ikke gir
                  bistand, men vi gir humanitær støtte til en katastroferammet befolkning – utenfor
                  myndighetenes kontroll. Representanten Tybring-Gjeddes teori – som jeg mener er
                  fantastisk i historisk sammenheng – om at ved å hjelpe de fattige gjør vi dem enda
                  fattigere, mener jeg er en teori som ikke tåler lys. Jeg vil foreslå et bedre verk
                  av Alf Prøysen enn det representanten her viste til, for å illustrere effekten av
                  norsk utviklingshjelp. 

Til sist: Det er viktig for oss å ha en debatt både om retningen, om målene og om
                  den langsiktige strategien for dette arbeidet – og selvfølgelig også om kontrollen
                  med at pengene utvikles på en god måte. Derfor er det med respekt for det gode
                  arbeidet Riksrevisjonen har gjort, at vi allerede er i gang med en grundig
                  evaluering og et grundig forsøk på å forbedre våre arbeidsformer og våre
                  prosedyrer. 

