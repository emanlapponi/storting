 Jeg er enig med representanten Nybakk i at det er bra at disse meldingene er sett
                  i sammenheng, og jeg gleder meg over at vi her har en helt enstemmig innstilling
                  på dette viktige området for Norge. Jeg skal begrense meg til noen observasjoner. 

Først vil jeg takke komiteen for at det var mulig å få dette i havn, for det ble
                  dårlig tid. Men det er veldig bra at de to er kommet samtidig og ender i
                  Stortinget samtidig. Det gir en fin fasong på en utenrikspolitisk debatt på
                  slutten av denne sesjonen. 

Konflikten i Gaza og på Sri Lanka har gitt oss en leksjon i hvor effektivt
                  nasjonale myndigheter kan legge hindringer i veien for nødvendig hjelp. Det er en
                  stor dagsorden vi må reise, jeg var inne på det i mitt tidligere innlegg. Det er
                  altså ikke slik at vi kan ta humanitære prinsipper for gitt. Vi må jobbe hardere
                  for at humanitærretten og prinsipper som humanitet, nøytralitet, upartiskhet og
                  uavhengighet skal bli respektert. Dette er avgjørende for å sikre at nødlidende
                  skal få hjelp raskt. 

Nye grupper av nødlidende vil trolig komme til å stå i sentrum i årene framover.
                  Det er slumboere, et økende antall eldre mennesker, kvinner – som ikke er en ny
                  gruppe, men deres utsatthet er kjent, og her får vi ny kunnskap. Og, som komiteen
                  har tatt opp, vi har utfordringer fra klima. Når det gjelder komiteens ønske om å
                  få en folkerettslig vurdering av den saken, deler jeg den holdningen. Vi har
                  diskutert det tidligere, men klimaflyktninger er et vanskelig og til dels omstridt
                  begrep. Det finnes lite forskning og kunnskap om dette temaet. I
                  Utenriksdepartementet har vi støttet Flyktninghjelpens utredningsarbeid på
                  området, og temaet diskuteres også under klimaforhandlingene i Bonn, som finner
                  sted i disse dager. Jeg tror at disse forhandlingene vil teste ut både selve
                  begrepet og de utfordringene det reiser. Deretter må vi se nærmere på hvor og
                  hvordan vi kan følge opp debatten i andre fora. Blant andre Flyktninghjelpen og
                  FNs høykommissær for flyktninger er det naturlig å diskutere dette med. 

Over 20 millioner mennesker ble i 2008 fordrevet på grunn av klimarelaterte
                  naturkatastrofer – flom, tørke, ekstremvær. I tillegg regner vi med at 16
                  millioner ble fordrevet på grunn av naturkatastrofer som ikke skyldes
                  klimaendringer, som jordskjelv, vulkanutbrudd og tsunamier. Det sier noe om hvor
                  stor utfordringen er. 

Jeg mener vi med denne meldingen har formulert klare prioriteringer for norsk
                  humanitær bistand, norsk humanitært diplomati, norsk humanitær assistanse og vår
                  innsats for en mer bærekraftig og motstandsdyktig sosial utvikling i de landene vi
                  samarbeider med. 

Vi trenger et fornyet humanitært diplomati om tilgang til nødlidende, sikkerhet
                  for humanitært hjelpepersonell og større nasjonal innsats på forebyggings- og
                  tilpasningssiden, og vi trenger flere giverland rundt bordet. Jeg mener det er
                  viktig at særlig G20-landene, som nå konstituerer seg – verdens mektigste klubb
                  blir det – øker sine bidrag til multilateral innsats betydelig i årene som kommer.
                  Mange av dem grenser opp til verdens konfliktområder, og vi blir direkte eller
                  indirekte berørt av dem. Noen av dem, som Kina, India og Japan, opplever selv ofte
                  omfattende naturkatastrofer. 

Til sist har Regjeringen styrket forvaltningen av den humanitære bistanden, slik
                  at den nå i større grad raskt og effektivt skal komme fram til menneskene som den
                  er ment å hjelpe. Vi følger opp Riksrevisjonens forvaltningsrevisjon, som nylig
                  har vært behandlet av Stortinget. Vi skal bli bedre til å se drift og
                  investeringer i sammenheng – for å bruke et slikt uttrykk. Vi kan ikke forvalte
                  norske bistandsmidler på en fullgod måte uten at det avsettes tilstrekkelige
                  ressurser til forvaltning og oppfølging. 

Vi styrker også samarbeidet med de frivillige organisasjonene. Med forbehold om
                  Stortingets samtykke går vi et skritt videre i utviklingen av den norske
                  tradisjonen med samarbeid med organisasjonene, ved å legge til rette for en
                  klarere profil i samarbeidet med de enkelte organisasjonene, og ikke minst med mer
                  langsiktighet i de avtalene vi inngår, noe som skaper bedre forutsigbarhet for
                  organisasjonene. Samtidig vil vi følge opp tildelingene på evalueringssiden på en
                  mer systematisk måte enn før, i samarbeid med bl.a. NORAD. 

