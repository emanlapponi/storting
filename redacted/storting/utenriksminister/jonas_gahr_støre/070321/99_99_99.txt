 Jeg vil takke for spørsmålet
fra representanten Syversen. Jeg er enig med ham i at situasjonen
i Zimbabwe synes «å gå fra vondt til
verre». Den siste tids begivenheter i landet er urovekkende
og opprørende.

La dette være klart: Vold
og overgrep mot sivile og politiske opposisjonsledere er helt uakseptabelt.
Det er ingen tvil om myndighetenes særskilte ansvar for
denne situasjonen og i denne saken.

Jeg har nettopp hatt muligheten til å drøfte
ulike sider ved situasjonen i Zimbabwe med mine
nordiske kolleger og flere afrikanske
kolleger på det nordisk-afrikanske utenriksministermøtet
her i Oslo mandag og tirsdag. Det er full enighet om alvoret
i situasjonen og om at noe må gjøres
for å stoppe den negative utviklingen.

Og viktigere: Vi er alle enige om
at en løsning må drives fram, må ledes,
av Afrika og de afrikanske landene selv.
Jeg har fått klare signaler om at de afrikanske
land vil styrke sine anstrengelser for å få til
en endring. Vi fra norsk side har gitt uttrykk for at
vi er rede til å bistå alle forsøk
på å finne en løsning på krisen
i landet.

Tidligere har jeg påpekt at en løsning
på krisen i Zimbabwe må være
tuftet på en nasjonal enighet om veien framover,
altså på prosesser internt i Zimbabwe. Det påhviler
myndighetene et spesielt ansvar for å få dette
til.

Spørsmålet om utvidede sanksjoner
mot Zimbabwe      – utover de målrettede straffetiltakene
mot lederne i regimet – har vært vurdert. Dette
er prinsipielt sett et meget komplisert spørsmål,
hvor det ikke er gitt på forhånd at man
oppnår de ønskede virkninger.

Skepsisen blant afrikanske
land mot dette virkemiddelet er betydelig. Det er gjerne vanskelig å unngå at
slike virkemidler rammer den fattige befolkningen hardest, og de
vil kunne virke mot sin hensikt ved bl.a. å styrke president
Mugabes påstand om at landet står overfor «en
sammensvergelse fra Vesten». Videre pekte Zimbabwes naboland
på at også de blir skadelidende ved
slike sanksjoner.

Jeg er mer opptatt av å se etter
muligheter for å skape rammer og bidra til politisk dialog mellom
de politiske partene i Zimbabwe. En løsning på krisen
kan bare finnes internt i dette landet. Lite
tyder på at en løsning nær sagt kan «påtvinges» utenfra.

I lengre tid har Norge
støttet krefter som arbeider for en slik nasjonal
dialog. Spesielt kan jeg nevne det brede kirkeinitiativet
som kalles «The Zimbabwe we want»        – som
representanten sikkert kjenner til – som har brakt de ulike
partene sammen i en slags dialog. Vi vil fortsette med å støtte
slike krefter, vel vitende om at deres oppgave er svært
krevende. Utover dette er det også viktig hva
som kan skje innenfor ZANU-PF, partiet
til president Mugabe, i tiden framover.

Etter mitt syn viser den siste tidens
hendelser at regimet er svekket, og at regimet er blitt ytterligere
svekket som følge av overgrepene mot opposisjonen. Uttalelsene fra
formannskapet i Den afrikanske union,
fra Ghanas president John Kufour, fra AU-kommisjonens formann, Alpha
Oumar Konaré, og fra Sør-Afrika bidrar uten tvil
til å svekke regimets legitimitet. Det er viktig at Tanzanias president
Kikwete, som leder organisasjonen SADECs organ for politikk,
forsvar og sikkerhet, engasjerer seg for å finne en løsning.

Den politiske krisen i landet – la
meg avslutte med den – er naturlig nok også en
sosial og økonomisk krise som har ført
store deler av befolkningen inn i fattigdom og stor nød.
Arbeidsløsheten er på 80 pst., et nesten ufattelig
tall. Inflasjonen overstiger 1 600 pst., enda mer ufattelig,
og fortsetter å akselerere. Hiv/aids-situasjonen
er blant de alvorligste i hele Afrika – og dermed
i hele verden – og siden frigjøringen
i 1980 har forventet levealder sunket fra 60 år til om
lag 35 år i dag.

Befolkningen i Zimbabwe vil ha behov for omfattende internasjonal
bistand dersom landet skal kunne arbeide seg ut av krisen. Dette
er et område der det internasjonale samfunn kan bidra,
ved at vi viser hvilke muligheter som åpner seg for å få landet
på fote dersom det gjennomføres politiske reformer.
I dette arbeidet blant givere og blant det internasjonale samfunn
vil også Norge engasjere seg aktivt.

 Det overordnede målet er å bidra
til politiske reformer i Zimbabwe. Vi må da gå igjennom
hvilke virkemidler som kan bidra til å nå det
målet. Det er ingen tvil om at det er all mulig grunn til å kritisere
myndighetene i Zimbabwe for menneskerettighetsbrudd. Samtidig er
det lite sannsynlig – og det inntrykket fikk
jeg forsterket nå i møtet med ti afrikanske
kollegaer – at en uttalelse om Zimbabwe vil få flertall
i FNs menneskerettighetsråd, og alle de afrikanske
landene vil trolig stemme imot.

Utgangspunktet for en løsning må,
som jeg sa, finnes i Afrika. På det nåværende
tidspunkt mener jeg det er riktig å gi de afrikanske
lederne best mulige forutsetninger for å få til
en slik løsning.

Vi deltar aktivt i dialogene med spesialrapportørene
og vil i den forbindelse ta opp spørsmålet om
menneskerettighetssituasjonen i Zimbabwe. Vi vil vurdere nøye,
strategisk, hvordan vi best kan påvirke denne situasjonen
i fora som Menneskerettighetsrådet.

Storbritannia står historisk i en
spesiell situasjon i Zimbabwe. Det har vært eksempler
på at hver gang Storbritannia blir nevnt, får
Mugabe et godt argument for ikke å gå med
på noe som helst. Vi kommer til å være
til stede når britiske myndigheter senere denne uken har
et givermøte i London for å diskutere strategien
videre, og der vil Norge ta aktivt del.

 Jeg får rapporter fra Norges ambassadør
i Zimbabwe om utviklingen. Vi er tett engasjert. Det er krevende å være sendemann
i Zimbabwe i disse dager. Det er på grensen til direkte
trusler fra myndighetene mot diplomatisk
personell, så det er en krevende oppgave.

Vi har her, som mange andre steder,
et godt nettverk i det sivile samfunnet i Zimbabwe. Jeg
hørte i dag på radioen generalsekretæren
i Kirkens Nødhjelp omtale kirkeinitiativet. Det viser igjen
at vi har nettverk i Norge i vårt frivillige miljø mot
miljøene i Zimbabwe – noe som kanskje er styrken
i mye av den politikken vi har overfor land i Afrika. Jeg kan bare
understreke at Norge både offisielt
og via andre kanaler vil forsøke å være
i inngripen med disse miljøene.

Til sist vil jeg si at jeg som generalsekretær
i Norges Røde Kors møtte opposisjonslederen
på mitt kontor for to år siden, og bildene av
ham nå – kvestet i Zimbabwe – gjør
et sterkt inntrykk. Det nettverket som er av norske miljøer
som bryr seg om Zimbabwe, og som vil Zimbabwes beste, er også en
kanal vi skal bruke i det arbeidet vi skal gjøre
framover.

