 Kvoteordningen til Statens lånekasse for utdanning for utenlandske
studenter i Norge omfatter 1 100 studieplasser pr. år. Av disse er
800 for studenter fra utviklingsland og 300 for studenter fra landene på
Vest-Balkan, Øst-Europa inklusiv Russland samt Sentral-Asia. 

Det er for perioden 2008-2011 innført en veiledende maksimumsgrense
for antall kvoteplasser, slik at den enkelte institusjon normalt ikke kan
få tildelt mer enn én kvoteplass pr. 100 studenter ved institusjonen.
Samtidig er det lagt vekt på at kvalitet prioriteres, og at maksimumsgrensen
ikke er absolutt. 

Høgskolen i Narvik har vært en aktiv
bruker av denne ordningen. I skoleåret 2007-2008 har høgskolen
32 studieplasser for studenter fra Russland. Dette er mer enn andre norske
høgskoler, noe som vitner om Høgskolen i Narviks gode og aktive
satsing mot Russland. 

Representanten nevner tallet 90 i sitt spørsmål.
Det antallet må ligge ganske mange år tilbake i tid, for så
vidt jeg har fått brakt på det rene når det gjelder hele
2000-tallet, så var tallet på det høyeste 75 kvoteplasser
fra Øst-Europa, Russland og utviklingsland i studieåret 2001-2002,
og antallet er 58 i studieåret 2007-2008, herunder som nevnt 32 fra
Russland. 

Det er Kunnskapsdepartementet som har disse tallene, og
de kan også bekrefte at antallet kvoteplasser til Narvik vil bli redusert
til 42 i 2008-2009, så til 32 i 2009-2010 og altså til 15 plasser
i studieåret 2010-2011. 

I lys av den sterke veksten i Russlands
økonomi er det ikke unaturlig at tilbudet om norskfinansierte plasser
for russiske studenter i Norge etter hvert reduseres. Dette betyr ikke at
det bredere utdannings- og forskningssamarbeidet med Russland blir nedprioritert
- snarere tvert imot. Det betyr at det legges mer vekt på andre måter
å samarbeide på. 

Jeg vil i den sammenheng peke på
den nye ordningen med nordområdestipendier, i sammenheng med Regjeringens
nordområdestrategi, som i 2007 ble innført for en treårsperiode.
For skoleåret 2008/2009 er det tildelt 59 slike stipendier til universiteter
og høyskoler i Nord-Norge, hvorav 27 stipendier til Russland. 

Jeg vil også nevne at Utenriksdepartementet finansierer et nytt
program for samarbeid med Russland innen høyere utdanning og forskning,
med en ramme på 12 mill. kr pr. år i tidsrommet 2007-2010. 

For øvrig står utdanning og kompetanseutvikling sentralt
innen en rekke samarbeidsprosjekter mellom Norge og Russland i nordområdene.
Sektorer som miljøvern og ressursforvaltning, energi og næringsutvikling,
helse og sosialomsorg er prioritert. 

Etter mitt syn framstår
derfor samarbeidet mellom Norge og Russland på utdannings- og forskningsområdet
som meget aktivt - og også som en viktig del av nordområdesatsingen.

Samtidig: Det er nødvendig at man i valg og innretning av
virkemidler tar i betraktning den politiske og økonomiske utvikling
som Russland gjennomgår. Uansett vil det fortsatt være slik
at undervisnings- og forskningsinstitusjonene i Nord-Norge skal spille en
aktiv rolle i Norges samarbeid med Russland i nord i framtiden. 

 Jeg tror ikke det å ta bort den kvoten ville vise seg å være
særlig hjelpsomt. Vi ønsker å fokusere på Russland
med hensyn til denne kvoten. 

Som jeg har påpekt, finnes det
også en rekke andre ordninger som trekker russiske studenter til norske
utdanningsinstitusjoner. Jeg var selv i Steinkjer i går og møtte
russiske studenter ved Høgskolen i Nord-Trøndelag, HiNT. Dette
var studenter som hadde gjennomført studier i Norge, hadde vært
hjemme i Russland og nå var tilbake igjen til videre studier, finansiert
delvis av Russland og delvis av Norge. 

Utdanningssamarbeid - representanten
nevnte Narvik, men vi ser det også ved Høgskolen i Bodø,
bl.a., i et sterkt miljø - skal vi fortsatt ha. Men vi må her,
som på andre områder, også ta det hensynet at Russland
i dag er et land der man har bedre råd. I tillegg til å ha ordninger
som er incentiver til at russere kommer til Norge, vil vi se at den type
mekanismer også kan virke med hensyn til rekruttering av russiske
studenter. 

 Jeg kan si så mye som at dette er et spørsmål vi
løpende kommer til å følge. 

Jeg er enig med representanten
i at utdanning og kompetanseutveksling er en viktig del. De utdanningsinstitusjonene
som har bygget kompetanse på dette området, må vi slå
særlig ring om. 

Jeg er ikke enig i den virkelighetsbeskrivelsen
representanten gir, men jeg kan love ham at innen nordområdesatsingen
og fra utdanningsministerens side vil dette være et felt vi skal se
nøye på. Hvis det er urimeligheter og skjevheter i dette opplegget
- noe representanten antydet - skal vi gjerne gå inn og se på
om det kan håndteres med romslighet. Men vi må, som sagt, også
ta hensyn til de rammene vi har. 





                

 I henhold til St.meld. nr. 8 for 2005-2006, Helhetlig forvaltning av det marine miljø i Barentshavet og havområdene utenfor Lofoten (forvaltningsplan), vil Regjeringen «første gang i 2010 og deretter jevnlig, vurdere samlet behovet for nye tiltak for å nå målene i denne planen». Oppdateringen av denne forvaltningsplanen skal da gjøres med utgangspunkt i et styrket kunnskapsgrunnlag. 




Arbeidet med oppfølgingen av forvaltningsplanen er koordinert av en interdepartemental styringsgruppe som er ledet av Miljø- og utviklingsdepartementet. 




På direktoratnivå er det opprettet en overvåkingsgruppe som skal koordinere overvåkingen av havområdet, et forum for samarbeid om miljørisiko knyttet til akutt forurensning i området og et faglig forum med ansvaret for oppfølging og koordinering av det samlede faglige arbeidet med økosystembasert forvaltning av havområdet. 




Forvaltningsplanen bygger på omfattende kunnskap om havområdet. Men den har også avdekket betydelige kunnskapsbehov - noe representanten viste til - særlig knyttet til sjøfugl, bunnforhold og geologi. Kunnskapsgrunnlaget skal derfor styrkes gjennom kartlegging, forskning og overvåking. Dette arbeidet brukes det nå store ressurser på, og det vies stor oppmerksomhet. 




Kartleggingsprogrammet MAREANO skal kartlegge bunnforholdene og den påvirkningen menneskelige aktiviteter har på havbunnen. Kartleggings- og overvåkingsprogrammet SEAPOP skal styrke kunnskap om utbredelse av og påvirkning på sjøfugl. 




Arbeidet med kartlegging av sjøfugl gjennom SEAPOP er prioritert i petroleumsprovinsene Nordland VII, Troms II og ved eggakanten. Dette arbeidet er i rute i forhold til oppdatering av forvaltningsplanen. 




Det nevnte arbeidet med kartlegging av havbunnen gjennom MAREANO er igangsatt. Resultatet av kartleggingen i de prioriterte områdene Nordland VII og Troms II vil være ferdigstilt til 2010. Områdene langs eggakanten vil etter planen først være klare i løpet av 2010, dersom dagens finansiering legges til grunn. MAREANO-programmet har i 2008 en samlet budsjettramme på 32,6 mill. kr. 




Kartleggingen i hele den sørlig delen av Barentshavet vil ikke bli ferdigstilt innen 2010 med dagens finansiering. Stortinget er varslet om dette i brev fra fiskeri- og kystministeren i forbindelse med behandlingen av budsjettet for 2008. 




Som Stortinget tidligere er blitt orientert om, skal geologisk kartlegging gjennomføres i Nordland VII og Troms II i regi av Oljedirektoratet. Dette innebærer bl.a. innsamling av seismikk. I 2007 og 2008 er det bevilget henholdsvis 70 og 140 mill. kr til geologisk kartlegging i disse områdene. Bevilgningene dekker første og andre fase av programmet. Siste fase av programmet for geologisk kartlegging skal, som kjent, i henhold til planene gjennomføres i 2009. 




 Jeg skal ikke gå inn i detaljene i budsjettet for det ene programmet som Stortinget er blitt orientert om. Men jeg deler ambisjonen til representanten Solberg om at vi i 2010 skal ha et tilstrekkelig kunnskapsmateriale til å gå i gang med den første oppdateringen av forvaltningsplanen. Det er et omfattende materiale som da må vurderes. Jeg kan bekrefte, etter å ha vært med på disse drøftelsene i Regjeringen om å legge til rette budsjettmidler for disse programmene, at dette er prioritert, og det tar oppmerksomhet fra andre områder, fordi dette er såpass viktig. 




Hvorvidt man hadde trengt et samlet grep eller ikke, skal jeg ikke gi svar på nå. Jeg har oppfattet at problemstillingen er ganske oversiktlig med SEAPOP, MAREANO og seismikken. Det ligger der, og det dekker det aller meste. Vi har altså en ambisjon om at vi skal kunne få til et godt kunnskapsgrunnlag for å se på forvaltningsplanen i 2010. Men det vi også vet, basert på kunnskap og den tiden som er igjen, er at full kartlegging av det sørlige Barentshavet og andre deler av forvaltningsplanområdet vil kreve videreføring med kunnskap og analyse også etter 2010. 




 Siden representanten nå stiller spørsmål som fagmessig er utenfor mitt område, velger jeg å slutte meg til det som er hennes hovedanliggende, nemlig at kunnskap ikke må begrense vår handlefrihet i nordområdene generelt, men også spesielt det som er knyttet til forvaltningsplanområdet, og enda mer spesifikt spørsmålene knyttet til mulig videre petroleumsutvikling. 




Regjeringen har innenfor budsjettrammene valgt å prioritere delområdene utenfor Lofoten og Vesterålen og langs eggakanten før oppdateringen i 2010, slik at for de områdene som det har vært mye fokusering på i debatten, mener vi at vi i dag er i rute, og vi skal kunne ha et godt kunnskapsgrunnlag for å gjøre de vurderingene. 





                

 La meg først gi
noe bakgrunn for denne saken. Jeg tror det er viktig når vi diskuterer
disse store spørsmålene. 

Utviklingen av den moderne
havretten har gitt kyststatene rett til å etablere eksklusive økonomiske
soner eller andre jurisdiksjonssoner for mer avgrensede formål, ut
til 200 nautiske mil fra kysten. Denne retten følger av suvereniteten
over landterritoriet. 

Siden Norge både etter alminnelig folkerett
og i kraft av Svalbardtraktaten har suverenitet over Svalbard, har Norge
den samme rett til å etablere slike soner rundt Svalbard som ved fastlandet.

Fiskevernsonen ved Svalbard ble opprettet i 1977 med hjemmel i lov
av 17. desember 1976 om Norges økonomiske sone. Et hovedformål
er å sikre ansvarlig forvaltning og bevaring av de levende ressurser
i sonen. Dette er forpliktelser og ansvar som følger med kyststatsrettighetene,
og som gjennomføres gjennom fiskerireguleringer og håndhevelse
av disse. 

I tråd med gjeldende havrett må fartøyer
og borgere fra andre stater som fisker i sonen, etterleve norsk regelverk
og forvaltningstiltak. Det er derfor kun Norge - som kyststat - som kan
håndheve norsk fiskerijurisdiksjon i fiskevernsonen. 

Under
en pressekonferanse den 27. mars i år som lederen i den russiske fiskerikomiteen,
Andrej Krajnij, holdt, framkom det opplysninger om at komiteen ville sende
to innleide oppsynsskip til fiskevernsonen for en periode. 

Norske
myndigheter er kjent med at enkelte russiske kontrolltiltak overfor egne
fartøy også har forekommet tidligere, senest i fjor høst,
uten at det hittil har skapt noen problemer for Kystvaktens håndhevelse
av norsk regelverk. 

Fast og troverdig norsk myndighetsutøvelse
i fiskevernsonen, i tråd med våre rettigheter og plikter etter
havretten, fremmer felles mål om en bærekraftig forvaltning
av de marine ressurser. Det bidrar til å bekjempe ulovlig, uregulert
og urapportert fiske i sonen. 

Fra norsk side legger vi til grunn
at en eventuell russisk aktivitet i fiskevernsonen ikke vil berøre
Kystvaktens håndhevelse av gjeldende regelverk eller på annen
måte virke forstyrrende inn på det gode, bilaterale forholdet
mellom Norge og Russland. 

 Det er min vurdering. Som jeg tidligere
har sagt, er det ikke rakettvitenskap å komme til enighet om det som
gjenstår. Men jeg tror også situasjonen er den at det er mange
land rundt om på kloden som lever med spørsmål som ikke
er endelig avklart. Vi har levd med dette spørsmålet siden
1970-tallet. 

Jeg mener at de faktiske forhold som skal til for å
trekke en grense som både Norge og Russland kan leve med, er innen
rekkevidde. Det er altså ikke veldig krevende spørsmål
som må utvikles. Men man må finne det rette tidspunkt, hvor
begge parter politisk er rede til å komme til en slik enighet. Jeg
har også sagt - uten at det gir en klar tidsindikasjon - at hver dag
kommer vi én dag nærmere. Med det mener jeg at vi må
arbeide støtt og stedig og forutsigbart for å få til
en løsning. Jeg tror også at omverdenen og Russland vet at
det ikke står på oss når det gjelder å finne en
god, balansert løsning. Men vi vil heller aldri forhandle dette spørsmålet,
som andre spørsmål, under et unødig tidspress, som svekker
muligheten for gjennomslag for det norske synet. 

 Apropos evighet - dette er et stort spørsmål, og på
1 minutt kan det bli vanskelig å svare fyllestgjørende på
det. Men la meg si én ting først: Dumaen vedtok Varangeravtalen
for noen få uker siden, med overveldende flertall. Det er positivt.
Det er et utrykk for at vi i alle fall har fått én bit på
plass, og vi får håpe den har en påvirkning på de
videre forhandlingene. 

Også her henger alt sammen med alt.
Arbeidet vi nå gjør med å kartlegge kontinentalsokkelens
rekkevidde, har veldig viktige føringer på hele den orden som
skal være i nord. Jeg kan bekrefte overfor representanten Vallersnes
at Norge arbeider for å støtte opp om de rettslige prosesser
som kan styrke vårt grunnprinsipp om midtlinjen i mange sammenhenger.
Jeg vil gjenta at Varangeravtalen har gode referanser til det prinsippet.
Vi følger andre lignende situasjoner på kloden nøye
for å se på de prosesser, både i organisasjoner og mellom
land, som allment kan styrke vårt grunnlag. De avtalene vi har inngått
med andre land i den vestlige delen av våre havområder, som
avklarer grenseområdene, virker i samme retning. Men til sist er det
Norge og Russland som sammen skal finne en løsning, det gir også
havretten oss klar beskjed om. 





                

