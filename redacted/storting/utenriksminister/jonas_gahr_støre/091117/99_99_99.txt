 

Det pågår viktige endringer politisk og institusjonelt i Europa, og
              det skjer mot et bakteppe av en finanskrise som har rammet landene ulikt. Noen land,
              som Norge, synes å legge det vanskeligste bak seg, mens andre land, særlig blant EUs
              nye medlemsland og EUs naboland i øst, står midt oppe i krevende utfordringer. Men
              alle land må leve med fortsatt usikkerhet. Alle er berørt, for det som kjennetegner
              dagens Europa, er at den gjensidige avhengigheten ikke etterlater noen uberørt av
              andre lands vanskeligheter. 

Kjernen i Regjeringens europapolitikk er å ivareta norske interesser
              og verdier i dette landskapet. I regjeringsplattformen slås det fast at Regjeringen
              vil jobbe målrettet for å ivareta norske interesser i forhold til EU. Vi skal føre en
              oppdatert europapolitikk i nær kontakt med EUs institusjoner og medlemsland. Vi skal
              ta vår del av ansvaret for et stabilt og solidarisk Europa. 

Vi er i gang med den jobben, og vi viderefører arbeidet fra de siste
              fire årene. Dette er en klart prioritert oppgave i Regjeringens og
              Utenriksdepartementets arbeid. 

EØS-avtalen er rammeverket for Norges forhold til EU. Dette er den
              mest omfattende internasjonale avtalen Norge noen gang har inngått, og den er av
              betydning for norske arbeidsplasser, verdiskaping og velferd. Som vi kunne minne
              hverandre på under Nordisk Råds sesjon i Stockholm i forrige måned, er EØS-avtalen
              også den viktigste nordiske samarbeidsavtalen som noen gang er inngått. For det er
              gjennom den vi fikk et nordisk hjemmemarked med forutsigbarhet og felles regler.
            

For EØS-avtalen sikrer nettopp det – forutsigbarhet for at det er de
              samme reglene som gjelder i det som fortsatt er Norges absolutt viktigste marked,
              forutsigbarhet for at det er tilsynsmyndigheter som påser at regelverket etterleves og
              respekteres, og som evner å ta affære om så ikke er tilfelle. Det er denne
              forutsigbarheten – sikkerhet for at det vil utvises likebehandling – som er selve
              grunntanken bak EØS-avtalen, og dette målet er nedfelt i avtalens aller første
              paragrafer. Samtidig må vi erkjenne at avtalen også gir oss utfordringer, fordi den
              hele tiden utvides og utvikles i takt med utviklingen i EU. Dette er noe av bakgrunnen
              for at Regjeringen har besluttet å iverksette en grundig gjennomgang av erfaringene
              med EØS-avtalen. Dette vil jeg komme tilbake til. Men la meg legge til at også EU sier
              seg tilfreds med EØS-avtalens virkemåte. Det fikk jeg bekreftet både fra
              EU-formannskapet og EU-kommisjonen på høyt nivå under gårsdagens EØS-rådsmøte i
              Brussel. 

St.meld. nr. 23 om gjennomføring av europapolitikken, fra juni 2006,
              er fortsatt redskapet i Regjeringens europapolitikk. Målsettingene i meldingen er
              fulgt opp gjennom egen tiltaksplan. Det viktigste tiltaket er at Regjeringen har
              utarbeidet tre overordnede arbeidsprogrammer på EØS-området, justis- og
              innenriksområdet og på det utenrikspolitiske feltet. Arbeidsprogrammene oppdateres
              årlig og er Regjeringens styringsverktøy. De er styrende for å fremme norske
              interesser overfor EU mest mulig effektivt og på et tidlig stadium. Regjeringen
              foretar nå en oppdatering av innholdet i St.meld. nr. 23 i lys av de siste årenes
              erfaringer, og vil holde løpende kontakt med Stortinget. 

God europakompetanse er en viktig ressurs. Regjeringen arbeider for å
              vedlikeholde og videreutvikle en kompetent og samordnet forvaltning. Dette arbeidet
              blir stadig viktigere i lys av den politiske og institusjonelle utviklingen i EU. Det
              kan by på egne utfordringer å vedlikeholde en slik kompetanse – sammenlignet med
              nærstående land som både er våre partnere og konkurrenter – når vi ikke deltar i hele
              bredden av samarbeidet. 

La meg legge til: Om god europakunnskap og kompetanse i forvaltningen
              er viktig, er det like viktig at de øvrige av samfunnets aktører, i politikk, nærings-
              og arbeidsliv, også sikrer et høyt kunnskapsnivå. Regjeringen vil fortsatt
              tilrettelegge for tiltak som kan bidra til å opprettholde og videreutvikle denne
              kunnskapen og kompetansen. Vi er avhengig av dette for å sikre størst mulig rom for
              medvirkning i EUs politikk og regelutvikling som berører oss direkte. Utviklingen av
              nasjonale posisjoner på et tidlig tidspunkt er viktig i denne sammenheng. 

EUs nye traktat – Lisboa-traktaten – ventes å tre i kraft den 1.
              desember. Den er viktig for EU, og derfor har den også betydning for Norge. Traktaten
              videreutvikler EU-samarbeidet på EU-plan og skal etter intensjonen gi grunnlag for
              styrket effektivitet i EU-samarbeidet, noe som har vært nødvendig etter økning av
              antall medlemmer de siste årene. 

EU-landenes regjeringer vektlegger at Lisboa-traktaten styrker EUs
              demokratiske legitimitet, og de peker da i første rekke på to forhold: For det første
              gir traktaten Europaparlamentet større myndighet som lovgiver og ved behandlingen av
              EUs budsjett. For det andre gis de nasjonale parlamentene gjennom traktaten en økt
              rolle i EU-samarbeidet. De skal påse at nærhetsprinsippet ivaretas når EU-lovgivningen
              skal vedtas. Dessuten har den tyske forfatningsdomstolens kjennelse vedrørende
              Lisboa-traktaten styrket det tyske parlamentets myndighet i EU-saker. Det samme kan
              skje i andre EU-land. 

Nytt i Lisboa-traktaten er først og fremst endringene som er gjort
              for å få EU til å fungere bedre på det institusjonelle plan, særlig i lys av at antall
              medlemmer har økt og kan komme til å øke videre. Substansen, derimot, i de ulike
              politikkområdene er stort sett uendret. 

Stemmereglene i rådet er endret til såkalt dobbelt flertall. Det
              betyr at når det gjelder vedtak som må fattes med kvalifisert flertall, må minst 55
              pst. av medlemslandene stemme for. Disse må samtidig representere minst 65 pst. av EUs
              befolkning. Dette er ment å sikre balansen mellom små og store land med ulike
              innbyggertall. De nye stemmereglene trer først i kraft i 2014. Antall områder hvor
              vedtak skal fattes med kvalifisert flertall, er også blitt utvidet. 

Vi har grundig vurdert mulige virkninger for Norge av
              Lisboa-traktaten, spesielt med tanke på vår EØS- og Schengen-deltakelse.
              Hovedelementene i denne gjennomgangen har jeg lagt fram tidligere. Dokumentet er blitt
              formidlet til Stortinget ved utenrikskomiteen og er offentlig tilgjengelig. 

Det som får mest direkte virkning for vårt forhold til EU, er
              bortfallet av den såkalte søylestrukturen som til nå har vært førende på
              EØS-samarbeidets virkemåte. Det har f.eks. vært enkelt å vite om et direktiv er
              EØS-relevant om det fremmes gjennom den såkalte indre markedssøylen. Et mål med
              bortfallet av søylestrukturen er å gjøre EUs politikk mer helhetlig og
              sektorovergripende. Dette kan i sin tur gjøre det mer krevende å bestemme om EU-saker
              er EØS- eller Schengen-relevante. Dersom EU-samarbeidet utenfor våre avtaler utvides,
              blir dessuten en relativt mindre del av EU-samarbeidet dekket av våre avtaler. Dette
              må vi med andre ord følge meget nøye. 

Island leverte sin EU-søknad i sommer etter at et flertall i
              Alltinget stemte for søknaden. EUs spørreskjema er blitt behandlet på Island og er nå
              overlevert kommisjonen. Nå er det opp til kommisjonen å komme med sin formelle
              vurdering av søknaden og et forslag til oppstart av forhandlinger innen EUs toppmøte i
              desember, eller tidlig i neste formannskapsperiode. På islandsk side forbereder man
              forhandlingene, som man håper vil starte tidlig i 2010. Island skal avholde en
              folkeavstemning om hvorvidt landet skal gå inn i EU eller ikke. Utfallet er usikkert,
              og meningsmålingene viser i dag et klart flertall mot. 

Vårt inntrykk er at Island har møtt gjennomgående velvilje i EU.
              Samtidig har EU en bredere utvidelsesdagsorden å håndtere med bl.a. søknadene fra
              Kroatia og Tyrkia og potensielt nye kandidater på Balkan. 

Fra norsk side legger vi til grunn at EØS-avtalen skal virke som i
              dag gjennom hele den islandske medlemskapsprosessen fram til avgjørelse ved en
              folkeavstemning. Også Island og EU-siden legger vekt på dette. Det er også
              Regjeringens utgangspunkt at EØS-avtalen forblir grunnlaget for vårt forhold til EU,
              også dersom Island skulle gå fra EFTA til EU. Avtalen er som kjent ikke avhengig av et
              bestemt antall medlemmer. Dersom islandsk medlemskap blir en realitet, vil Norge,
              Liechtenstein og EU måtte vurdere om en slik overgang kan nødvendiggjøre tekniske
              endringer i avtalens virkemåte. Dette er vårt budskap overfor EU, som er blitt
              formidlet i brev til kommisjonen og til EUs formannskap. 

EØS-avtalen har nå virket i 15 år. Stortinget samlet seg i vår om et
              ønske om en bred gjennomgang av avtalen. Regjeringen varsler i regjeringsplattformen
              at den vil nedsette et forskningsbasert, bredt sammensatt offentlig utvalg som skal
              foreta en grundig gjennomgang av erfaringene med EØS-avtalen og konsekvensene av
              avtalen på alle samfunnsområder. Regjeringen ønsker at en slik gjennomgang skal bidra
              til å etablere et felles kunnskaps- og diskusjonsgrunnlag. 

Vi trenger en faktabasert og nøktern virkelighetsbeskrivelse. Norges
              forhold til EU reiser verdispørsmål og gir også næring til interessekonflikter. En
              utredning vil ikke og kan ikke løse slike motsetninger, men vil kunne bidra til å
              tydeliggjøre fakta og hva man er enig eller uenig om. Den vil også stimulere dem som
              måtte ønske å vurdere alternativer til EØS-avtalen. Men det er ikke fokus for denne
              utredningen. Sagt på denne måten: Vi skal gjennomgå det stillaset – det byggverket –
              som er EØS-avtalen. Vi skal i denne utredningen ikke kontakte arkitekter for å tegne
              et nytt byggverk. 

Nasjonalt Europaforum ble avholdt 3. november. Forumet er en årlig
              rundebordskonferanse som jeg selv leder, med ulike deltakere fra norsk samfunnsliv.
              Temaet i år var nettopp våre erfaringer med EØS-avtalen etter 15 år. På møtet delte
              representanter for forskning, arbeidslivets parter og politiske partier sine
              erfaringer med EØS-avtalen. Det var et godt møte som gav nyttige innspill i forkant av
              gjennomgangen av EØS-avtalen. 

Et annet nyttig organ for dialog om europaspørsmål er Europapolitisk
              forum for sentrale, regionale og lokale myndigheter samt Sametinget. Her møtes altså
              sentrale myndigheter og myndigheter på regionalt-lokalt nivå. Forumet holder møte i
              Oslo i dag, med Oslo kommune som vertskap. Energi, klima og miljø er hovedtema denne
              gangen. Forumet vil drøfte erfaringer med «grønne energikommuner» og lokale
              klimaplaner, og sentrale punkter i EUs energi- og klimapolitikk vil da bli tatt opp.
              Det er viktig at norske kommuner og fylkeskommuner engasjerer seg. For gjennomføringen
              av EØS-avtalen skjer jo nettopp i stor grad på lokalt nivå. 

Norge skal ta sin del av ansvaret for å bidra til et stabilt og
              solidarisk Europa. Vårt bidrag til å redusere sosiale og økonomiske forskjeller i EØS
              har vært betydelig. I femårsperioden fra 2004 til 2009 har vårt bidrag vært på mer enn
              10 milliarder kr. EØS-finansieringsordningene som ble opprettet ved EØS-utvidelsene i
              2004 og 2007, utløp 30. april. Forhandlingene om en ny avtale for femårsperioden fra
              2009 til 2014 er nå i sluttfasen. Regjeringens utgangspunkt har vært at nivået på nye
              bidrag bør vurderes ut fra hva som er rimelig sett i forhold til EU-landenes
              egeninnsats. Regjeringen har også vektlagt at nye midler skal gå til landene som
              trenger dem mest. 

Forhandlingene har vært vanskelige, og de har tatt lengre tid enn det
              vi forutså. Dette skyldes delvis finanskrisen, men også at mottakerlandene har vært
              mer engasjert i forhandlingene enn forrige gang. 

Vi er nå enige med kommisjonen om hovedelementene i en ny avtale. Vi
              avventer fortsatt at EU-landene samler seg om sluttresultatet. Fra vår side håper vi
              på en snarlig avslutning, slik at samarbeidet både kan fornyes og videreføres. Vi
              gjentok det under møtene i Brussel i går. Vi vil komme tilbake med detaljert
              informasjon om avtalens innhold og innretning, og vi vil videreføre et bredt
              informasjonsopplegg om resultatet av det samarbeidet som denne finansieringsordningen
              faktisk innebærer. Alle prosjektene som utvikles og gjennomføres i nå tolv EU-land, er
              viktige norske fotavtrykk og rommer potensial til utvidet samarbeid med
              mottakerlandene, sentralt og lokalt. 

La meg legge til at fra norsk side har en forutsetning for en avtale
              om nye EØS-midler vært et tilfredsstillende resultat i de parallelle drøftingene om
              markedsadgang for fisk. Disse drøftingene forventes også å bli sluttført i løpet av
              kort tid. 

Jeg vil så omtale noen aktuelle EØS-saker. Postdirektivet – det
              tredje i rekken – innebærer åpning av postmarkedet ved at også postsendinger på under
              50 gram skal konkurranseutsettes. Direktivet har gjennomføringsfrist i EU til 31.
              desember 2010, men med mulighet for elleve navngitte medlemsland til å utsette fristen
              med inntil to år. I Soria Moria II har Regjeringen bestemt å utsette implementeringen
              av EUs tredje postdirektiv. Vi vil innhente kunnskap og utrede konsekvenser av en
              eventuell implementering av direktivet. I vurderingen av postdirektivet vil vi legge
              vekt på å kunne opprettholde likeverdige posttjenester i hele landet og på dagens
              servicenivå. 

Datalagringsdirektivet skal harmonisere EU-landenes lovgivning
              knyttet til lagring av data fremkommet ved bruk av elektronisk kommunikasjon.
              Hensikten er å gi justismyndighetene et verktøy for å etterforske kriminelle
              handlinger. Datalagringsdirektivet ble vedtatt av EU som en del av det indre marked,
              og fristen for implementering av direktivet i EUs medlemsland gikk ut 15. september
              2007, med unntak for Internett-data, hvor fristen var forlenget til mars 2009.
              Direktivet reiser også personvernspørsmål som må vurderes nøye. Regjeringen har som
              mål i løpet av første halvår 2010 å oppsummere på bakgrunn av pågående utredninger og
              deretter komme tilbake til Stortinget. Det varsles også et høringsdokument fra
              Regjeringen i løpet av kort tid. Som kjent er det ulike syn på direktivet i
              Regjeringen, og partienes tilnærming er trukket opp og klargjort i Regjeringens
              plattform. 

EUs forslag til direktiv om pasientrettigheter har som formål å
              etablere et rammeverk for grensekryssende helsetjenester i EU. Dette gjøres for å
              sikre tilstrekkelig klarhet om rettigheter med hensyn til refusjon av utgifter til
              helsetjenester mottatt i et annet EU-land, samt iverksette nødvendige tiltak for at
              tjenester av høy kvalitet kan leveres sikkert og effektivt. Forslaget har vært
              igjennom første behandling i Europaparlamentet. Resultatet ble et kompromiss. Det er
              ventet at rådets første behandling finner sted på helserådsmøtet i begynnelsen av
              desember 2009. Norge har allerede gjennomført deler av forslaget på bakgrunn av
              EF-domstolens rettspraksis, knyttet til reglene om fri bevegelighet for tjenester.
            

Helse- og omsorgsdepartementet følger saken på både politisk nivå og
              embetsnivå, overfor Europaparlamentet, kommisjonen og «likesinnede» medlemsland,
              spesielt overfor det svenske formannskapet. Vi vil komme tilbake til Stortinget når EU
              har fattet sitt vedtak i saken og vilkårene for innlemmelse av direktivet i EØS er
              drøftet med EU-siden. 

Innenfor matområdet har det i løpet av det siste året oppstått
              betydelige forsinkelser når det gjelder ikrafttredelse av regelverk som er innlemmet i
              EØS-avtalen, herunder et omfattende regelverk om hygiene og kontroll. Dette skyldes
              forsinkelse på Island i forbindelse med behandling og vedtak av en ny islandsk matlov.
              Kommisjonen har også stanset innlemmelse av nytt regelverk i EØS-avtalen innenfor
              matområdet, noe som er meget uheldig. Vi har fått opplyst fra Island at denne saken
              gis høy prioritet, men timeplanen for behandling i Alltinget er fremdeles uklar, selv
              om Island senest i går, i Brussel, varslet snarlig vedtak. 

EUs selforordning ble endelig vedtatt av rådet den 27. juli. Fra
              norsk side anser vi ikke forordningen som EØS-relevant. Vedtaket innebærer et
              totalforbud mot omsetning av selprodukter, med noen få unntak. Kommisjonen skal før
              sommeren 2010 vedta såkalt gjennomføringsregelverk for disse unntakene, og vi vil
              gjøre det vi kan for å påvirke kommisjonen og medlemslandene i denne prosessen. I lys
              av forordningen må vi imidlertid belage oss på at all norsk handel med selprodukter
              til EU blir forbudt. 

Den 5. november anmodet Norge, på samme måte som Canada, om
              tvisteløsningskonsultasjoner med EU i WTO. Dette er det første skrittet i den
              tvisteløsningsprosessen som WTO har etablert. Hvorvidt det er grunnlag for å gå videre
              med et tvisteløsningspanel, slik vi gjorde det med laksesaken, vil måtte vurderes i
              lys av utfallet av konsultasjonene. Vi holder nær kontakt med Canada i denne saken.
            

Jeg ønsker også å nevne utfordringene vi har hatt med hensyn til
              makrellfiske i EUs farvann. Med virkning fra 2. oktober har EU stengt sine farvann for
              makrellfiske for norske fartøy. Over 30 fartøy måtte på kort varsel avbryte fisket.
              Norge mener at stengningen er et klart brudd på den bilaterale avtalen mellom Norge og
              EU. 

Norge har protestert overfor Europakommisjonen, både skriftlig og
              muntlig, og har forhandlet med den i flere omganger uten å komme til enighet – hittil.
              Uenigheten med kommisjonen gjelder tolkningen av Norges bilaterale avtale med EU.
            

Spørsmålet om gjensidig soneadgang vil bli drøftet under de
              bilaterale fiskeriforhandlingene. Disse forhandlingene, som begynte denne uken,
              gjelder imidlertid kvoteavtalen for neste år, og vil ikke kunne løse de akutte
              problemene som har oppstått for de norske makrellfiskerne nå i høst. 

En viktig side ved Lisboa-traktaten er at det på området for
              forskning, teknologisk utvikling og romfartspolitikk nå for første gang nedfelles at
              det skal utvikles et europeisk forskningsområde – European Research Area. Gjennom
              ulike tiltak ser vi nå utviklingen av det som omtales som en femte frihet – fri
              bevegelighet for forskere, kunnskap og ideer – i tillegg til det indre markeds
              allerede etablerte fire friheter. Koordineringen av nasjonale forskningsaktiviteter,
              programmer og politikk vil bli styrket. 

Når et slikt område nå traktatfestes, kan vi forvente at det
              europeiske samarbeidet også utenfor EUs rammeprogram for forskning får større tyngde
              og vil slå sterkere inn i nasjonal forskningspolitikk. De felles budsjettene er
              forventet å øke, til dels betydelig. For vår del får vi nye muligheter og utfordringer
              knyttet til deltakelse i nye programmer og aktiviteter i det felleseuropeiske
              forskningsområdet med grunnlag i EØS-avtalen. Det er derfor avgjørende at vi har en
              tett dialog med EU om aktiviteter knyttet til det europeiske forskningsområdet og
              europeisk kunnskapssamarbeid generelt. 

Så til et annet felt knyttet til finansielle forhold: I mange år har
              EU gjennom et direktiv fastsatt minstekrav til garanti for bankinnskudd på 20 000
              euro, som nå er hevet til minst 50 000 euro i forbindelse med finanskrisen. Tidligere
              i år vedtok EU å fullharmonisere garantibeløpet til 100 000 euro innen utløpet av
              2010. I Norge har vi en god garantiordning for bankinnskudd, der innskudd er garantert
              med inntil 2 mill. kr pr. innskyter pr. bank. Hvis en slik endring skulle gjennomføres
              for Norge ved at de nye bestemmelsene tas inn i EØS-avtalen uten tilpasningstekst som
              tillater videreføring av den norske ordningen, ville det bety mer enn en halvering av
              det norske garantibeløpet. Som vi har slått fast i Soria Moria II, vil Regjeringen
              forsvare vår innskuddsgarantiordning og jobber nå aktivt overfor EU for å sikre at
              nivået på den norske innskuddsgarantien i dag kan beholdes fremover. 

Sverige har i høst formannskapet i EU. Sverige tok over formannskapet
              i en utfordrende periode, midt i en global lavkonjunktur og med en uavklart
              institusjonell situasjon for EU. Formannskapet ser ut til å ha håndtert disse
              utfordringene på en svært god måte. Våre svenske venner var godt forberedt. Det er
              verdt å merke seg hvilken rolle en slik oppgave gir vårt naboland gjennom seks travle
              måneder. Det er formannskapslandet Sverige som leder samtlige politiske møter, og som
              har avgjørende innflytelse på Europas politiske dagsorden. 

Klima og energi har i de senere årene stått i sentrum for de ulike
              EU-formannskapslandene. Det gjelder også for det svenske formannskapet, og for det
              kommende spanske. Sverige er en pådriver innenfor EUs miljøarbeid og arbeider for å
              skape en sterk EU-stemme fram mot klimakonferansen i København. Dette var for øvrig et
              sentralt tema under gårsdagens møte i EØS-rådet, der Sverige gjentok sitt mål om å
              bidra til en mest mulig omfattende og bindende klimaavtale. 

Finanskrisen er et annet prioritert område. Sverige ønsker bl.a. å
              bedre reglene for finansmarkedene og tilsyn med finansforetak. Både finanskrisen og
              klimaproblematikken faller naturlig inn under et annet av Sveriges hjertebarn, nemlig
              EUs Østersjøstrategi, hvor også forholdet til Russland står sentralt. Strategien ble
              vedtatt på EUs toppmøte i oktober. 

I tillegg er det verdt å merke seg det nye femårsprogrammet for EUs
              justis- og innenrikspolitikk, Stockholm-programmet, som etter planen vedtas på
              toppmøtet i desember 2009. Programforslaget inneholder ambisiøse målsettinger om
              kriminalitetsbekjempelse, migrasjonspolitikk, samfunnssikkerhet og beskyttelse av
              sårbare grupper. 

Utvidelsesprosessen har også stått sentralt denne høsten. Sverige har
              lagt vekt på å opprettholde fremdriften i medlemskapsprosessen for Balkan-landene og
              Tyrkia, selv om ambisjonsnivået er senket i lys av sterk utvidelsesmotstand i en del
              toneangivende EU-land. På svensk side håper man at kommisjonens vurdering av den
              islandske medlemskapssøknaden ferdigstilles i løpet av formannskapsperioden, eller
              tidlig under det spanske formannskapet. 

På utenrikssiden for øvrig er en forsterket EU-rolle globalt en
              sentral prioritering, bl.a. gjennom det svensk-polske initiativet om østlig
              partnerskap som et ledd i naboskapspolitikken. 

Norge har hatt et nært samarbeid med det svenske EU-formannskapet. Vi
              har hatt norske medarbeidere utplassert i svensk UD, både i den forberedende fasen til
              formannskapet og nå under formannskapet. Vi har en god dialog med svenske statsråder,
              og flere av mine kolleger i Regjeringen har deltatt på uformelle ministermøter i
              Sverige. Regjeringen tar sikte på å videreføre dette konstruktive samarbeidet med det
              kommende spanske formannskapet. 

EU har det siste året styrket sin klimapolitikk. Gjennom energi- og
              klimapolitikken er det utviklet en rekke mål og virkemidler. Mer omfattende kvoteplikt
              er et sentralt element. EU har satt opp konkrete mål for reduksjon i sine utslipp både
              innenfor og utenfor kvotepliktig sektor. Det er gjort bindende vedtak om å øke
              fornybarandelen i energimiksen, og landene er i ferd med å konkretisere hvordan deres
              energieffektivisering skal skjerpes ytterligere. Samtidig pågår arbeidet for å sikre
              at bedrifter i EU-området ikke får uforholdsmessig store belastninger i forhold til
              andre land. Et ambisiøst resultat i København vil være det som kan forene disse
              hensynene best. 

På EUs toppmøte forrige måned ble EU-landene enige om felles
              forhandlingsmandat for København-møtet. Det svenske formannskapet har fått mye ros for
              at medlemslandene lyktes i å bli enige om en felles posisjon, selv om viktige spørsmål
              som EUs interne byrdefordeling ikke er endelig løst. 

Mange av EUs beslutninger på det klimapolitiske området vil være
              direkte relevante for Norge. Det gjelder bl.a. flere av regelverkene under energi- og
              klimapakken. På enkelte områder vil det være nødvendig med tilpasningsforhandlinger
              før direktivene kan innlemmes i EØS. Vi utnytter våre muligheter til å påvirke EU
              gjennom sondering med kommisjonen og deltakelse i ekspertgrupper. Det er Regjeringens
              målsetting at gjennomføring av de aktuelle direktivene i Norge skjer samtidig som i
              EU-landene, noe som også er viktig for å sikre forutsigbare rammevilkår for norsk
              næringsliv. Dette betyr at Regjeringen vil komme tilbake til Stortinget avhengig av
              hva som er gjennomføringsfristen for det enkelte direktiv. 

Norge og EU arbeider også nært sammen i det internasjonale
              klimasamarbeidet i oppløpet til FNs klimakonferanse i København. Vi har ikke
              sammenfallende posisjoner i ett og alt. Ambisjonene i Norges posisjon overgår EUs
              samlede posisjon, men den politiske hovedretningen er i stor grad den samme. Få
              aktører har lagt på bordet så ambisiøse målsettinger for utslippsreduksjoner i
              industriland i en fremtidig klimaavtale. Norge og EU står også fram som de sterkeste
              forsvarere av det internasjonale regelverket og virkemiddelbruken som er bygget opp
              gjennom Kyotoprotokollen. Samtidig har vi den samme forståelsen av at en avtale i
              København må omfatte mer enn dagens Kyotoprotokoll hvis det globale ambisjonsnivået
              skal samsvare med de utfordringene vi står overfor. 

En avtale uten konkrete utslippsforpliktelser for USA og forpliktende
              tiltak for u-land med store utslipp vil ikke være et tilstrekkelig svar på disse
              utfordringene. Norge har gjort det klart at vi vil skjerpe vårt klimamål slik at det
              tilsvarer kutt for utslippene på 40 pst. innen 2020 i forhold til 1990-nivå, dersom
              det kan bidra til enighet om en ambisiøs klimaavtale der de store utslippslandene
              påtar seg konkrete utslippsforpliktelser. 

Selv om signalene fra APEC-toppmøtet i helgen bærer bud om at vi ikke
              får en juridisk bindende avtale i København, vil vi – sammen med EU – arbeide hardt de
              tre ukene som gjenstår, for å få en så god og bindende avtale som mulig. 

Det er nå over ett år siden den verdensomspennende finanskrisen brøt
              ut. Det er for tidlig å skrive finanskrisens historie. Vi må ikke underkjenne de store
              økonomiske tapene vi har sett i verden det siste året. Likevel er det riktig å si at
              det internasjonale samfunnet har unngått å gjenta feilene fra mellomkrigstiden.
              Verdensøkonomien er i ferd med å komme tilbake i kjente spor. Dette henger sammen med
              det samlede svar fra det internasjonale samfunnet. Store hjelpepakker ble iverksatt
              under ledelse av IMF i samarbeid med Verdensbanken, regionale utviklingsbanker, EU og
              bilaterale givere. EU har vært en viktig aktør og evnet å føre en samlet politikk til
              tross for at interessemotsetningene mellom medlemsland i mange tilfeller har vært
              åpenbare. Samtidig er det interessant å merke seg at IMF vektlegger at land i Sentral-
              og Øst-Europa er blant de hardest rammede også i global sammenheng. 

Det nordiske samarbeidet har vist seg sterkt og relevant gjennom de
              nordiske hjelpepakkene til Island og Latvia. Allerede på vårparten i 2008, da Island
              havnet i en vanskelig betalingssituasjon, kom de øvrige skandinaviske land til
              unnsetning ved at sentralbankene inngikk valutabytteavtaler med sentralbanken på
              Island. I år ble det underskrevet nye nordiske låneavtaler med Island for et samlet
              lånebeløp på om lag 1,8 milliarder euro. Den norske andelen er på 480 mill. euro.
              Disse lånene er en helt avgjørende del av finansieringen av det totale
              stabiliseringsprogrammet med IMF på ca. 3,5 milliarder euro. 

Norge har vært opptatt av å hjelpe Island i landets vanskelige
              situasjon. Norge har, også innenfor den nordiske kretsen, vært en pådriver for tidlig
              og betydelig støtte til Island – innenfor en nordisk ramme og i samarbeid med IMF. De
              nordiske lånene er knyttet til at Island overholder sine internasjonale forpliktelser,
              herunder innskuddsgarantiforpliktelser. Disse forutsetningene lå til grunn for det
              samtykket Stortinget i sin tid gav til å stille statsgaranti for dette lånet. IMFs
              styre godkjente den første gjennomgangen av fremdriften for Islands
              stabiliseringsprogram den 28. oktober. Dette åpnet for andre utbetaling av lånet fra
              IMF og første utbetaling av de nordiske lånene. 

Den islandske regjeringen har gjort en stor innsats det siste
              halvåret for å rydde opp etter de fallerte bankene og utforme en politikk for å
              gjenreise Islands økonomi. Det er viktig at dette arbeidet fortsetter, og at Island
              får normalisert sitt forhold til omverdenen. 

Med forbehold om Stortingets godkjennelse har Norge også gitt løfte
              om et langsiktig lån på ca. 370 milliarder euro til Latvia i tilknytning til landets
              IMF-program. Den samlede finansieringspakken er på 7,5 milliarder euro. Også her
              bidrar de nordiske landene med til sammen 1,8 milliarder euro til finansieringen. EU
              på fellesskapsnivå bidrar med 3,1 milliarder euro. 

Nå er det internasjonal konsensus om at redningstiltakene må legge
              grunnlaget for varig fornyet vekst. Grupperingen G20 spiller en fremtredende rolle i
              dette arbeidet. EU har en sentral rolle i G20 med fast deltakelse av fire EU-land,
              EU-formannskapet og Den europeiske sentralbanken. I tillegg har Spania og Nederland
              deltatt på møtene. 

G20 er en mer representativ gruppering enn G7, ettersom G20-landene
              står for rundt 80 pst. av verdens BNP. Men G20 er ikke «G192», altså alle verdens
              land. G20 har ikke den legitimitet som kan måle seg med FN og FN-systemet. G20
              representerer heller ikke verdens land ved at medlemmene er oppnevnt ved valg eller
              annen form for vedtak. Dette reiser derfor spørsmål om G20-samarbeidets legitimitet
              dersom grupperingen tar formelle eller uformelle beslutninger som binder opp
              beslutninger i andre fora. 

De nordiske landene samarbeider nå om hvordan vi best kan fremme våre
              synspunkter og gi bidrag til G20-prosessen og slå ring om den legitimiteten de
              formelle samarbeidsorganene har, som FN-systemet og Bretton Woods-institusjonene. Vi
              opplever nå bredere debatt om det internasjonale styringssystemet enn på mange tiår.
              Det er i vår interesse at en tydeligere nordisk røst høres i denne debatten, ikke
              minst gitt det aktive engasjementet Norden legger for dagen i internasjonalt
              samarbeid. 

EUs politikk på det økonomiske området er viktig for Norge, og krisen
              har dreid regelverksamarbeidet i Europa i retning av bedre reguleringer av
              finansmarkedet. Kommisjonen har bl.a. utarbeidet et nytt system for overvåking av
              finansmarkedene som er til behandling i rådet og parlamentet for endelig avgjørelse.
              Det blir et system for overvåking på mikronivå i form av byråer som skal følge de
              enkelte næringer og være bemyndiget til å treffe vedtak med bindende karakter for
              enkeltforetak. 

Norge vil etter forslaget få plass som observatør og med anledning
              til å være med i diskusjonen om enkeltforetak når det foreligger en interesse ved at
              vi er vertsland eller moderland for vedkommende selskap. For overvåkingen på makronivå
              foreslår man å opprette et risikoråd. Det forventes også her at det åpnes for norsk
              deltakelse innenfor visse rammer. Rettsaktene om det nye systemet for overvåking er
              EØS-relevante og skal i utgangspunktet innlemmes i EØS-avtalen. De nærmere vilkår for
              den norske deltakelsen vil kunne avtales i den forbindelse. 

Det er viktig at finanskrisen ikke fører til proteksjonistiske tiltak
              eller økt bruk av konkurransevridende støtte. Det har vært rapportert om nye
              støttetiltak i maritim sektor i visse EU-land. Alle slike tiltak må være innenfor de
              felles reglene i det indre marked. Regjeringen vil ha tett dialog med EU om
              utviklingen på dette området. 

I juni valgte EUs borgere et nytt europaparlament. Det var lav
              oppslutning ved årets valg. Resultatet viste en deltakelse på bare 41,3 pst. av de
              over 375 millioner stemmeberettigede europeere. Dette er et alvorlig varsko når det
              gjelder den folkelige oppslutningen om EU, og resultatet etterlater seg et paradoks:
              Stadig færre deltar i valg til en institusjon som har fått stadig økende betydning.
            

Europaparlamentet er blitt et politisk verksted med reell politisk
              makt. Dette er det viktig å merke seg både for regjering og storting. Det er positivt
              at Stortinget den siste tiden har styrket kontakten med Europaparlamentet, både
              gjennom formelle kanaler og gjennom partigruppene. Dette er nødvendig. I flere saker
              der det er bred enighet i det politiske Norge, kan og bør vi gjøre felles front og
              arbeide strategisk sammen for å påvirke og for å markere det norske syn. 

Portugals Barroso ble gjenvalgt til en ny femårsperiode som
              Europakommisjonens president i Europaparlamentet den 16. september. I Barrosos program
              inngår en styrking av det økonomiske samarbeidet mellom EU-landene, regulering av
              finansmarkedene, reform av budsjettsystemet og en offensiv klimapolitikk. Arbeidet med
              å sette sammen en ny kommisjon er i gang, og kommisjonen vil trolig være på plass 1.
              desember, altså om kort tid. Det er betimelig at de kvinnelige kommissærene sammen med
              andre kvinnelige toppledere i EU har oppfordret Barroso om å tilstrebe en kommisjon
              med god balanse mellom kvinner og menn. 

Så vil jeg avslutningsvis omtale enkelte saker innenfor EUs felles
              utenriks- og sikkerhetspolitiske område og EUs samarbeid om justis- og
              innenrikspolitikken. 

Et siktemål med Lisboa-traktaten er at EUs felles utenriks- og
              sikkerhetspolitikk blir mer samkjørt og får mer tyngde. Det faller naturlig for Norge
              å ha tett og løpende kontakt med EUs ulike organer når vi meisler ut vår egen
              utenrikspolitikk. I mange saker og prosesser har vi sammenfallende syn. Det må vi
              utnytte, både som bidragsyter og i de sammenhengene Norge tar initiativ der vi kan
              trekke veksler på EU og EU-lands støtte, som f.eks. i arbeidet med å sikre et forbud
              mot klasevåpen. 

I Midtøsten har vårt AHLC-formannskap løpende og tett kontakt med EU.
              I møte med den krevende situasjonen både i Afghanistan og Pakistan merker vi oss at EU
              har startet en prosess for å styrke og samordne sin egen innsats i disse to landene.
              For Norge er dette viktig bl.a. i politisektoren i Afghanistan, hvor vi samarbeider
              med EUs politimisjon – EUPOL – om opplæring av den sivile afghanske politistyrken.
            

La meg også nevne operasjon Atalanta i Somalia, der den norske
              fregatten «Fridtjof Nansen» deltar i EUs operasjon for å bekjempe piratvirksomhet. Vår
              deltakelse er regulert gjennom avtalen inngått i 2004 mellom Norge og EU om Norges
              deltakelse i EUs krisehåndteringsoperasjoner. Operasjonen har et klart FN-mandat som
              er en klar forutsetning for at Norge skal kunne delta. Operasjonen så langt går bra.
              Antallet gjennomførte kapringer er sterkt redusert. Alle eskorter til støtte for FN
              har kommet vel fram til bestemmelsesstedet. «Fridtjof Nansen» har vært engasjert i
              flere av disse og har høstet ros for sin innsats. 

EUs aktivitet på justis- og innenriksområdet påvirker oss direkte
              gjennom de ulike avtalemessige tilknytningene som Norge har på disse områdene. Den
              viktigste tilknytning til EU på dette feltet er vår assosieringsavtale med Schengen.
              For å stå bedre rustet i kampen mot grensekryssende kriminalitet er det imidlertid
              viktig for Norge å sikre en tett samordning med EU på dette feltet også utover
              Schengen-avtalen. Dette kan skje gjennom bilateralt samarbeid og erfaringsutveksling,
              men også gjennom tilknytningsavtaler. Det er en utfordring at EU utvikler nytt
              samarbeid på dette området utenfor Schengen-avtalens virkeområde. Det gir Norge
              særlige utfordringer for å sikre deltakelse, medvirkning og påvirkning. 

Norge har fremforhandlet en avtale med EU om forsterket
              politisamarbeid, den såkalte Prüm-avtalen. Denne vil bl.a. gi oss adgang til nasjonale
              databaser om DNA, fingeravtrykk og kjøretøy, og vil være et viktig redskap i
              bekjempelse av terrorisme og grenseoverskridende kriminalitet. Prüm-avtalen har et
              omfattende kapittel om datasikkerhet og behandling av personopplysninger. Hensyn til
              personvernet er følgelig godt ivaretatt. Avtalen forventes undertegnet under EUs
              rådsmøte 30. november. 

Kommisjonen la i juni 2009 fram et forslag om å opprette et nytt
              EU-byrå som skal forvalte de felles IT-systemene på justis- og innenriksområdet.
              Byrået skal i første omgang ha ansvar for å forvalte systemene SIS II, VIS og Eurodac,
              men forslaget åpner også for at byrået skal kunne få ansvar for både utvikling og
              forvaltning av fremtidige IT-systemer på dette feltet. Lovforslaget er en
              videreutvikling av Schengen- og Eurodac-regelverket. Det forhandles for tiden om
              rettsakten som skal opprette byrået, og Norge deltar i disse forhandlingene. 

Som jeg har pekt på i denne redegjørelsen, har det vært en
              begivenhetsrik sommer og høst i Europa – så også i Norge, med stortingsvalg og fornyet
              mandat til den rød-grønne regjeringen. I EU har et nytt Europaparlament kommet sammen,
              en ny kommisjon skal komme på plass, og Lisboa-traktaten står endelig foran sin
              ikrafttredelse. 

I denne sammenheng skal vi legge til at Europarådet har fått ny
              generalsekretær gjennom valget av Thorbjørn Jagland. Jeg vil berømme Stortingets
              partier for å ha arbeidet samlet og fokusert for å understøtte Jaglands og
              Utenriksdepartementets valgkamp. Europarådet spiller en viktig rolle i mosaikken av
              europeiske samarbeidsinstitusjoner, med sitt viktige fokus på menneskerettigheter og
              respekt for rettsstaten. Norge vil støtte Jagland i hans reformbestrebelser, bl.a. i
              arbeidet med å finne fram til et fornuftig og effektivt samarbeid med EU. 

