 Siden denne saken nå er kommet til Stortinget, ønsker jeg bare på vegne av Regjeringen
            å gi uttrykk for tilfredsstillelse over at denne avtalen er på plass. Jeg ønsker å
            anerkjenne Den tyske skole, betydningen av denne skolens virke for norsk-tyske
            forbindelser. Jeg tror at den endringen som nå skjer med skolens status, også kommer til
            å føre til at flere norske elever kommer til å gå på den skolen og få tilgang på den
            rike språk- og kulturkretsen som Tyskland representerer. 

Jeg er enig i alt det Sverre Myrli sa i sitt innlegg. Jeg vil særlig understreke
            betydningen av at vi i Norge fra myndighetenes side, fra det politiske Norges side og
            fra det sivile samfunnets side er opptatt av stillingen for tysk språk, fordi vi lever i
            en tid hvor det er engelsk i alle kanaler, men hvor de sentrale europeiske språkene som
            tysk og fransk og andre er viktige for oss. Da har jeg tro på at Den tyske skole ikke
            bare sender et signal om kultur, politisk samarbeid og samarbeid mellom sivile samfunn,
            men også er med på å holde et viktig språk i vår kulturkrets i hevd. 

