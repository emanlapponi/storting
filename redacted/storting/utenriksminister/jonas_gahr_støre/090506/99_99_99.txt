 Jeg takker representanten Lånke for spørsmålet. 

Kashmir er et konfliktfylt og sterkt militarisert område. Det har vært
                     gjenstand for konflikt mellom India og Pakistan i over femti år og gitt opphav
                     til to kriger. 

I likhet med representanten har jeg registrert at det er rapportert om økende
                     uroligheter i indiskkontrollerte Kashmir i den senere tid. Dette er
                     bekymringsfullt. Utviklingen i området farges nok også av den økende politiske
                     uroen i Pakistan. 

India og Pakistan har siden 1972 vært enige om at forhandlinger om en løsning
                     av Kashmir-spørsmålet skal følge et bilateralt spor. I januar 2004 innledet de
                     to landene en bredt anlagt bilateral dialog. 

Denne viste en tid små, men tydelige tegn til framskritt. Dessverre ble den
                     lagt på is, som representanten påpekte i spørsmålet, etter terroranslagene mot
                     Mombay i november i fjor. Like fullt er det denne veien de to landene igjen må
                     finne tilbake til. Det internasjonale samfunn – og Norge – må gjøre det vi kan
                     for å tilskynde en slik utvikling. Dette vil imidlertid først trolig kunne skje
                     når det pågående indiske parlamentsvalget er overstått og en ny valgt regjering
                     er innsatt i begynnelsen av juni. 

La meg legge til at de to partene fram til nå ikke har vist enighet om å be en
                     tredjepart bidra til en løsning gjennom tilretteleggelse eller megling. Det er
                     altså det bilaterale sporet det må knyttes håp til. 

India gjennomfører, som sagt, sitt femtende parlamentsvalg, og utfallet vil vi
                     få vite først etter den landsomfattende opptellingen 16. mai. 

La meg likevel peke på et interessant aspekt hva gjelder valget og
                     valgdeltakelsen i delstaten Jammu og Kashmir. Der stilte nå ledere for enkelte
                     politiske partier og grupper som tidligere aktivt har boikottet demokratiske
                     valg, som kandidater til den lokale folkeforsamlingen. Valgdeltakelsen var ikke
                     høy, men den var betydelig høyere enn sist. 

Dette bekrefter en tendens fra valget til ny delstatsforsamling i desember i
                     fjor, der valgdeltakelsen var rekordhøy, trass i en svært vanskelig
                     sikkerhetssituasjon, særlig i Kashmir. 

Denne viljen til aktiv politisk deltakelse er ny – og den er positiv. Vi må
                     derfor håpe at valget vil legge grunnlaget for en ny regjering som omsetter
                     denne tendensen til et positivt mandat for å gjenoppta den bilaterale dialogen.
                     Dersom denne utviklingen vokser seg politisk robust, vil den i innhold og form
                     kunne stå som modell for politisk inkludering for de øvrige landene i Sør-Asia. 

Men det er trolig langt fram til at en slik utvikling kan stadfestes. Inntil
                     videre gir den økte spenningen grunn til uro – ikke minst i lys av det høye
                     spenningsnivået, nærværet av militante grupper og det grunnleggende faktum at
                     India og Pakistan er atomvåpenstater. 

Desto viktigere er det derfor at det internasjonale samfunn – og Norge –
                     presser på for en fredelig løsning. 

 Jeg tror jeg vil si på generelt grunnlag ja til press og ja til tilgjengelighet
                     for partene til å bistå i den prosessen. Men jeg tror utviklingsministeren, som
                     sitter her, og jeg – som har reist og engasjert oss i denne regionen – vel
                     registrerer den holdningen at i Pakistan kommer det en del henvendelser om det
                     kan være medvirkning. India er veldig tydelig på at dette må skje bilateralt.
                     Partene har jo tidligere valgt det bilaterale som sin prinsipielle tilnærming,
                     og siden 2004 var det små, men betydelige framskritt. 

Så vet vi jo at utenverdenens reaksjoner teller. Bill Clintons engasjement
                     rundt 2000, da det var høyspenning, bidro nok til å dempe spenningene. Så
                     statene rundt må bidra. 

Et problem er at Sør-Asia er verdens mest konfliktherjede region, som mangler
                     samarbeidsordninger mellom landene til å håndtere situasjonen som de kommer i.
                     Men alle disse grunnene til hvorfor det er vanskelig, kan ikke være annet enn
                     en grunn for oss og det internasjonale samfunnet til å engasjere oss, bidra til
                     at slike ordninger skapes, og legge press på partene, slik at de finner en
                     fredelig vei. 

 Jeg kan bekrefte omtrent det samme som lå i mitt svar i 2007. Det er de
                     kanalene vi følger. Det er i de diplomatiske samtalene vi har med India. De er
                     hyppige – hyppigere enn før. Vi arbeider nå i Utenriksdepartementet med en bred
                     India-strategi som kommer til å trekke oss enda nærmere India på både politisk
                     og økonomisk side, også i de samtalene vi har med pakistanske myndigheter. 

Men som representanten vet, er jo dette land som nå står midt oppe i mange
                     krevende konflikter. Det er et problem å ha fokus på hver enkelt av dem. Som
                     representanten sa i spørsmålet: Afghanistan–Pakistan-konflikten er den mest
                     betente og kanskje den farligste, men det er jo et paradoks at den farlige
                     Kashmir-situasjonen ikke er blitt noe mindre farlig, men den er kommet litt ned
                     på dagsordenen fordi en annen konflikt, som er enda farligere, er kommet opp.
                     Summen av veldig farlige situasjoner er en veldig farlig region. Derfor må vi
                     arbeide både politisk og selvfølgelig også for det humanitære, for
                     menneskerettighetsorganisasjoner, for det internasjonale Røde Kors – disse
                     organisasjonene som kan gjøre en forskjell for en nødstedt befolkning. 





                

