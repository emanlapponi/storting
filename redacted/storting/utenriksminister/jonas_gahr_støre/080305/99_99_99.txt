 La meg først understreke at Regjeringen tar sterkt avstand fra
dette fjernsynsprogrammet som sprer hat og oppfordrer til voldsbruk. Jeg
finner det spesielt opprørende at programmet primært retter
seg mot barn. 

Norge har i dag ikke løpende politisk kontakt
med Hamas. Vi forholder oss til den palestinske regjeringen i Ramallah,
og den har ikke mulighet til å gripe inn overfor disse sendingene
i Gaza. Hamas som står ansvarlig for dette programmet, har sitt politiske
tyngdepunkt i Gaza etter maktovertakelsen med vold der i fjor. Deler av
ledelsen sitter ellers i Damaskus. 

Norge opprettholder det syn at
Hamas må etterleve det internasjonale samfunns krav om anerkjennelse
av Israels rett til å eksistere og avstå fra bruk av vold. Samtidig
er det norsk politikk å være i dialog med alle parter i Midtøsten.
Slik har det vært gjennom mange år. Derfor opprettholder Norge
forbindelsen med Hamas på embetsnivå ved behov i regionen. Vi
har i denne dialogen bl.a. gjort det klart hva det internasjonale samfunnet
forventer av Hamas. Vi har uttalt oss offentlig om dette tv-programmet.
Vi har grunn til å tro at dette har kommet Hamas for øre. Norske
representanter vil ved neste naturlige anledning, uten at jeg kan si når
det skal være, ta opp dette omtalte tv-programmet og oppfordre Hamas
til å stanse det og tilsvarende hatefulle budskap. Norge vil også
fortsette å oppfordre Hamas til å overlate makten i Gaza til
den palestinske selvstyremyndigheten, oppgi vold mot Israel og slutte seg
til den politiske prosessen. 

 Både min statssekretær og jeg har uttalt oss offentlig om
dette. Derfor sier jeg det er grunn til å tro at det kommer Hamas
for øre. 

Det er ellers litt paradoksalt at representanten
Sørfonn, som jo er sterkt skeptisk til enhver kontakt med Hamas,
nå er opptatt av hvordan vi har kontakt med Hamas for å formidle
dette. Jeg har da sagt at jeg tror de følger med på hva vi
sier, og at de har merket seg hva vi har sagt. Ved neste naturlige anledning,
som jeg ikke kan si når er, fordi vi ikke har politisk kontakt med
denne organisasjonen, vil våre representanter ta opp dette. Palestinske
selvstyremyndigheter er klar over hva vi mener om dette. Jeg tror vi har
merket oss at det nå pågår et drama i Midtøsten
mellom palestinske grupper, som faktisk overskygger selv denne anledningen,
selv om den er alvorlig, og hvor kontakten mellom selvstyremyndighetene
og Hamas, mellom Fatah og Hamas og de ulike palestinske gruppene er i en
dramatisk situasjon. Men som sagt: Jeg tror ikke det er noen tvil om hva
det norske synet er, og det er formidlet for offentligheten. 

