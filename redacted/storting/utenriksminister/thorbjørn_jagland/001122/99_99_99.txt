  Den norske ambassaden i Nepal har bistått
den norske misjonæren fra han ble arrestert av myndighetene
i Nepal i slutten av oktober. Vedkommende sitter nå varetektsfengslet,
og han er siktet for «ulovlig misjonering».

Vår ambassade i Katmandu står
i jevnlig kontakt med misjonæren. En representant fra ambassaden
besøkte ham sist søndag sammen med ambassadens
faste advokat. De hadde videre samtaler med sentrale personer på stedet. 

Ambassaden vil kontakte fengselsmyndighetene
med sikte på at misjonæren kan overføres
til Katmandu. Ambassaden kan da på en mer hensiktsmessig
måte bidra til at vedkommende fullt ut ivaretar sine interesser. 

Jeg kan forsikre representanten Apelthun Sæle
at Utenriksdepartementet følger denne saken meget nøye. Statssekretær
Møgedal reiser i slutten av denne uken til Nepal, og hun
har til hensikt å ta opp saken med nepalske myndigheter. 

Lodve Solholm hadde
her teke over presidentplassen.

  Det viktigste nå er å få gjort
noe for misjonæren. 

Dernest vil jeg si at det er en dialog med
Nepal, og har vært det lenge, om menneskerettigheter. De
inngår i den politiske dialogen som vi har med landet.
Nepal er et hovedsamarbeidsland for oss, vi har bistand til landet. Det
er klart at disse to tingene henger nøye sammen. Stortinget
har pekt på at man i økende grad bør
arbeide for godt styresett, demokrati og menneskerettigheter. Det er
derfor en viktig del av den dialogen som vi har med myndighetene
i Katmandu. 

Men det viktigste nå er å få gjort
noe konkret for denne misjonæren.





                

