 Først vil jeg si at Norge støtter
aktivt opp om tilnærmingsprosessen mellom Nord- og Sør-Korea,
som skjøt fart under toppmøtet i Pyongyang i fjor.
Nobelprisvinner president Kim Dae Jung, har som vi alle vet, vært
en aktiv drivkraft i denne prosessen.

Norges engasjement i Nord-Korea skjer primært
gjennom humanitær bistand. I fjor bidrog Norge med om lag 30 mill. kr
til ulike hjelpetiltak.

Forholdet til Nord-Korea skjøttes
i dag gjennom vår ambassade i Beijing, som løpende
følger utviklingen i landet. Den norske ambassadøren
besøker også jevnlig Nord-Korea. I lys av tilnærmingsprosessen
mellom de to koreanske stater tar vi sikte på å øke
vårt engasjement overfor Nord-Korea. Det er derfor Regjeringens
syn at kontaktene med Nord-Korea bør utbygges.

Vi ser det imidlertid slik at dette kan skje
gjennom hyppigere besøksvirksomhet til Nord-Korea fra vår
ambassade i Beijing, og dermed innen gjeldende budsjettrammer. Dette
er vi innstilt på.

Gunnar Breimo hadde
her overtatt presidentplassen.

 La meg ta tre punkter. 

Punkt én er at Norge er svært
involvert i mange fredsprosesser verden over. Vi har en stor utenrikspolitisk byrde
nå ved at vi er medlem i Sikkerhetsrådet, vi leder sanksjonskomiteen
mot Irak, vi skal ta over lederskapet i KFOR om en måneds
tid og vi leder donorgruppen for de palestinske områdene.
Det er altså en meget krevende utenrikspolitisk situasjon,
og vi anser ikke at vi kan spre oss mye mer enn det vi nå har
gjort. Vi må løse de oppgavene vi allerede har
tatt på oss.

Punkt to: Andre land har allerede engasjert
seg i det koreanske spørsmålet på en
god måte. De kan fortsette med det. Jeg ser ikke at Norge
kan gjøre noe ytterligere.

Punkt tre: Det forelå ikke noe forslag
da vi behandlet budsjettet om at man skulle utvide Utenriksdepartementets
budsjett til også å ha en representasjon i Nord-Korea. 

Spørsmålet om å sideakkreditere
fra Sør-Korea har vi ikke vurdert, men det kan selvfølgelig
tas opp til vurdering. 

  Jeg må bare si at Utenriksdepartementet
må ta seg av de oppgavene vihar tatt på oss, og
som vi har budsjettrammer for å kunne gjennomføre.

Denne henvendelsen fra Kim Dae Jung kom jo
før budsjettet for i år ble diskutert, og hvis
Kjell Magne Bondevik hadde et sterkt ønske om å få gjennomført
dette, kunne man ha tatt det opp i budsjettdrøftingene
med Arbeiderpartiet. Jeg kan si at Utenriksdepartementet
ikke uten videre hadde stilt seg negativt til det. Men det kom ikke
noe signal om at man ønsket å få dette
inn i budsjettrammene.

Når det gjelder å dekke dette
fra Sør-Korea, så tror jeg kanskje at Utenriksdepartementet
kan gå gjennom det. Jeg føler at dette ikke nødvendigvis
er et spørsmål man må drøfte
i Stortinget, men vi skal selvfølgelig se på hensiktsmessigheten
av det. 

Men det viktigste er at vi må ta oss
av de utenrikspolitiske oppgavene vi faktisk har tatt på oss.
Andre land gjør en svært god jobb når
det gjelder det koreanske spørsmål. Vi skal engasjere
oss, men jeg må bare konstatere at det ikke kan være
en topprioritert oppgave for oss nå.





                

  Colombia er et av verdens mest voldelige samfunn.
Norge har engasjert seg i fredsprosessen i landet og har på oppfordring fra
landets regjering og ELN-geriljaen blitt med i en vennelandsgruppe
sammen med Spania, Frankrike, Sveits og Cuba.

Det pågår en dialog mellom
regjeringen og de to store geriljaorganisasjonene. For å legge
forholdene til rette for forhandlinger ble FARC, en av dem, av regjeringen for
to år siden tildelt en frisone på 41 000
km2 i den sørlige delen av landet. Partene er foreløpig
ikke kommet særlig nærmere en fredsløsning.
Det er heller ikke åpnet for en formalisert internasjonal
rolle i dialogen mellom regjeringen og FARC.

Regjeringen og ELN har med bistand fra vennelandsgruppen
nylig kommet fram til enighet om etablering av en mindre frisone
for ELN. Den påtenkte sonen ligger i et meget konfliktfylt
område som kalles Magdalena Medio i den nordlige
del av Colombia. Hendelsen som representanten Rugtvedt tar utgangspunkt
i, fant sted nettopp der.

Den væpnede konflikt i Colombia har
pågått i 40 år. Det mest skremmende ved
utviklingen de siste årene har vært fremveksten
av paramilitære grupper. I likhet med geriljaen finansierer
de sin virksomhet gjennom innkreving av beskyttelsespenger
fra narkotikatrafikken og løsepenger for kidnappingsofre.
De har etter hvert fått en utbredelse og en slagkraft som
gjør at de kan foreta aksjoner over hele Colombia.
Massakre av hva de selv betegner som «geriljasympatisører»,
er deres metode.

Gjennom engasjementet i vennelandsgruppen er
vi fra norsk side spesielt opptatt av at det i Magdalena Medio gjennomføres
konfliktdempende tiltak som kan bidra til at ELNs påtenkte
frisone kan fungere som et slags «fredslaboratorium»,
og derved konsolidere den allmenne fredsprosessen. Ved møter
i vennelandssammenheng som Norge deltar i, blir det alltid henstilt
til partene i konflikten om å respektere internasjonal
humanitær rett og redusere befolkningens lidelser. Som
en direkte konsekvens av den angjeldende episoden som involverte
et svensk medlem av PBI, har jeg skrevet et brev til min kollega
i Colombia og gitt uttrykk for Norges bekymring over hendelsen.
Jeg bad samtidig om at den colombianske regjering gjør
alt som står i dens makt for å stoppe voldsutviklingen.

Uten på noen måte å bagatellisere
den siste hendelsen vil jeg likevel nevne at de to paramilitære
som truet den svenske observatøren, senere kom tilbake
for å be om unnskyldning, samtidig som de fremholdt at
PBI ikke ble ansett som et militært mål. Ikke
desto mindre betrakter vi episoden som meget alvorlig. Den illustrerer
behovet for at regjeringen rensker Magdalena Medio for paramilitære. Samtidig
har Utenriksdepartementet gjort det klart overfor PBI at dersom
observatørenes liv og helse står på spill,
må de treffe en beslutning om å trekke dem ut.

Gjennom sin ledsagerrolle i fredsprosessen
håper Norge å kunne bidra til fred og forsoning
i Colombia. Det norske engasjement anses som betydningsfullt og konstruktivt
av regjeringen, geriljaen og ikke minst det sivile samfunn i Colombia.
Men vi er forberedt på at veien kan bli lang og vanskelig.

  Det er vanskelig å si at colombianske
myndigheter har gjort nok for å bekjempe paramilitære
grupper, men samtidig vil jeg si at det gjøres klare forsøk
på å få det under kontroll. Jeg kan bl.a.
nevne at Norge har bidratt ved at vi har tatt folk hit til landet
for å trene militære opp i hvordan man driver
en militær organisasjon ut fra demokratiske prinsipper.
Men det er nok en lang vei å gå, og Norge har
hele tiden kontakt med colombianske myndigheter om dette svært
alvorlige spørsmål, som jo er et viktig hinder
for hele fredsprosessen i Colombia.

  Det spørsmålet kan jeg ikke
gå konkret inn på nå, men jeg er redd
for at det ikke har så veldig mye med saken å gjøre – hvordan
man beskytter fredsaktivister i landet. Og der må vi fortsette å ha
kontakt med colombianske myndigheter, i tillegg til at de som aktiviserer
seg i dette området, må være klar over
hvilke farer man utsetter seg selv og andre for. Det er dessverre
ikke slik at Norge har virkemidler for å kunne beskytte
de som i dette området ønsker å engasjere
seg, men vi gjør absolutt hva vi kan. Spørsmålet om
flyktninger og om norsk visumpolitikk føler jeg er et annet
spørsmål.





                

