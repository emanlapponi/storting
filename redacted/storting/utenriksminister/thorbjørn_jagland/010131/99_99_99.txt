  Jeg er enig med representanten Enoksen i at
slik saken er framstilt i artikkelen i Aftenposten, virker den urimelig.

Norge har akseptert å innføre
EUs strenge kontroll med fisk og fiskeprodukter fra land utenfor
EØS-området for å sikre trygg sjømat.
Vi har derved oppnådd at det ikke foretas veterinær
grensekontroll ved eksport av norsk sjømat til EU. Norsk
sjømatnæring unngår på denne
måten forsinkende prosedyrer og omveier.

Fiskeridirektoratets kontrollører
skal utføre veterinær grensekontroll på alle
partier med fisk som innføres fra tredjeland. EFTAs overvåkingsorgan – ESA – har
akseptert at slik fisk fortsatt skal kunne leveres direkte til norske
fiskerivirksomheter, dersom virksomheten selv innreder et såkalt
kontrollsenter som tilfredsstiller EØS-kravene. For å få godkjent
et slikt kontrollsenter skal det finnes visse rom og fasiliteter
for Fiskeridirektoratets kontrollører.

EØS-reglene for slike kontrollsentre har til
nå vært uavklarte. Dette førte til at
ESA innledningsvis praktiserte kravene mindre strengt
i Norge enn EUs kontrollorgan gjorde i EU. Dersom regelverket ikke
praktiseres på samme måte i EFTA/EØS-landene
som i EU, vil vi kunne risikere at EU gjeninnfører
veterinær grensekontroll mot Norge.

Det virker som om ESA har skjerpet kravene
noe for å unngå forskjellsbehandling mellom ulike
land i EØS-området. Det er ikke aktuelt for Norge å kreve
mindre streng veterinær kontroll enn i øvrige
EØS-land. Dette ville kunne reise tvil om mattryggheten og derved
skade norsk sjømatindustri.

Etter en ESA-inspeksjon i februar i fjor konkluderte ESA
med at åtte kontrollsentre ved norske sjømatvirksomheter
måtte stenges. Norske myndigheter motsatte seg at tre av
disse ble stengt, fordi man mente at ESA ikke hadde angitt gode
nok faglige grunner for stenging. For Lofotterminalens kontrollsenter
ble det imidlertid i ESA-rapporten listet en rekke konkrete mangler,
slik at norske myndigheter vanskelig kunne argumentere mot stenging
av dette senteret.

Fra årsskiftet fikk Fiskeridirektoratet
for øvrig myndighet til på egen hånd å godkjenne
en del kontrollsentre. Dette vil kunne redusere godkjenningstiden
bl.a. for Lofotterminalens vedkommende, når forholdene
ved dette kontrollsenteret igjen er brakt i orden.

  Jeg kjenner ikke til alle de tilfellene som
Enoksen nå nevnte. Det jeg kan si, er at det ikke bare
var dusj for kvinner det var snakk om, men det var listet opp seks
punkter etter inspeksjonen ved Lofotterminalen. Jeg må si
at det må være bedre nå å få gjort
noe med de seks punktene enn å lage en stor prosedyre av
det med fare for at vi får andre problemer i forhold til
ESA. Denne listen på seks punkter skulle ikke være
så veldig vanskelig å få rettet opp.

  Det har vi for så vidt også gjort,
i og med at vi ikke har akseptert tre av de klagene som kom. Men
når man tar opp Lofotterminalen konkret, bør man
gå inn på disse punktene. Og det er ikke bare
flisespikkeri – et av punktene var f.eks. at det kun var
lagerrom for frosne varer og ikke andre varer. Det er jo ganske
viktig at man har ordentlig lagerrom for varene som en skal kontrollere.
Siden Enoksen har vært veldig opptatt av matsikkerhet,
går jeg ut fra at det også gjelder fisk, og ikke
bare landbruksvarer. Så vi har ikke funnet at man kunne
gå så konkret inn i akkurat denne saken som Enoksen
har gjort, men når det gjelder andre forhold, har vi ment
at det har vært flisespikkeri.

