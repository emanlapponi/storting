  Arbeidet med menneskerettigheter er dypt forankret
i norsk utenrikspolitikk. Hovedsiktemålet med Regjeringens
internasjonale menneskerettighetsarbeid er å sikre at menneskerettighetene
etterleves i alle land. Dette gjelder også i
forhold til situasjonen i Vietnam.

Menneskerettighetssituasjonen i Vietnam
er betydelig bedret i løpet av de siste 10-15 år,
selv om mye gjenstår. Den alminnelige vietnameser har fått
større frihet, og den raske økonomiske utviklingen
i det siste tiår har medført at betydelig
flere lever over fattigdomsgrensen. De politiske og sivile rettigheter
i landet er forbedret, samtidig som vietnamesiske myndigheter viser
større åpenhet når det gjelder vilje
til å drøfte menneskerettigheter og demokrati.
Det er imidlertid fortsatt begrensninger vedrørende ytringsfrihet,
religionsfrihet og forsamlingsfrihet, samtidig som det forekommer
diskriminering av etniske minoriteter.

Fra norsk side arbeider vi aktivt
for å bidra til fremme av religionsfrihet og demokrati
i Vietnam. Vietnam har inntil nylig motsatt seg enhver
diskusjon av menneskerettighetsspørsmål. Norge
er foreløpig det eneste land Vietnam har vært
villig til å gå inn i en menneskerettighetsdialog
med. I vårt samarbeid med Vietnam
støtter vi også prosjekter med en klar
menneskerettighetsprofil. Vår ambassade i Hanoi har også jevnlig
kontakt med de vietnamesiske myndigheter om disse spørsmål – inkludert
spørsmål knyttet til fri religionsutøvelse.

Jeg vil i denne sammenheng også nevne
at Regjeringen har fulgt opp en invitasjon utstedt av tidligere
statsminister Bondevik til den vietnamesiske statsminister i 1999,
om et besøk av en vietnamesisk delegasjon til Norge
for å studere det norske rettssystem. Besøket
er nå planlagt i november i år.

Vietnams grunnlov garanterer religionsfrihet,
men myndighetene følger den organiserte religionsutøvelse
i landet meget nøye. Spørsmålet om religionsfrihet
har derfor en sentral plass både på den
internasjonale dagsorden og i de bilaterale kontakter Norge
har med Vietnam.

Regjeringen ser med bekymring på at
den katolske presten Ngyen Van Ly er arrestert,
og at det strenge vaktholdet over buddhistmunken Thich Quang Do
videreføres.

Fra norsk side vil vi nå vurdere
på hvilken måte vi best kan ta opp saken
vedrørende Ngyen Van Ly og Thich Quang Do med vietnamesiske
myndigheter. Vi vil også holde nær kontakt
med andre land i den videre oppfølgingen av saken.

Lodve Solholm hadde
her teke over presidentplassen.

  Som jeg sa, vil vi nå nøye
vurdere hvordan vi kan følge opp denne saken. Det er lang
tradisjon for å gjøre akkurat det som Lars Rise
her spør om, nemlig å arbeide for at alle
skal få en rettferdig oppfølging av sin sak under
rettsstatlige prinsipper. Så det er klart at en av de sidene
som vi nå må vurdere, er hvordan vi kan hjelpe
til med å få det gjort. Men jeg kan ikke
si noe mer nå om hvordan vi tenker å gå fram,
for det er vi nødt til å vurdere nøye
ut fra hva som tjener selve saken, dvs. disse to personene.

  Vi gir fortsatt noe bistand til Vietnam, selv
om det er svært lite nå. Vi har ingen
tradisjon for å bruke bistand i sånne
enkelttilfeller. Når det gjelder økonomisk virksomhet
med Vietnam utover det som går på bistand,
har det bestandig vært norsk politikk at vi ikke
iverksetter ensidige boikottaksjoner mot land. Det ønsker
vi skal være forankret i
FN. Vi har bl.a. klaget på at USA altfor ofte
og i for mange tilfeller har brukt slike ensidige boikottiltak,
så det blir ikke aktuelt. Men jeg tror det viktigste
nå er å se på hva vi kan gjøre
innenfor den rammen av dialog som vi
har med Vietnam, og så se resultatene av det før
man eventuelt vurderer nye skritt.

