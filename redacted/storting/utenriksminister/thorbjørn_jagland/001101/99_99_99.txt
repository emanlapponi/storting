  Kjernefysisk nedrustning er en av de viktigste
oppgavene på den internasjonale politiske dagsorden, og
derfor en høyt prioritert oppgave for Regjeringen.

Vi nedla på norsk side et betydelig
arbeid under forberedelsene av den sjette tilsynskonferansen for
NPT-avtalen i april/mai i år. Jeg viser her til
den redegjørelse som jeg gav til Stortinget.

Det var med stor glede vi kunne konstatere
at utfallet av Tilsynskonferansen ble langt mer vellykket enn ventet.
Sluttdokumentet inneholder bl.a. et handlingsprogram for nedrustning,
noe som vi på norsk side har arbeidet for. Jeg vil imidlertid
spesielt peke på at kjernevåpenstatene gjennom
sin tilslutning til sluttdokumentet påtar seg utvetydig
forpliktelse til fullstendig eliminering av sine kjernevåpenarsenaler.
Jeg ser dette som et nytt skritt og et viktig signal fra atommaktene.

Norge bidro aktivt til det vellykkede sluttresultatet gjennom å lede
forhandlingene i konferansens sluttfase mellom de fem kjernevåpenstatene
og de sju Ny Agenda-landene – Brasil, Egypt, Irland, Mexico,
New Zealand, Sverige og Sør-Afrika.

En hovedmålsetting for oss i arbeidet
med nedrustningsspørsmål under høstens
sesjon i FNs 55. generalforsamling var å konsolidere og
forsterke enigheten fra Tilsynskonferansen. Det er derfor gledelig
at årets versjon av Ny Agenda-landenes resolusjon i det
vesentligste bygger på vedtakene fra årets tilsynskonferanse
i New York. Dette er i tråd med vår oppfordring
i høst til Ny Agenda-landene.

Jeg er derfor glad for å kunne meddele
Stortinget at Norge i år vil stemme for resolusjonen. Tidligere
har Norge som kjent valgt å avstå, fordi teksten
har inneholdt enkelte problematiske elementer og forslag. Vi har
imidlertid alltid delt Ny Agenda-landenes målsetting om
en kjernevåpenfri verden, og støttet initiativer
som kan bidra til å redusere kjernevåpnenes rolle
i internasjonal politikk. Vi arbeider nå for en bred tilslutning
til årets resolusjon – også fra våre
allierte i NATO.

Ny Agenda-landenes konstruktive oppfølging
av NPT-konferansen styrker våre forventninger om at det vellykkede
resultatet fra Tilsynskonferansen vil skape ny giv i det internasjonale
nedrustnings- og ikke-spredningsarbeidet.

Utfordringene er imidlertid mange. Vi må først
av alt bidra til å skape en ny bevegelse i forhandlingene
under Nedrustningskonferansen i Genève. Dette er en forutsetning
for å kunne iverksette det ambisiøse arbeidsprogrammet
som man ble enig om under Tilsynskonferansen i New York.

  Det er et interessant og omfattende spørsmål
representanten Langeland her reiser.

Vi er klar over at det er ulike syn i EU på dette
spørsmålet, som er gjenstand for behandling forut
for og forhåpentligvis skal opp til endelig behandling
på toppmøtet i Nice om ikke så lang tid,
nemlig i desember. Det er derfor klokest nå å vente
på utfallet av det møtet før man gir seg
inn i en diskusjon om hva eventuelle utfall av dette møtet
vil ha å si for Norge. Det er ikke på noen måte
gitt at utfallet blir det som antydes i spørsmålet.
Og som jeg sier, er det stor uenighet om dette, men jeg vil gjerne komme
tilbake til en vurdering av Nice-toppmøtet når det
er avsluttet og resultatet foreligger.

  Jeg lurte et øyeblikk på om
vi står overfor det gledelige faktum at Langeland nå ønsker
en debatt om hvordan vi skal forholde oss i EU. 

Jeg tror vi vil tjene på å ta
en slik debatt i full bredde, og ikke i en spørretime i
Stortinget. Hvis man skal diskutere demokratisk innflytelse i EU,
er det svært mange spørsmål som må reises
og ses i sammenheng, og ikke bare spørsmålet om
hvor mange kommisjonærer som skal være i EU-systemet. 

Langeland har helt rett i at vi har mange tanker
rundt dette. Vi vil legge fram en europamelding for Stortinget i
løpet av året, og i den forbindelse vil det bli
muligheter for å diskutere dette spørsmålet
i full bredde. Det ser jeg fram til. 

