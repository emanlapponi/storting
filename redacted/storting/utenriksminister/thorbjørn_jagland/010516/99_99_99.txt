  Arbeidet mot rasisme – både
i Norge og internasjonalt – er blant de spørsmål
Regjeringen prioriterer aller høyest. Vi støtter derfor
fullt ut opp om FNs verdenskonferanse mot rasisme og deltar for
tiden aktivt i forberedelsene til konferansen.

Fremdriften i det forberedende arbeid, som
ledes av FNs høykommissær for menneskerettigheter,
Mary Robinson, forsinkes imidlertid av enkelte særdeles
omstridte spørsmål. Ett av disse er det spørsmålet
som her tas opp, kompensasjonsspørsmålet.

Så langt er det lite som tyder på at
det kan oppnås enighet om dette før verdenskonferansen
i Durban. Helt sentrale spørsmål, som hvem som
skal gis kompensasjon for overgrep som har vært begått
for inntil flere hundre år siden, hvem som skal betale
for dette, og hvem som skal bestemme hva som utgjør en
rimelig erstatning, er alle uløste.

Norge vil i de videre forberedelsene til konferansen gjøre
det vi kan for å finne en løsning på kompensasjonsspørsmålet.
Det viktigste må imidlertid være å se
framover. Mary Robinson har sterkt oppfordret deltakerlandene til å bidra
til at konferansen blir fremadskuende og handlingsrettet.

Vi deler fullt ut dette syn. Å komme til enighet
om konkrete og effektive tiltak mot enhver form for rasisme og diskriminering
må være vårt overordnede mål.

  Jeg hadde anledning til å drøfte
dette med representanter fra land i den tredje verden i Jordan for
noen få dager siden, og jeg er litt overrasket over at
representanten Hilde Frafjord Johnson går lenger enn det
de ønsker å gjøre. De har ikke noe ønske
om å ødelegge denne konferansen med dette spørsmålet.
Rasismespørsmålet er faktisk noe mye mer og viktigere
enn penger, slik de uttrykker det. Så jeg vil velge å forholde
meg til representanter fra den tredje verden i stedet for å bidra
her hjemme til å dra oppmerksomheten vekk fra det som er
selve hovedspørsmålet, nemlig hvordan bekjempe
rasisme, som ikke på noen måte kan skje bare ved å snakke
om kompensasjon og penger for det som er begått i tidligere
tider.

  Nå brakte jo representanten dette
spørsmålet ned på et annet nivå enn der
hun begynte. Hun begynte med penger og sluttet nå med en
del prinsipper ved å referere til det som det franske parlamentet
har tatt opp. Da er det mer håndterlig. Det jeg pekte på,
var nettopp at utviklingslandene selvfølgelig skjønner
at man ikke i forbindelse med Durban-konferansen kan løse
disse pengespørsmålene, som var utgangspunktet
for Hilde Frafjord Johnsons spørsmål. 

Vi følger veldig nøye med.
Jeg tror ikke man skal være mer katolsk enn paven selv
i dette spørsmålet. Man må nok se på dette
som en prosess der alle nå går inn for å forsøke å løse
problemet og få satt selve hovedspørsmålet
på dagsordenen, nemlig rasisme i vår tid.





                

  Som jeg sa i mitt forrige svar, har Mary Robinson,
FNs høykommissær for menneskerettigheter, under
hele forberedelsesprosessen sterkt oppfordret landene til å bidra
til at verdenskonferansen blir fremadskuende og handlingsrettet. Dette
er noe vi helt og fullt støtter. 

Det legges opp til at konferansen skal munne
ut i en erklæring og et handlingsprogram. Det er særlig
viktig at handlingsprogrammet får en form og et innhold
som kan inspirere og gjøre kampen mot rasisme enda mer
effektiv. 

Utenriksdepartementet nedsatte i fjor en arbeidsgruppe
med medlemmer fra Kommunal- og regionaldepartementet, Utlendingsdirektoratet,
Antirasistisk Senter og Senter mot etnisk diskriminering for å utarbeide
forslag til norske holdninger og å komme med innspill til
det forberedende arbeidet i FN. Dette med henblikk på å bidra til
et resultat av konferansen som er i samsvar med intensjonene. 

Det er selvsagt vanskelig å uttale
seg konkret på forhånd om hvordan Norge vil følge
opp konferansen. Regjeringen vil imidlertid arbeide aktivt for at
verdenskonferansen blir vellykket og munner ut i mest mulig klare og
handlingsrettede anbefalinger. 

Regjeringen har videre til hensikt at anbefalingene
fra verdenskonferansen – sammen med vår egen handlingsplan
mot rasisme – skal danne grunnlaget for en enda mer effektiv
og målrettet bekjempelse av rasisme, fremmedfrykt og diskriminering,
ikke bare i vårt eget samfunn, men også internasjonalt. 

  Jeg tror ikke at verdenskonferansen i Durban
vil behandle hvert enkelt lands flyktning- og innvandringspolitikk.
Jeg tror ingen er innstilt på det, da ville formålet
med konferansen forsvinne helt. Jeg skal gjerne være med
og diskutere det spørsmålet, men jeg synes ikke
at vi skal gjøre også dette spørsmålet
til en nasjonal debatt. Dette er et stort internasjonalt spørsmål
og et stort internasjonalt fremstøt som gjøres
mot rasisme og diskriminering, og da synes jeg at framfor alt bør
vi forsøke å forholde oss til det, i stedet for å gjøre
dette til en nasjonal debatt igjen. 

 Jeg er åpen for å besøke Cuba hvis det er mulig av praktiske hensyn. Jeg sier det også fordi Norge, på linje med en lang rekke andre land, har styrket samarbeidet og kontakten med Cuba. 




Samkvem og kontakt mellom stater og folk, selv i tilfeller der det eksisterer sterke politiske og andre forskjeller, er i tråd med det som har vært en norsk utenrikspolitisk linje. Vi tror på dialog, ikke isolasjon. Vi erkjenner samtidig at enkelte land praktiserer en annen politikk overfor Cuba. Det tar vi til etterretning. 




Det bilaterale forholdet mellom Norge og Cuba har de siste årene vært inne i en interessant utvikling med økt politisk kontakt. Det må likevel sies at selv om forbindelsene er gode, er de fortsatt begrenset. Særlig det økonomiske samkvemmet er lite. Desto mer gledelig er det at flere norske organisasjoner har engasjert seg i samarbeid med ulike sektorer av cubansk samfunnsliv. La meg her spesielt få peke på LOs samarbeid med cubansk fagbevegelse og Norsk Folkehjelps prosjekter.




Jeg tror nøkkelen til vårt framtidige samarbeid med Cuba nettopp ligger i en bredest mulig samfunnskontakt mellom våre to land. Uansett hvilke samfunnssystem et land er bygd på, er dette helt avgjørende kunnskap for å kunne greie seg i en globalisert verdensøkonomi. Cuba bør gis anledning til å settes i stand til å delta fullt ut i verdenssamfunnet. Dette er også bakgrunnen for at Norge på FNs generalforsamling, i likhet med det store flertall av medlemslandene, hvert år tar avstand fra embargoen mot Cuba. 




Samhandelen med Cuba utgjorde i 1999 mindre enn 10 mill. kr. Regjeringen ser gjerne at de økonomiske forbindelser med Cuba øker, og er innstilt på å bidra til at forholdene for næringslivssamarbeid legges best mulig til rette. Initiativet til økt næringslivsengasjement må i første rekke komme fra næringslivet selv og under hensyntagen til de rammebetingelser som gjelder. Norske bedrifter som viser interesse for Cuba, i hovedsak små og mellomstore bedrifter, er i høy grad avhengig av forutsigbarhet. Derfor er det viktig at det også fra cubansk side legges til rette for deres tilstedeværelse. 




For å bidra til en bedre ramme for næringslivssamarbeidet har vi også satt i gang arbeid med å utarbeide forslag til en investeringsbeskyttelsesavtale mellom Norge og Cuba. Det er videre under vurdering å inkludere Cuba på listen over land som er omfattet av ordningen med støtte til markedsføring av varer fra utviklingsland og garantiordningen for å redusere importørenes risiko ved direkte import fra utviklingsland. 




Regjeringen vil bidra til å styrke cubanernes kjennskap til sektorer hvor norsk næringsliv har spisskompetanse. Cuba er i ferd med å engasjere seg i utvinning av petroleum på sokkelen og har et potensial innen fiskerisektoren. På energi- og miljøsektoren har Norge allerede bidratt til å kartlegge mulighetene for å produsere miljøvennlig energi av biomasse. Her fins det interessante muligheter som kan gjøre Cuba til en samarbeidspartner også for andre latinamerikanske land. 




Etter at den politiske kontakten ble gjenopprettet i 1996, har det vært en rekke besøk på politisk nivå begge veier. Jeg har selv møtt den cubanske utenriksministeren i forbindelse med møter i FN, og det foreligger gjensidige invitasjoner om bilaterale utenriksministerbesøk. Statssekretær Johansen besøkte Cuba i november sist år, og i løpet av det siste året har vi hatt to besøk av den cubanske viseutenriksminister hit til Norge. Disse besøkene har gitt anledning til en bred utveksling om perspektivene for den videre utvikling av forbindelsen mellom Cuba og Norge.




Det er Regjeringens målsetting å styrke og bygge ut forbindelsene med Cuba. For å ivareta dette er det som kjent besluttet å gjenåpne ambassaden på Cuba. Dette vil skje i løpet av neste måned. Dermed vil Norge igjen for første gang på flere tiår ha en egen stedlig representasjon i landet. Gjennom permanent nærvær på Cuba vil vi bedre kunne følge opp de forskjellige elementer i den dialog vi de siste par-tre årene har bygd opp med Cuba. 




Det er fremdeles slik at Cuba er kommet mye lenger i gjennomføringen av de sosiale, økonomiske og kulturelle rettigheter enn de politiske og sivile. Fortsatt er ideologisk ensretting et problem som bl.a. gir seg utslag i forfølgelse av og menneskerettighetsbrudd overfor opposisjonelle. 




Fra 1998 og framover lyktes det Norge å komme i en konstruktiv dialog med Cuba om menneskerettighetsspørsmål. Det fant sted to seminarer med fokus på rettsstatsprinsipper, demokrati og menneskerettigheter. De involverte parter mente den gang at de avholdte seminarene var et godt utgangspunkt for videre dialog og samarbeid, og nye seminarer var under planlegging. Imidlertid ble denne dialogen suspendert fra cubansk side etter FNs menneskerettighetskommisjons 56. sesjon våren 2000 på grunn av cubansk misnøye med Norges og andre europeiske lands stemmegivning i ulike spørsmål som behandles av kommisjonen. Vi anser imidlertid at det bør være mulig å føre en konstruktiv bilateral dialog uavhengig av stemmegivning i internasjonale organisasjoner, og vi er rede til å fortsette denne dialogen. 




Det samme gjelder dialogen mellom journalister fra Norge og Cuba. Vi vil fortsatt være innstilt på å støtte denne når de berørte parter finner det hensiktsmessig å gå videre med den. I det hele tatt er ytrings- og pressefriheten et verdifullt grunnlag for utbygging av kontakter.




Tradisjonelt søkes det fra cubansk side å forklare de fleste problemer på Cuba med den amerikanske blokaden overfor landet. Det inkluderer ikke bare økonomiske forhold, men også begrenset ytringsfrihet og brudd på menneskerettighetene. Det er i dag ytterst få land som finner den amerikanske politikken på dette området meningsfylt eller forsvarlig. Norge stemte, som tidligere, også under FNs 55. generalforsamling sist høst for resolusjonen om å oppheve USAs blokade av Cuba. 




Cuba har i mange år markert seg som et av de mest utviklede landene i Latin-Amerika når det gjelder helsevesenet. Et mulig samarbeid på dette området i tredjeland har vært et av elementene som har vært drøftet i våre kontakter med cubanske myndigheter, og det pågår nå en dialog for å søke å konkretisere samarbeidet på dette området.




Generelt sett ønsker Norge en tettere dialog med Cuba også om regionale spørsmål. Dette gjelder særlig spørsmål rundt utvikling av fredsprosessen i Colombia, der vi begge er medlem av vennelandsgruppen, og så langt har hatt et godt samarbeid i de prosesser som er i gang i Colombia. 




Til slutt: Som nevnt verdsetter vi de mange kontakter som fins mellom institusjoner og personer i Norge og på Cuba, ikke minst på kulturområdet. Likeledes bidrar turismen til økt kunnskap om og interesse for landet. Når vi nå får en ambassade i Havanna, vil denne kunne bistå i utviklingen og styrkingen av slike kontakter, i tillegg til de offisielle forbindelser, og dermed bidra til å skape ytterligere bredde i forbindelsene mellom våre to land.




 Jeg kjenner ikke til at det foregår noe slikt kjøp av stemmer. Det foregår en åpen votering i Menneskerettighetskommisjonen i Genève. Selvfølgelig er det her, som i alle andre spørsmål, en sterk grad av påvirkning som drives. Men det er ikke USA alene om, og det er en prosess som vi kjenner til i alle demokratiske forsamlinger. Men som sagt har vår holdning vært klar. Vi har ikke støttet opp om den amerikanske embargoen, og selv om det er veldig mange positive ting når det gjelder sosiale og økonomiske rettigheter, kan man ikke lukke øynene for de brudd på andre menneskerettigheter som foregår på Cuba, og det har vi en dialog med dem om hele tiden. Det har vært den norske holdningen, og da må vi stemme i tråd med det når sakene kommer opp i Menneskerettighetskommisjonen.




 Bare noen korte kommentarer til slutt. 




Jeg tror det er viktig at vi baserer norsk utenrikspolitikk på prinsipper som kan holde i forskjellige tilfeller, f.eks. det med blokade. Det er ikke så lenge siden Lisbet Rugtvedt og jeg hadde en ordveksling her i salen om SVs forslag om iallfall delvis blokade av Israel. Jeg kan si det samme igjen. Jeg tror ikke det er klokt at Norge går inn for ensidige blokader av noe som helst land. Det har vi ikke stått for, vi står for at det skal være FN-forankrede blokader. Derfor har vi bl.a. gått imot blokaden av Cuba. Derfor vil jeg også sterkt fraråde at vi går til blokade av f.eks. Israel, som ble nevnt her. Vi må ha en politikk som det går an å forsvare fra tilfelle til tilfelle, og ikke flagre i vinden. 




Det samme gjelder diplomatiske forbindelser, som Dag Danielsen tok opp. Hvem vi har diplomatiske forbindelser med, baserer seg ikke på en vurdering av menneskerettighetssituasjonen i landet. Da kunne vi ikke, som det har blitt sagt her, hatt diplomatiske forbindelser med eller ambassade i Riyad i Saudi-Arabia, som ikke engang tillater kvinner å kjøre bil eller å ha noen som helst form for arbeid. Det er altså andre kriterier som ligger til grunn for om vi har diplomatiske forbindelser og ambassader i forskjellige land. Og det må også være noe som holder fra tilfelle til tilfelle, og som man ikke avgjør nærmest situasjonsbestemt. Det gjelder også holdninger til menneskerettigheter og politiske rettigheter. Det kan ikke være slik at politiske rettigheter får mindre betydning fordi en befolkning har fått visse sosiale rettigheter. Holdningen til politiske rettigheter må være fundamental og må gjelde i enhver situasjon. Det gjelder også i forhold til Cuba. Derfor er den dialogen vi har med Cuba, basert på akkurat det at vi konsekvent tar opp det med politiske rettigheter. Vi kan ikke la være å snakke om det fordi Cuba er bedre enn andre latinamerikanske land når det gjelder sosiale rettigheter.




For øvrig mener jeg – og det gjelder alle fattige land – at det beste man kan gjøre for fattige mennesker, er faktisk å innføre demokrati, fordi det har vist seg historisk sett og i mange tilfeller at det skaper en dynamikk for økonomisk velstand som andre styresett ikke klarer å skape. Det er demokratiet som gjør at det kommer fram nye ideer, så man kan få fram ny teknologi. Og det er gjerne dårlig styresett, som regel diktatur, som gjør at man har underutvikling i en lang rekke land i verden.




