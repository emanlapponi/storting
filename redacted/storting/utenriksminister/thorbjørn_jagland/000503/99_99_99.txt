  Jeg er, som John Dale, også svært
bekymret for den humanitære situasjonen i Irak,
som stadig er blitt forverret etter Golf-krigen i 1991. 

Som kjent gjorde Sikkerhetsrådet et
vedtak gjennom resolusjon nr. 1284 om å videreføre
våpeninspeksjonene og sanksjonene. På den annen
side er det gjort tilpasninger i sanksjonspolitikken mot Irak for å bedre
den humanitære situasjonen i landet. Dette er gjort gjennom
vesentlige endringer i olje for mat-ordningen. Fra norsk side er
det hele tiden blitt støttet opp under initiativ for å endre
olje for mat-ordningen, slik at det humanitære arbeidet
kunne bli mer omfattende og effektivt. Hvorvidt disse endringene
nå vil føre til forbedringer i den humanitære
situasjonen i Irak, er imidlertid litt avhengig av irakiske myndigheters
samarbeidsvilje.

Regjeringen er opptatt av at de endringene
i sanksjonsbestemmelsene som nylig er vedtatt, må fungere
optimalt og bringe humanitære leveranser til de nødlidende og
sivilbefolkningen. Norge vil holde nær kontakt med FN om
dette.

Avslutningsvis vil jeg nevne at det pågår
drøftinger i FNs sikkerhetsråd, og Kofi Annan
har tatt opp dette i sin rapport om reformer i FN med sikte på å utvikle
mer effektive sanksjonsinstrumenter som i større grad kan
bidra til å skjerme sivilbefolkningen. Dette synes jeg
er et veldig interessant initiativ, altså å få seksjoner
som er mer intelligente og målrettede, som FNs generalsekretær
har formulert det.

  Jeg er glad for det dersom det i Stortinget
er et flertall for å være med på en drøfting
om hvordan man kan gjøre sanksjoner mer målrettet
enn det man har sett i mange tilfeller. Hvorvidt det er en parallell
til Irak i den innstillingen som er avgitt om Balkan, må vel
egentlig Stortinget svare på. Men jeg vil vise til hva
som også står i den innstillingen, nemlig at Norge
ikke har til hensikt når det gjelder Jugoslavia, å gjennomføre
ensidige tiltak. Det må skje i samarbeid med våre
allierte, og det tror jeg også er riktig når det
gjelder Irak. Vi har en fortid både når det gjelder innsatsen
vår i Bosnia og i Kosovo, der vi har vært med
i internasjonale styrker. Det var også tilfellet for Irak,
og jeg tror ikke det ville være klokt om Norge foretar
seg ensidige ting når det gjelder sanksjoner, verken i
forhold til Jugoslavia eller i forhold til Irak. 





                

  Regjeringen ser med betydelig uro på utviklingen
i Zimbabwe, slik det også kom til uttrykk i spontanspørretimen
for litt siden. Vi fordømmer voldsbruken.

Vi har tatt flere initiativ for å gjøre
Norges syn kjent overfor myndighetene i landet. Allerede 31. mars
og igjen 20. april fremførte vi skarpe diplomatiske protester overfor
myndighetene. Vi har her gjort det klart at Norge anser politisk
vold, herunder drap på politiske motstandere, som totalt
uakseptabelt. Samtidig har vi oppfordret Zimbabwes myndigheter til å treffe
umiddelbare tiltak for å gjeninnføre lov og orden,
og å stille dem som står bak drapene og uroen
i landet, til ansvar for sine handlinger.

Vi forventer at Zimbabwes myndigheter ivaretar
sikkerheten til landets innbyggere, og at det tas skritt for å bringe
de ulovlige landokkupasjonene til opphør.

Vi har hatt et nært samarbeid med
Zimbabwe siden frigjøringen for 20 år siden. Vi
var blant dem som mest aktivt støttet opp under frigjøringsprosessen.

Det er helt klart at vi nå må sette
betingelser for fortsatt bistand. Gjennomføring av et fritt
og demokratisk parlamentsvalg i Zimbabwe vil være en slik
betingelse. På den annen side er det viktig å hindre
at vi ikke gjør Robert Mugabe til en martyr i kampen for
hvite farmere, og således gi ham et kort i forhold til
situasjonen i landet.

Som et bidrag til Regjeringens vurdering av
det framtidige forholdet til Zimbabwe sendte vi 1. mai en norsk delegasjon
til landet bestående av representanter fra forskningsmiljøet,
humanitære organisasjoner, menneskerettighetsorganisasjoner,
LO, NORAD og Utenriksdepartementet.

I den bistandspolitiske redegjørelsen
9. mai vil bistandsministeren komme tilbake til situasjonen i Zimbabwe
og Regjeringens synspunkter.

Danielsen viser til hva opposisjonsleder Morgan Tsvangirai
har sagt. Jeg kan i den forbindelse opplyse at LO, som er med den
norske delegasjonen til Zimbabwe nå, har et nært
samarbeidsforhold til Tsvangirai, slik at vi også gjennom
det kan få direkte vurderinger når det gjelder
dette spørsmålet.

Per Ove Width hadde
her overtatt presidentplassen.

  Jeg viste i det jeg sa i spontanspørretimen,
til det faktum at samtlige politiske partier i Stortinget har gjort
oppmerksom på utviklingen i Zimbabwe og vært svært
bekymret, hvilket alle partier er i den nåværende
situasjonen. Spørsmålet som det har vært
en viss uenighet om, er: Hva gjør vi med bistanden akkurat
nå? Det er Regjeringens oppfatning, som jeg også oppfatter
at vi har støtte for iallfall fra et flertall i Stortinget,
at man nå må bruke den posisjon Norge har ved å være
giverland, til å påvirke myndighetene i landet
til å holde frie og uavhengige valg og til å motta
internasjonale observatører under valgene som må komme.
Hvis det ikke skjer, er tiden inne til å vurdere hele bistandspolitikken
i forhold til Zimbabwe. I mellomtiden prøver vi å vri
bistanden over mot støtte til opposisjonen og menneskerettighetsarbeidet.

  Jeg vil ta avstand fra at Regjeringens holdning
diskrediterer all form for utviklingsbistand. Vi har nær
kontakt med våre naboland og andre land som har interesser
i dette området. Vi koordinerer vår innsats for å påvirke
til demokratiske valg. Men det er interessant å høre
at Dag Danielsen, som kommer fra et parti som alltid har gått
imot det meste av det vi har stått for innenfor norsk utviklingshjelp, snakker
om å diskreditere utviklingsbistanden. Jeg tror det har
bidratt mer til diskreditering enn den linje Regjeringen nå følger
sammen med en lang rekke andre regjeringer i verden for å påvirke
utviklingen i landet.





                

