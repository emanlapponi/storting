  Det er ikke rimelig, og derfor gjør
vi det heller ikke.

Faktum er følgende: Iraks omfattende
og vedvarende folkerettsbrudd mot Kuwait etter invasjonen i august 1990
førte da til betydelige ødeleggelser. Og folkeretten har
klare regler for erstatningsansvar for skader som påføres
andre ved folkerettslige handlinger. Det er også bekreftet
av Sikkerhetsrådet, som i 1991 opprettet FNs erstatningskommisjon.
Kommisjonen behandler erstatningskrav og utbetaler erstatninger
til enkeltpersoner, selskaper og stater. 

Finansieringen av erstatningene hentes fra
inntekter Irak har fra det FN-kontrollerte oljesalget. Kommisjonen har
på grunnlag av Sikkerhetsrådets kriterier foretatt
omfattende utbetalinger til en rekke kravshavere. Den norske stat
har i den forbindelse mottatt erstatninger for utgifter som oppstod
ved at norske borgere ble holdt som gisler i Irak i tre måneder.
Disse erstatningene er av meget beskjedent omfang i forhold til
de totale utbetalingene.

Kommisjonen har hatt stor betydning for svake
grupper som har lidd store tap, bl.a. en rekke fremmedarbeidere
og deres familier, særlig fra Filippinene, Sri Lanka og
Bangladesh, som oppholdt seg i Kuwait og mistet sitt livsgrunnlag
som følge av invasjonen. Midlene som går til erstatningsformål,
går derfor i stor grad også til humanitære
formål. 

Kun 25 pst. av inntektene til «olje
for mat»-programmet går i dag til erstatningsformål.
Når det gjelder de resterende 75 pst. av inntektene
for «olje for mat»-programmet, er disse
i det vesentlige øremerket humanitære formål. 

Det er for øvrig beklagelig at flere
milliarder kroner øremerket til humanitære formål
fremdeles står ubenyttet på grunn av sviktende
oppfølging fra irakiske myndigheter, noe det internasjonale
samfunnet har hatt få muligheter til å påvirke. 

Det er altså penger som er overført
til fondet i Genève, som har gått til
disse norske formålene. Og hvis vi ikke hadde fått
penger til Norge, hadde ikke det kunnet blitt tillagt «olje
for mat»-programmet, som Irak har muligheter for å bruke.
For øvrig er det beklagelig at Irak ikke bruker de pengene
de har til dette programmet.

  Det er ikke Norge som har funnet på at
man skal ha denne erstatningskommisjonen, som har sitt sete i Genève,
det er Sikkerhetsrådet. Og det er Sikkerhetsrådet
som har åpnet for at 25 pst. av «olje
for mat»-programmet skal tilstilles denne kommisjonen.

Og hvis Norge ikke hadde fremmet disse kravene,
er det ikke slik at «olje for mat»-programmet,
som Irak kan bruke til å kjøpe mat og medisiner,
hadde fått mer penger. Fortsatt hadde de 25 pst.
blitt stående på kontoen til kommisjonen i Genève.
Og vi fant det rimelig å fremme krav om dette.

Hvorvidt Stortinget skulle vært informert
om det, vel, det får man stille spørsmål
om fra Stortingets side. Men et faktum er at Norge har en politikk
som er diskutert i Stortinget når det gjelder sanksjonene
mot Irak, når det gjelder «olje for mat»-programmet
og når det gjelder kommisjonen i Genève. Det føler
jeg at det er viktig for Stortinget å bli informert om
og å være involvert i, men detaljene i dette,
reiseregninger osv., det synes jeg må tilligge UD.

 Det har jeg allerede presentert for Stortinget
i den redegjørelsen som ble holdt om arbeidet i Sikkerhetsrådet.
Det er ikke riktig at vårt formannskap i sanksjonskomiteen
gir oss muligheter for å legge en ny strategi, det er det
vårt sete i Sikkerhetsrådet som eventuelt
gir oss muligheter for. Sanksjonskomiteen mot Irak skal bare administrere
den politikken Sikkerhetsrådet trekker opp. Så det
er vårt medlemskap i Sikkerhetsrådet som i så fall
gir oss mulighet for å legge en ny strategi.





                

