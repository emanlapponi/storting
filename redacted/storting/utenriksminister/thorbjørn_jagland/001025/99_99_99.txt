     President Clintons
beslutning tidligere i høst om å utsette utplassering
av et begrenset nasjonalt rakettforsvar var etter vårt
syn en klok og riktig beslutning. Vi er glade for den vekt president
Clinton tilla hensynet til allierte i NATO   i sin kunngjøring
av utsettelsen.

Vi må forvente at spørsmålet
om utplassering av et nasjonalt rakettforsvar vil stå på den
amerikanske dagsorden uavhengig av hvem som vinner presidentvalget
i USA i neste måned.

De amerikanske rakettforsvarsplanene har vakt
bred debatt i mange land. Planene reiser en rekke viktige og vanskelige
spørsmål knyttet til den strategiske balanse, konsekvenser
for det internasjonale rustningskontrollregimet, forholdet til Russland
samt muligheten for «ulik sikkerhet» for NATOs
medlemsland.

Uavhengig av hvem som blir ny president i USA,
vil vi fortsatt framlegge våre kritiske synspunkter overfor myndighetene
i Washington. Vi er også opptatt av at man fortsetter gjennomgangen
i NATO av mulige konsekvenser av rakettforsvarsplanene før
USA eventuelt fatter en beslutning om utplassering av et slikt system.
Dette er viktig, men å forhandle fram en europeisk fellesholdning innad
i NATO tror jeg ikke det er behov for.

Vi har hatt en åpen og nyttig diskusjon
i NATO, der det også fra andre alliertes side er kommet
kritiske merknader. Denne dialogen vil fortsette. Vi har også tillit
til at USAs neste president vil lytte til alliertes synspunkter
og vektlegge disse i sin vurdering av spørsmålet
om utplassering.

Gunnar Breimo hadde
her overtatt presidentplassen.

 Vi opererer som kjent ikke med begrepet «samhold
i Europa mot USA» i forbindelse med NATO. NATO er en kollektiv sikkerhetsordning
for alle landene i organisasjonen, slik at Europa og USA er avhengige
av å arbeide sammen. Derfor har det vært en dialog
mellom USA og de andre medlemslandene i NATO om dette spørsmålet,
og den dialogen vil fortsette. Men til sjuende og sist er dette
et spørsmål om en nasjonal beslutning i USA, som
de europeiske allierte selvfølgelig har en oppfatning om.
Det har vi hatt, og vi er derfor i den dialogen. 

Jeg kan si at i de fleste europeiske land – for
ikke å si alle – er det ganske stor enstemmighet
når det gjelder de kritiske spørsmålene
som er stilt. Så hvis man vil kalle det «samhold
i Europa mot USA», så kan gjerne SV få lov
til det, men vi opererer ikke på den måten innenfor NATO-samarbeidet. 

  Vi har vært tydelige nok i de kritiske
spørsmål som vi har, bl.a. virkning på ABM-avtalen,
på hele rustningskontrollregimet internasjonalt. Vi ønsker å få klarlagt
hva dette i virkeligheten er, hvordan det skal virke, hvor mye det
skal koste, og som sagt er det også vesentlig å få diskutert
virkningen for hele rustningskontrollregimet. Så det er
ikke mangel på tydelige signaler, og det er heller ikke
mangel på tydelige kritiske kommentarer fra de europeiske
landenes side. 

Som kjent har president Clinton nå utsatt
selve beslutningen, og det var positivt, for også presidenten ønsker å få vite
mer om hvordan dette eventuelt kan gjennomføres. Den fasen
er vi i nå, og vi er i en god dialog. Jeg ser det ikke
som hensiktsmessig at vi skal avbryte den dialogen mellom Europa
og USA på den måten som Langeland nå antyder
at vi skal gjøre.





                

