  Først vil jeg gjøre oppmerksom
på at FNs verdenskonferanse mot rasisme skal holdes i Sør-Afrika
høsten 2001. Som innspill til denne verdenskonferansen
holdes det regionale forberedende konferanser. For Europa ble denne
avholdt i regi av Europarådet 15.–16. oktober
i fjor. Asia vil som den siste region holde sin forberedende konferanse
i Teheran 19.–21. februar i år.

Hver av de regionale konferansene vil utarbeide
en erklæring som legges til grunn for sluttdokumentet som skal
vedtas på verdenskonferansen i Sør-Afrika i september.

Erklæringen fra Europa-konferansen
som stortingsrepresentant Dørum viser til, er først
og fremst en del av forberedelsene til denne verdenskonferansen.
Men den inngår samtidig i det løpende arbeidet
mot rasisme og diskriminering i Norge.

Kommunal- og regionaldepartementet er tillagt
et særlig ansvar for å følge opp erklæringen,
herunder utarbeidelsen av en ny norsk handlingsplan mot rasisme
og diskriminering.

Det forberedende arbeid til Verdenskonferansen
mot rasisme ledes av Utenriksdepartementet. Vi har opprettet en
nasjonal forberedelseskomite samt et bredt sammensatt arbeidsutvalg
med deltakelse fra bl.a. Antirasistisk Senter og Senter mot etnisk
diskriminering. Vi anser det som riktig å trekke med de
frivillige organisasjonene i dette arbeidet.

Norge tar sikte på å spille
en aktiv rolle på verdenskonferansen og bereder grunnen
til dette gjennom bl.a. en aktiv nasjonal menneskerettighetspolitikk.

Når vi likevel ikke har tatt endelig
stilling til spørsmålet om undertegning av protokoll
nr. 12 til Den europeiske menneskerettighetskonvensjon, skyldes
dette behovet for en grundig gjennomgang av de forpliktelser dette
vil innebære. Protokollen gjelder diskriminering på ulike grunnlag,
ikke bare rasediskriminering, og kan tenkes å få betydning
på en rekke samfunnsområder i Norge. Regjeringen
vil forsikre seg om at vi etterlever de internasjonale forpliktelser
vi påtar oss, fullt ut før protokollen undertegnes.

For øvrig har Sør-Afrika
uttrykt et ønske om en tett politisk kontakt med Norge
under forberedelsene av den store internasjonale rasediskrimineringskonferansen.
Fra sørafrikansk side legger man stor vekt på denne
konferansen, ikke minst på bakgrunn av landets nyere historie.

  Det er en god norsk tradisjon at det vi stemmer
for i utlandet, det gjennomfører vi i Norge. Det er grunnen
til det som jeg sa, og som jeg er glad for at Dørum uttrykte
forståelse for, nemlig at vi først må se
gjennom alle våre lover og regler og hvilken virkning protokoll
nr. 12 får for dette.

Når det gjelder hvordan vi skal følge
opp, er det det samme prinsippet. Vi følger opp alt vi
stemmer for, og jeg mener at vi har et godt arbeid på gang
som er bredt politisk forankret, som er forankret i frivillige organisasjoner.
Jeg har lyst til å si at jeg tror det er viktig at man ikke
her lager kunstige skillelinjer. Skillelinjene går mellom
dem som faktisk ikke er villige til å arbeide mot rasisme,
eller endog nører opp under rasisme, og alle de andre som
står på den motsatte siden. Det å prøve å lage kunstige
skillelinjer på den ene siden av denne delestreken, synes
jeg ikke tjener dette arbeidet i det hele tatt.

  Det siste er jeg helt enig i, men jeg mener
at sosialministeren har en klar holdning til det. Hun har bl.a.
bedt om en dialog med Oslo kommune om akkurat dette spørsmålet,
så det skal vi også følge opp.





                

  Bondevik-regjeringen bidrog til å få menneskerettigheter
høyt på dagsordenen – både hjemme
og ute. Dette var en oppfølging av initiativ tatt under
tidligere arbeiderpartiregjeringer. 

Arbeidet med menneskerettigheter er dypt forankret
i norsk utenrikspolitikk, og har vært det i mange år.
Handlingsplanen for menneskerettigheter er bare ett av flere viktige
virkemidler i en bredt anlagt satsing. Dialog om menneskerettigheter
kan være et viktig virkemiddel for fremme av menneskerettighetene
i land som tradisjonelt tillegger individuelle rettigheter liten
vekt. 

Dette er bakgrunnen for at Norge har inngått
slike dialoger med en rekke land. Og den første dialogen
med Kina ble etablert allerede under Brundtland-regjeringen. En
langsiktig satsing er en forutsetning for å lykkes. 

Det er meget gledelig at Institutt for menneskerettigheter
nå er blitt en nasjonal institusjon. Det er av stor betydning å bygge
opp et norsk fagmiljø, som kan gi viktige bidrag til menneskerettighetsdialogene.
Vi må likevel erkjenne at vi har begrensede ressurser til å etablere
slike dialoger med alle land vi skulle ønske. 

Norge er et av de få land som har
en dialog med Kina om menneskerettigheter. Det er vårt
inntrykk at denne dialogen har bidratt til en bedre forståelse
for menneskerettighetene hos sentrale kinesiske beslutningstakere.
Regjeringen vil også i tiden fremover legge vekt på et
høyt aktivitetsnivå i dialogen med Kina, med utstrakt
besøksutveksling og faglig samarbeid. I mars reiser en
delegasjon fra Utenriksdepartementet til Beijing for å forberede det
kommende rundebordet i Oslo i mai/juni. Den såkalte Oslo-koalisjonen
vil for øvrig invitere en kinesisk delegasjon til Norge
senere i år. 

Indonesia står overfor store utfordringer
på menneskerettighetsområdet. Vi er
glad for at den nye regjeringen i Jakarta har sagt seg rede til å samarbeide
med Norge    om disse viktige spørsmål. Økt vekt
på menneskerettighetene er absolutt påkrevd for å befeste
demokratiet i Indonesia og å sikre en rettferdig
sosial og økonomisk utvikling. 

Dialogen med Indonesia vil bli formelt innledet
ved et besøk av statssekretær Johansen til Indonesia
i april. Han vil åpne et seminar med planlagt deltakelse
fra bl.a. Justisdepartementet, Sivilombudsmannen og Økokrim, samt en
rekke indonesiske institusjoner. Hovedhensikten med dette seminaret
er å vurdere mulighetene for et nærmere samarbeid
mellom norske og indonesiske faginstitusjoner, samt ikke minst å legge
forholdene til rette for et nærmere samarbeid mellom norske
og indonesiske frivillige organisasjoner. 

Vi har gjennom flere år hatt en konstruktiv
dialog med Tyrkia om menneskerettighetsspørsmål.
Utviklingen har gått i riktig retning, selv om utfordringene
fortsatt er mange. 

Jeg reiser på torsdag til Ankara for
samtaler med bl.a. utenriksminister Cem og statsminister Ecevit.
Jeg vil da benytte anledningen til å ta opp menneskerettighetssituasjonen
i landet. Jeg vil også møte representanter for
de mest sentrale tyrkiske menneskerettighetsorganisasjonene for å høre
hvordan de vurderer menneskerettighetssituasjonen i landet. 

Fremtredende norske menneskerettighetseksperter
har siden 1998 vært engasjert i en bred dialog med kubanske eksperter
og myndigheter – også på politisk nivå.
Dessverre suspenderte Cuba dialogen med Norge på vårparten
i fjor, bl.a. på grunn av den norske stemmegivningen mot
Cuba i FNs menneskerettighetskommisjon i Genève. Det
er imidlertid nå enighet om å gjenoppta dialogen.
Vi ser meget positivt på dette, og vil gjøre vårt
ytterste for å skape større forståelse
for betydningen av respekt for menneskerettigheter i alle deler
av samfunnet. 

Vietnam har inntil nylig motsatt seg enhver
diskusjon av menneskerettighetsspørsmål. Norge
er det eneste land Vietnam har vært villig til å inngå en
menneskerettighetsdialog med. I vårt samarbeid med Vietnam
vil vi i første omgang støtte prosjekter som har
en klar menneskerettighetsprofil, og som i sin form kan
legge grunnlaget for en mer omfattende menneskerettighetsdialog. 

Hovedsiktemålet med Regjeringens internasjonale menneskerettighetsarbeid
er å sikre at menneskerettighetene etterleves i alle land.
Dialogene med utvalgte land er viktige virkemidler. De forhindrer
oss imidlertid ikke i å ta opp alvorlige menneskerettighetsbrudd – både
i direkte kontakter og i internasjonale fora. 

  Jeg er litt forundret over at Steensnæs
her kan si at aktivitetene ligger i fremtiden. Jeg reiser til Tyrkia
i morgen. Det er bl.a. menneskerettigheter som står på dagsordenen.
Jeg redegjorde for at statssekretær Johansen snart reiser
til Indonesia for å starte en dialog med Indonesia. Jeg
refererte til at vi har fått i gang igjen dialogen med
Cuba, etter at de brøt den på grunn av vår
stemmegivning i Menneskerettighetskommisjonen i Genève.
Hvis poenget er å bevise at vi gjør mindre enn
den forrige regjering, og hvis man går gjennom hva den
gjorde på disse områdene, vil man ikke på noen
som helst måte kunne komme til at det var noe mer enn det
som vi driver med. For øvrig var det jo Brundtland-regjeringen,
som var en arbeiderpartiregjering, som satte i gang den første
menneskerettighetsdialogen med Kina. Jeg er glad for at
den ble fulgt opp av senere regjeringer. 

Når det gjelder Utenriksdepartementet,
vil jeg bare si at det er en tilbøyelighet som mange mennesker
har, til å mene at det man selv gjorde, er mye bedre enn
det etterkommerne gjør, men jeg mener at vi har vel så stor
kraft i dette arbeidet på den måten det er organisert
på nå. 

  Jeg konstaterer at Steensnæs mener
at «i morgen» er i fremtiden. Jeg har en reise
til Tyrkia i morgen, der menneskerettigheter står på dagsordenen.
Statssekretær Johansen reiser om noen få dager
til Indonesia for å sette i gang en dialog med dem. Vi
har fått i gang en dialog med Cuba. Når det gjelder
Kina, gjør vi nøyaktig det samme som den forrige regjeringen
gjorde, og vi vil gjerne forsterke det arbeidet på bakgrunn
av den rapporten som har kommet. Men for øvrig trenger
vi ikke en slik rapport for å ta opp disse spørsmålene
med kinesiske myndigheter. Vi vet at det har vært brudd
på menneskerettigheter i Kina gjennom svært mange år.
Vi kjenner til det som kommer i et senere spørsmål,
nemlig hva man slår ned på i forhold til Falun
Gong, som er tatt opp. Så jeg mener at dette forsøket på kjør
som man setter i gang, ikke har noe grunnlag i virkeligheten. Men
det har kanskje grunnlag i at man mener at det man selv
gjorde, var helt annerledes enn det som gjøres nå.
Men det er en oppfølging som det er bred enighet om her
i Stortinget, og også var da vi diskuterte saken i plenum.





                

  Religions- og trosfriheten utgjør
en helt sentral del av menneskerettighetene. Kinas brudd på disse
rettighetene, herunder forfølgelse av tilhengere
av Falun Gong-bevegelsen, er derfor tatt opp med kinesiske myndigheter
ved en rekke anledninger.

Til tross for at den kinesiske grunnloven garanterer
religionsfrihet, er religionsutøvelsen fortsatt underlagt
sterke begrensninger. Dette rammer Falun Gong, men også muslimer,
kristne og ikke minst den tibetanske minoriteten i Kina.

Religions- og trosfriheten er et hovedtema
i den norsk-kinesiske menneskerettighetsdialogen. Denne dialogen
har bidratt til å fokusere på sensitive menneskerettighetsspørsmål.
I løpet av de senere år har vi sett fremgang på flere
viktige områder. Dessverre har ikke dette vært
tilfellet med hensyn til tros- og religionsfriheten, der vi tvert
imot har registrert beklagelige tilbakeslag.

Kampanjen mot Falun Gong er en av de mest omfattende
i Kina siden massakren på Den himmelske freds plass i 1989.
Bare få dager etter at Falun Gong-bevegelsen ble forbudt
i 1999, protesterte Norge overfor kinesiske myndigheter. Jeg kan
her skyte inn at jeg var i Kina på et besøk som
leder av Arbeiderpartiets stortingsgruppe og leder av partiet. Da
de første anslag mot Falun Gong kom – som var
før 1999 – tok jeg det straks opp. Jeg var akkurat
på det tidspunktet i Kina, og tok det opp med kinesiske
ledere. Jeg tok det altså opp før den formelle
norske protesten kom, og vi har fulgt det opp senere. Vi har også ved
en rekke senere anledninger tatt opp forfølgelsen og fengslingen
av Falun Gong-medlemmer både gjennom vår menneskerettighetsdialog
og på annen måte. Det vil vi fortsette med inntil
Kina etterlever de menneskerettighetsforpliktelser landet har påtatt
seg. 

  Som jeg redegjorde for, tok jeg
dette spørsmålet opp med kinesiske myndigheter
før protesten kom fra den regjeringen som Frafjord Johnson
var medlem av – da i egenskap av parlamentarisk leder og
leder for Arbeiderpartiet. Og vi har tatt det opp senere, vi har
tatt det opp i samtaler som er mellom norske og kinesiske myndigheter.
Jeg skal selv på en reise til Kina – datoen er
ennå ikke fastsatt, men det blir i løpet av vinteren/våren – og
det er selvfølgelig den anledning jeg har til å ta
opp dette spørsmålet i full bredde. Men jeg kan
forsikre om at vi tar opp dette hele tiden i den dialogen som vi
har. 

Og igjen: Det er nøyaktig det samme
som den forrige regjering gjorde. Jeg er glad for at det er kontinuitet
i dette spørsmålet.

  Først vil jeg si at vår
dialog med Kina ikke er noe hinder for at vi kan ta opp både
dette spørsmålet i våre innlegg der og
vår stemmegivning i forhold til resolusjoner. Det spørsmålet vil
vi vurdere når vi kommer fram til det tidspunkt da innlegg
skal holdes og stemmegivning skal gis, og det er viktig der å se
på den lange linje i norsk politikk på dette området.
Vi vil selvfølgelig se gjennom hva vi har gjort ved tidligere års
anledninger, og jeg har lyst til å understreke igjen: Det
er ikke slik at disse spørsmålene har blitt dramatisk
endret i løpet av den siste tiden. Det har vært
systematiske brudd på menneskerettigheter i Kina hele tiden,
og norske myndigheter har tatt opp dette systematisk. Det gjorde
regjeringene før Bondevik, det gjorde Bondevik-regjeringen,
og vi gjør nøyaktig det samme som Bondevik-regjeringen
gjorde, fra denne regjeringens side. Forsøk på å skape
et annet inntrykk er etter min oppfatning å prøve å lage
politikk på et galt grunnlag.





                

  Som nevnt i svar på tidligere spørsmål,
vil Regjeringen aktivt følge opp handlingsplanen for menneskerettighetene.
Dette gjelder ikke minst norsk næringslivs overholdelse
av menneskerettighetene i sin internasjonale virksomhet.

Særlig i land som ikke har så omfattende
lovgivning for å beskytte arbeidstakere, påhviler
det selskapene et etisk ansvar å bidra til at grunnleggende
menneskerettigheter ivaretas. Regjeringen har den klare forventning
til norsk næringsliv at de opererer etter de samme etiske prinsipper
ute som hjemme. Det er mitt klare inntrykk at de aller fleste norske
bedrifter er seg sitt ansvar bevisst og legger stor vekt på menneskerettighetshensyn
i sitt arbeid.

Mange selskaper har i dag etiske retningslinjer,
men det er ikke klart i hvilken grad disse fullt ut etterleves. Dette
er bakgrunnen for at det er etablert et samarbeid mellom næringsliv,
fagbevegelse, menneskerettighetsorganisasjoner, forskningsmiljøer
og norske myndigheter om næringslivets brede samfunnsansvar.

I handlingsplanen for menneskerettigheter foreslås
et pilotprosjekt for å stimulere utviklingen av mekanismer for
frivillig basert rapportering, overvåking og kontroll med
at bedriftene følger opp vedtatte etiske retningslinjer.

Prosjektet er foreslått lagt til Institutt
for menneskerettigheter. Utenriksdepartementet har vært
i løpende kontakt med instituttet om dette. Det har imidlertid
hele tiden vært forutsetningen at også andre forskningsmiljøer
skal kunne delta. Utenriksdepartementet har sagt seg villig til å finansiere
prosjektet.

ECON Senter for økonomisk analyse
har samarbeidet med instituttet med sikte på å legge
fram en felles prosjektsøknad. Det har nylig vist seg at
de to institusjonene har en ulik tilnærming til prosjektet,
og de ble derfor enige om å levere hver sin søknad
til Utenriksdepartementet. Slik jeg ser det, vil de to prosjektene
utfylle hverandre, og institusjonene vil holde nær
kontakt. Utenriksdepartementet har derfor besluttet å gi
både ECON og Institutt for menneskerettigheter støtte
til de nevnte pro-sjekter. Jeg regner derfor med at de vil starte
arbeidet ganske umiddelbart.

  Jeg er litt forundret over at man under flere
spørsmål her ikke har hørt etter hva
jeg sier. I svaret på spørsmålet til
Steensnæs ble «i morgen» omdefinert til å være
langt inn i fremtiden. Nå har man ikke hørt hva
jeg sa om når dette skulle bli iverksatt. Jeg sa «umiddelbart»,
det var det siste ordet jeg hadde. Jeg regner derfor med
at de vil starte arbeidene ganske umiddelbart. Og umiddelbart for
meg, det er umiddelbart. Vi har altså fått
på plass det Stortinget har sagt man skulle, og da mener
jeg at arbeidet er i gang.

  Jeg kan konstatere at torsdag, som er i morgen,
ikke er langt inn i fremtiden – slik Steensnæs
prøvde å gi inntrykk av. Umiddelbart, det er umiddelbart
for meg.





                

