  Jeg kan bekrefte at ESA har gitt uttrykk for
at EØS-avtalens koordineringsregler for trygd som er nedfelt i Rådsforordning nr.
1408/71, bør få anvendelse på norsk
kontinentalsokkel. ESA har i en såkalt grunngitt uttalelse
pålagt Norge å gjennomføre dette.

Den nevnte rådsforordning er inntatt
som en del av EØS-avtalen. Den har imidlertid ikke vært
anvendt på norsk kontinentalsokkel. Årsaken til dette er
at EØS-avtalen – ut fra en fortolkning av begrepet «territorium» i avtalens
artikkel 126 – ikke omfatter kontinentalsokkelen. 

ESA og Norge er enige i fortolkningen av EØS-avtalens
geografiske virkeområde. ESA hevder imidlertid at virkeområdet
for forordning 1408/71 må defineres funksjonelt.
ESA understreker også behovet for å ta behørig hensyn
til EØS-avtalens formål om å opprette et ensartet europeisk økonomisk
område, gjennom å fremme like konkurransevilkår
og overholdelse av de samme regler.

Regjeringen har nå saken til vurdering,
og det tas sikte på å avslutte behandlingen i
nær fremtid. En rekke kryssende hensyn gjør seg
gjeldende i saken, og jeg ber om forståelse for at jeg
ikke kan gå nærmere inn på disse i dag.
Stortingets EØS-utvalg vil bli konsultert før svar sendes
ESA.

Kjell Engebretsen hadde
her overtatt presidentplassen.

  La meg først si at siden Odd Roger
Enoksen satt i den forrige regjeringen, kunne spørsmålet
nå tyde på at saken var ferdigbehandlet der. Det
var den ikke, for den forrige regjeringen måtte stille
seg de samme spørsmålene som den nåværende
regjering gjør. 

La meg si når det gjelder hvordan
praktiseringen er fra andre EU-lands side: Kommisjonen har opplyst
at trygdeforordningen anvendes helt eller delvis av sokkellandene
Storbritannia, Nederland og Danmark. Fagmyndighetene i
Storbritannia og Nederland opplyser imidlertid at dette ikke er
tilfelle. Danmark anvender forordningen, men kun for EØS-borgere
ansatt i EØS-selskaper. ESA forholder seg da til kommisjonens opplysninger.
Spørsmålet om å skape presedens er ett
av de viktige spørsmål som vi nå vurderer.
Det kan også forholde seg annerledes hvis vi skulle komme
til å tape en eventuell sak i forhold til EFTA-domstolen. 





                

