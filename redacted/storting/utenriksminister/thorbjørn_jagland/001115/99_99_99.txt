 Regjeringen deler den bekymring som er kommet
til uttrykk fra en rekke hold over situasjonen i Tsjetsjenia.

Vi har tatt opp situasjonen i Tsjetsjenia i
en rekke ulike internasjonale fora, herunder Organisasjonen for
sikkerhet og samarbeid i Europa – OSSE, Europarådet
og FNs menneskerettighetskommisjon. I FNs menneskerettighetskommisjon
var Norge medforslagsstiller til den resolusjon som representanten
Godal viser til. I resolusjonen ber kommisjonen de relevante spesialrapportører besøke
Tsjetsjenia uten opphold og avgi rapporter om sine funn til kommisjonen
og generalforsamlingen så snart som mulig. Neste sesjon
i Menneskerettighetskommisjonen er i mars – april 2001.
Fra norsk side vil vi ta stilling til rapportene når de
foreligger.

Det norske formannskapet i OSSE i 1999 gav
oss anledning til å spille en meget aktiv rolle i de internasjonale bestrebelsene
på å fremme en politisk løsning, bedre
menneskerettighetssituasjonen og lindre menneskelig lidelse    i
dette området. I kraft av vår plass i OSSEs formannskapstroika
også i inneværende år har vi kunnet delta
aktivt i organisasjonens arbeid, også når det
gjelder Tsjetsjenia.

Vårt engasjement for å hindre
menneskerettighetsovergrep i Tsjetsjenia er ikke begrenset
til multilaterale fora. Situasjonen i Tsjetsjenia er blitt tatt
opp med russerne ved en rekke anledninger, senest i forbindelse
med statsminister Kasianovs besøk i Norge i slutten av
september. Vi vil fortsette med å ta opp menneskerettighetssituasjonen
i Tsjetsjenia så lenge det er grunn til det.

Per Ove Width hadde
her overtatt presidentplassen.

 Det er riktig som representanten Ågot Valle
sier, at det å sikre videreføringen av den nordiske
passunionen, herunder den nordiske passfriheten, var en viktig målsetting
ved de nordiske lands inntreden i Schengen-samarbeidet, men det er
ikke riktig at det norske folk har blitt ført bak lyset,
og jeg skal redegjøre for det.

I Norges og Islands samarbeidsavtale med EU
om Schengen understrekes det at avtalen ikke skal berøre samarbeidet
innenfor rammen av den nordiske passunion. Det har heller aldri
vært reist spørsmål fra Schengen- eller
EU-hold om å gjøre endringer i passfriheten i Norden.
Den nordiske passfriheten vil således ikke bli berørt
av Norges inntreden i Schengen-samarbeidet.

Schengen-konvensjonen forplikter Schengen-landene til å sikre
at hoteller og andre overnattingssteder sørger for identitetskontroll
av overnattingsgjester. Dette skjer ved at gjestene ved innsjekking
fyller ut et kort med navn, adresse o.l., og at det fremlegges legitimasjon
for å bekrefte at opplysningene er korrekte.

Norge har allerede slike regler i utlendingsloven
og den tilhørende forskriften. For å unngå misforståelser
i forbindelse med at Norge går inn i Schengen-samarbeidet,
er det blitt gjort en tilføyelse i den relevante bestemmelsen
i utlendingsforskriften, § 136, der det uttrykkelig slås
fast at det ikke vil bli krevd pass fra nordiske borgere.

Siden det heller ikke er vanlig i Norden med
identitetskort, vil nordiske borgere kunne legitimere seg ved å fremvise
førerkort, bankkort e.l.

  Det er umulig for meg å svare på hva
Sverige har tenkt å gjøre. Det som er et faktum,
er at vi iallfall ikke har tenkt å gjøre dette,
for vi har tenkt å få inn en tilføyelse
i den relevante bestemmelsen i utlendingsforskriften, slik jeg redegjorde for,
og der vil det uttrykkelig bli slått fast at det ikke vil bli
krevd pass for nordiske borgere. 

Når det gjelder krav om å vise
fram ID-kort, er det ikke sjelden at man også i dag må vise
et eller annet når man tar inn på et hotell. Pass
er som kjent noe man må vise når man passerer
en grense. Det er ikke tilfellet her, og som jeg har sagt, legger
ikke Norge opp til at man må vise pass når man
skal identifisere seg på et hotell.





                

