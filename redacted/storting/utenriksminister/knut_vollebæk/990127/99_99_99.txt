  Dette spørsmålet har vi
faktisk hatt en generalprøve på tidligere i dag,
men det er ikke mindre viktig av den grunn.

Den humanitære situasjonen i Nordvest-Russland
er fortsatt vanskelig. Jeg er derfor glad for det sterke engasjementet
som er kommet til uttrykk, særlig i de nordnorske
kommunene, når det gjelder hjelpetiltak.

Under omfordelingsproposisjonen før
jul i fjor ble det bevilget 10 mill. kr for bruk i vinter, deriblant
til de større hjelpeorganisasjonenes arbeid i Arkhangelsk-området. Det
viser seg nå at det er akutt behov for ytterligere tiltak i
våre nærområder i nord for å avhjelpe
nøden blant utsatte grupper samt mangelen på livsnødvendige
medisiner og utstyr, som representanten Østberg viser til.

De seneste årene har det vært
store ubrukte midler på de ulike støtteprogrammene
for Øst-Europa. Således ble det overført ca. 419
mill. kr fra 1996 til 1997 og ca. 307 mill. kr fra 1997 til 1998.
Dette var én av grunnene til at Regjeringen fant å ville
redusere forslaget til bevilgning til disse programmene for 1999
og i stedet foreslo tilsagnsfullmakter på 200
mill. kr, som først kan komme til utbetaling
i år 2000. Disse tilsagnsfullmaktene vil vi bruke aktivt.
Imidlertid har Utenriksdepartementet gjennom en aktiv pådriverrolle
foretatt større utbetalinger i fjor enn det som har vært
vanlig de tidligere årene. Det ser derfor ut til, slik
som den foreløpige gjennomgangen nå viser, at bare
95 mill. kr vil bli overført fra 1998 til 1999. Og det ser
også ut til at hele dette beløpet er bundet opp
i konkrete prosjekter og ikke kan brukes til nye tiltak.

Av de bevilgede 55,5 mill. kr til Samarbeidsprogrammet
med Sentral- og Øst-Europa i 1999 har det vært vanskelig å frigjøre
ytterligere nødhjelpsmidler, da midlene er bundet opp i
tidligere inngåtte forpliktelser, bl.a. til Barentsprogrammet
og OSSE-tiltak. Vi vil imidlertid nå gå igjennom
Samarbeidsprogrammets portefølje for eventuelt å kunne
frigjøre i hvert fall noen midler. Jeg kan forsikre at
vi vil gjøre det som er mulig for å støtte opp
om det solidaritetsarbeid som Troms fylkeskommune så varmt
engasjerer seg i, til fordel for hardt tiltrengte medisinske nødhjelpstiltak
i Arkhangelsk-regionen.

I lys av den nye situasjonen som er oppstått
ettersom forbruket i fjor var større enn forventet, vil
Regjeringen komme tilbake til Stortinget med saken. Dette er i tråd med
det som ble uttrykt fra flere hold i budsjettdebatten i fjor. Jeg
kan forsikre om at Regjeringen legger vekt på sitt ansvar
for å støtte opp om utviklingen i Øst- og Sentral-Europa,
og da spesielt Nordvest-Russland, og vil opprettholde et høyt
aktivitetsnivå.

  Som jeg sa i mitt første svar, skal
vi gjennomgå porteføljen og se hva vi har av ledige
midler og hva vi kan prioritere. Så vidt jeg vet, har vi
foreløpig fått inn søknader for 317 mill.
kr, og når man har en bevilgning på 55,5 mill.
kr, er det klart for de fleste at det her må prioriteres.

Men som jeg også sa i mitt første
svar, er det etter mitt syn, og også etter Regjeringens
syn, oppstått en ny situasjon som man ikke kunne forutse,
i og med at forbruket i fjor var så mye større – og
bedre, vil jeg si – enn det man har hatt de tidligere årene.
Derfor har jeg også tidligere i dag sagt at Regjeringen
vil komme tilbake til Stortinget med denne saken. Men jeg kan ikke
her og nå love at dette prosjektet vil få 5 mill.
kr.





                

