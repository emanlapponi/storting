 Både for Romania og for andre land
i regionen er Donau av stor økonomisk betydning.

NATOs luftoperasjoner førte til ødeleggelse
av en rekke broer over Donau, med det resultat at deler av hovedløpet
i dag er stengt for skipstrafikk. Stengningen har påført
både Romania og andre av Jugoslavias naboland betydelige
tap. I tillegg er faren for flom og oversvømmelser økt,
som følge av de mange hindringene i elveløpet.

Det internasjonale samfunnet har et ansvar
for å hjelpe landene i regionen med gjenoppbyggingen etter
Kosovo-konflikten. Hovedansvaret for disse problemene ligger imidlertid
hos president Milosevic og hans regime. De er ansvarlige for de
store menneskelige og materielle ødeleggelsene under Kosovo-konflikten.

Serbiske myndigheter nekter i dag fartøyer
fra nabolandene adgang til landets kanalsystemer, som en alternativ
seilingsrute for mye av trafikken på Donau. Beograd viser
heller ingen vilje til et samarbeid om opprydding av elveløpet.
I tillegg til å trenere disse tiltakene krever myndighetene
i Beograd internasjonal bistand til gjenoppbygging av ødelagte
broer.

Det er som kjent uaktuelt for Norge å bidra
med denne typen bistand til Serbia så lenge Milosevic-regimet
sitter ved makten. Dette er en omforenet holdning også blant våre
allierte.

Samtidig er det urimelig at sanksjonsregimet
overfor Jugoslavia skal ramme nabolandene. Det er bl.a. fare for store
oversvømmelser til våren i et land som Ungarn
dersom ødelagte brolegemer ikke fjernes fra elveløpet
før vinteren setter inn.

Spørsmålet om lettelser i
sanksjonsregimet diskuteres nå i regionale fora i Sørøst-Europa
og i EU, herunder i forbindelse med Stabilitetspakten for Sørøst-Europa, hvor
EU og OSSE har sentrale roller. Fra norsk side deltar vi aktivt
i disse drøftelsene. Jeg tok senest saken opp i mine samtaler
med bl.a. utenriksminister Albright og EUs utenrikspolitiske koordinator
Solana under Midtøsten-toppmøtet i Oslo.
Vi har også en nær dialog med den serbiske opposisjonen
om denne saken. Norge er rede til å støtte oppryddingsprosjekter
langs Donau som det viser seg mulig å gjennomføre.

 Norge og de andre NATO-landene er svært
takknemlige overfor den solidariteten som Romania viste i forbindelse
med Kosovo-konflikten, og slik sett er gjenåpningen av
skipsleden høyt prioritert for oss alle sammen. Jeg tror
at det er vilje hos oss, og det synliggjøres vel også i
det arbeidet som gjøres i forbindelse med Stabilitetspakten
for å bidra økonomisk til Romania. Jeg har drøftet
dette med den rumenske utenriksministeren ved et par anledninger. 

Dette er et mer omfattende problem, og jeg
tror det er viktig at man ser dets regionale karakter. Jeg vet at
spørsmålene ble drøftet på toppmøtet
i forbindelse med den sentraleuropeiske frihandelsavtalen i Budapest
nå 19. og 20. oktober, og jeg vet også at det
er nær kontakt mellom EU og søkerlandene i regionen
om disse problemene. Det er mitt håp at det skal være
mulig å finne noen åpninger som gjør
at vi kan bidra til å renske opp i Donau, og hvis disse
mulighetene forefinnes, så skal vi hjelpe til med det.

  Jeg tror jeg kan forsikre representanten om
at det er bred enighet innad i NATO, og også i EU, om at
vi må gjøre noe for nabolandene, og også for
så vidt for den serbiske befolkningen. Jeg tror det er
viktig at fellesskapsholdningen beholdes, og derfor er jeg glad
for den dialogen som vi nå ser innad i NATO, og også vis-à-vis
landene i regionen. Vi er i kontakt med EU om disse spørsmålene,
og vi vil gjerne – som jeg sa i mitt forrige svar – støtte
opp om de initiativ som blir tatt. Jeg håper og tror at
det skal være mulig å få en bred enighet
om måten å gjøre dette på, nettopp
ut fra det anliggende som representanten gir uttrykk for: Behovet
for aktivt å vise støtte til de landene som kanskje
led aller mest under Kosovo-konflikten, nemlig landene i regionen. 





                

