Jeg har merket meg at alle partienes representanter, tror jeg, i dagens debatt har understreket behovet for en løpende debatt om utviklingen i Europa og i EU, og det er en debatt som Regjeringen ønsker å bidra til. Jeg kan forsikre bl.a. representanten Lønning om at Europa-meldingen som vi kommer med til høsten, nettopp vil gripe fatt i mange av de problemstillingene som er drøftet i dag, og se på hva dette betyr for oss og for Norge. Etter min mening er det viktig at vi tar oss tid til en grundig og nyansert debatt. Dette var også et spørsmål som bl.a. representanten Solheim var inne på, og Regjeringen ønsker nettopp at Europa-meldingen skal gi Stortinget og de politiske partiene et godt grunnlag for en fremtidsrettet debatt om Europa og vårt forhold til EU.




Representanten Lønning utfordrer meg igjen på spørsmålet om EØS-utvidelsen, og jeg ser klart at en utvidelse av EU betyr en utfordring for Norge. Det er noe av det vi har prøvd å peke på. Jeg synes kanskje det er litt galt når representanten Lønning samtidig sier at Norge står på stedet hvil, eller at vi sitter musestille. Jeg synes at noe av det arbeidet vi har gjort, og som for så vidt en del representanter har pekt på her i dag, når det gjelder en rekke ordninger i forhold til EU, tyder på at vi ikke står på stedet hvil, men at vi ut fra det ståstedet vi har, som er grunnlaget etter folkeavstemningen i 1994, har utviklet en rekke redskaper for utfyllende kontakt med EU. Dette er noe vi løpende vurderer, og som selvsagt også vil komme frem i den stortingsmeldingen. Jeg synes kanskje at kritikken som går på at vi ikke tar dynamikken i EU til følge, skyter noe over mål. 




Representanten Jagland viste til uttalelser som kansler Klima er kommet med i Østerrike om Haider. Jeg hadde en liten følelse av at han kanskje mente at vi fra Regjeringens side burde ha vært klarere i vår kritikk enn det vi har vært. Jeg synes det er veldig positivt at østerrikske politikere selv tar et klart standpunkt til dette. Jeg går ut fra at det også vil bety at vi kanskje slipper å se Haider i regjeringsposisjon i Østerrike. Jeg vil understreke både det statsministeren sa, og jeg selv sa, om vår klare fordømmelse av Haiders uttalelse, og at det også vil være naturlig med en markering hvis vi skulle komme i den situasjon at vi må forholde oss til ham som et regjeringsmedlem, men at det i dagens situasjon heldigvis ikke er grunnlag for å spekulere på hvilke type reaksjoner dette ville ha.




Representanten Godal tok for seg situasjonen i Russland og spesielt Tsjetsjenia og viste til de problemene vi står overfor ved at vi ikke kan gjennomføre en politikk som ivaretar også fundamentale menneskerettigheter i Tsjetsjenia, og jeg er enig med representanten i at det er et stort dilemma. Noe av det jeg ser som en utfordring her og en måte å følge dette opp på, er å styrke OSSE ytterligere. Jeg tror at vi må prøve å utvikle mekanismer for tidlig varsling og for forebyggende diplomati som en organisasjon som OSSE kan bruke. Jeg tror i hvert fall det er ett av de redskapene som kan være effektive. Selv Russland var med og aksepterte i Istanbul at konflikter som Tsjetsjenia-konflikten også er noe som OSSE kan være opptatt av. Det er ikke et indre anliggende på den måten at man ikke kan engasjere seg i det fra en organisasjon som OSSEs side, og derfor blir det organisasjonens og det internasjonale samfunnets utfordring å utvikle dette videre. Det er noe vi også fra norsk side vil prøve å videreutvikle innad i OSSE og også i forholdet til FN.




Representanten Harald Hove viste til Nürnberg-prosessen som en forløper – i hvert fall teoretisk og ideologisk – for det vi i dag drøfter, nemlig Den internasjonale straffedomstolen.




Jeg har i den sammenheng også lyst til å vise til at det i dag faktisk er 55 år siden frigivelsen av Auschwitz. Det er, synes jeg, meget betydningsfullt at Det norske storting nettopp i dag drøfter en slik sak som har så stor betydning for det internasjonale samfunn når det gjelder menneskerettigheter og rettspraksis internasjonalt. Beslutningen om å etablere en permanent, global straffedomstol er etter Regjeringens syn et gjennombrudd for folkeretten. Dette spørsmålet har stått på FNs dagsorden i et halvt århundre. Domstolen vil redusere det internasjonale samfunnets reaksjonstid overfor de alvorligste internasjonale forbrytelsene. Blant annet vil dette være et klart fremskritt sammenlignet med etableringen av nye straffedomstoler etter vedtak i FNs sikkerhetsråd i hvert enkelt tilfelle, som saksordføreren, representanten Engebretsen, viste til. Vi håper også at domstolen slik sett vil kunne få en avskrekkende virkning.




Nå er vi samtidig fullt ut klar over at domstolens faktiske effektivitet og virkning i praksis vil avhenge av de ulike statenes oppslutning om vedtektene og politisk vilje til å støtte domstolen. Et meget viktig prinsipielt skritt er imidlertid tatt. Det er fullt ut i tråd med den norske innsatsen til støtte for domstolsprosjektet under forhandlingene at vi nå går inn for norsk ratifikasjon.




Jeg er enig med representanten Hove, som er saksordfører i denne saken, og også de to representantene som har hatt ordet, i at dette er en viktig sak. Under utenriksdebatten tidligere i dag var globalisering et sentralt tema. Narkotikaproblemene er grenseoverskridende og krever et bredt samarbeid og utveksling av informasjon for en effektiv bekjempelse. Og Det europeiske overvåkingssenter for narkotika og narkotikamisbruk i Lisboa har en viktig rolle på dette område. 




Representanten Nybakk sa – det var kanskje ment som en kompliment – at det aldri er for sent å ta til vettet. Nå vet jeg egentlig ikke om det er helt sant, for jeg tror faktisk det i noen situasjoner kan være for sent, men la nå det ligge. (Latter i salen) Men det er tydeligvis aldri for sent å ta omkamp eller ta en ny debatt om den samme saken. Når representanten nå viser til statsministerens redegjørelse fra 10. mars i fjor og til avissitater fra 28. februar, synes jeg kanskje det kunne fått ligge i denne saken, fordi vi har hatt den oppe i diverse omganger tidligere i denne sal. Men ok, det er mulig at det er slik det skal være. Jeg har da bare lyst til å minne om at en av årsakene til at denne saken tok så lang tid, var nettopp uenighet mellom EU og Norge når det gjaldt tilknytningsform, fordi vi fra norsk side ønsket å få en samarbeidsavtale på grunnlag av EØS-avtalen. Årsaken til det var nettopp at dette skulle bli en så god avtale som mulig, som skulle gi oss så stor innflytelse som mulig, og det hadde også en del å gjøre med størrelsen på vårt støttebeløp. Regjeringen har jo ikke bare den følelse at opposisjonen er opptatt av dette, men har selv også et ønske om å skape best mulige avtaler for Norge. Jeg har derfor litt problemer med å se at det er så kritikkverdig at man gikk denne runden. Det som er viktig her, er at vi mistet ingenting i denne perioden. Det vi oppnådde, var en tredjelandsavtale, og den observatørstatus eller tilknytning vi hadde i perioden frem til vi fikk en tredjelandsavtale, var for så vidt den samme som vi har i dag. For den avtalen som nå foreligger, innebærer bl.a. at Norge får møterett og talerett i senterets styre, men ikke stemmerett.




Rusmiddeldirektoratet vil bli tilknyttet EUs informasjonsnettverk, hvor relevant informasjon utveksles elektronisk, og det er positivt.




Norges bidrag skal utgjøre 5,5 pst. av EUs bidrag. Det tilsvarer ca. 5 mill. kr pr. år, og utgiftene skal dekkes over Sosial- og helsedepartementets budsjett. 




Regjeringen mener at deltakelsen i narkotikabyrået åpner for et styrket samarbeid på et svært viktig område for Norge. Senteret vil bli et sentralt forum for dialog om narkotikapolitiske spørsmål, og Regjeringen ønsker at avtalen skal tre i kraft tidligst mulig. EU-siden er imidlertid ennå ikke i mål når det gjelder godkjenning av avtalen. Så vidt vi kjenner til, vil spørsmålet komme opp i Europaparlamentet i mars. Vi kan derfor først vente ikrafttredelse av avtalen på forsommeren, men det skyldes da ikke sendrektighet fra Regjeringens side.




