  Norge var tidlig ute med å yte økonomisk
støtte for å avhjelpe den humanitære
situasjonen blant flyktningene i Tsjetsjenia, Ingusjetia og Dagestan.
Hittil er 20,3 mill. kr fordelt til dette arbeidet. Halvparten av
dette er fordelt til UNHCR som koordinerer nødhjelpsarbeidet
i regionen. Den andre halvparten er utbetalt til norske organisasjoner,
hvorav 7,5 mill. kr er gitt til Norges Røde Kors, 1,5 mill.
kr er gitt til Flyktningerådet og 1 mill. kr til Kirkens
Nødhjelp.

Både FN og de frivillige organisasjonene
opererer i pakt med standarder som skal sikre at nødhjelpen
kommer frem til dem som trenger den mest – sårede,
syke, barn og gamle. Den norske bistanden går hovedsakelig
til distribusjon av nødhjelpsvarer til de mest hjelptrengende i
form av mat, medisiner, varme klær og telt. Innkjøp
av lokalt utstyr blir også tillagt vekt. Fra FN har det
kommet positive reaksjoner på den raske responsen fra de
norske organisasjonene. 

Både FNs og de norske organisasjonenes
løpende nødhjelpsoperasjoner er sikret finansiering
ut januar, men det er åpenbart behov for mer. FN vil i
løpet av januar presentere en revidert appell som skal
dekke perioden fra 1. februar til 1. juni i år. Regjeringen
er beredt til å yte nye bidrag. Vi vurderer dessuten ytterligere
støtte til nødhjelpsoperasjoner i området
gjennom norske og utenlandske frivillige organisasjoner. La meg
også understreke at det er av avgjørende
betydning at sikkerheten til hjelpepersonell ivaretas. Sikkerhetssituasjonen
er nå svært spent, og vi ønsker å unngå å sette
hjelpearbeideres liv i fare. Interne konflikter i området
generelt, korrupsjon og dårlig veinett legger begrensninger
på effektiv distribusjon av nødhjelp. Sammen med
andre land og berørte organisasjoner arbeider vi for at
nødhjelpen skal nå frem. Jeg vil igjen ta dette
opp med utenriksminister Ivanov når jeg treffer ham i Moskva
1. februar.

  Jeg er enig med representanten Godal i at
behovet i Tsjetsjenia er stort og antakeligvis vil øke.
Men jeg er litt overrasket over representantens kobling mellom situasjonen
i Kosovo og situasjonen i Tsjetsjenia. Vi er til stede i Kosovo.
Det koster også mye penger. Men nettopp for å sikre
at vi ikke må sitte med Kosovo over lang tid, tror jeg
det er viktig at det arbeidet som gjøres der, er så godt
og grundig som mulig. Det er min forståelse at en rekke
kosovoalbanere selv ønsker å reise tilbake, men
det må selvsagt være en ordnet tilbakereise, slik
at retur ikke fører til ytterligere problemer for dem som
reiser selv, eller for området. 

Når det gjelder Tsjetsjenia, vil vi,
som jeg sa, vurdere å gi mer penger når det kommer
en appell. Problemet med Tsjetsjenia er at det har vært
vanskelig å få inn midler og utstyr nettopp fordi
det har vært en pågående krig der. 





                

  Til grunn for det internasjonale samfunnets
tiltak overfor Serbia lå en rekke bindende vedtak fattet
av FNs sikkerhetsråd. Sikkerhetsrådets resolusjon
nr. 1199 av 23. september 1998 slo fast at situasjonen i det tidligere
Jugoslavia utgjorde en trussel mot internasjonal fred og sikkerhet.

Fraværet av tilsvarende vedtak i forbindelse
med dagens situasjon i Nord-Kaukasus fritar ikke russiske myndigheter
fra å overholde folkerettens regler i sin håndtering
av Tsjetsjenia-konflikten. Reglene gjenspeiles bl.a. i artikkel
3 i Genèvekonvensjonene av 1949. Denne bestemmelsen inneholder
minimumsstandarder og kommer til anvendelse i tilfelle av væpnet
konflikt på eget territorium, selv om konflikten ikke har
internasjonal karakter. Russland har også forpliktet seg
til å ivareta grunnleggende menneskerettigheter.

Vi bestrider ikke det faktum at Tsjetsjenia
er en del av Russland. Likeledes støtter vi kampen mot
alle former for terrorisme. Det kan neppe herske tvil om at enkelte tsjetsjenske
grupper er ansvarlige for terrorhandlinger.

Etter mitt syn kan imidlertid konflikten ikke
løses med militære midler alene. Det må dessverre
også konstateres at russiske myndigheter ikke i tilstrekkelig
grad har tatt hensyn til sivilbefolkningen i sin krigføring.
Situasjonen for befolkningen i Tsjetsjenia er nå meget
vanskelig. Den humanitære situasjonen er trolig mest akutt
i hovedstaden Groznyj som har vært isolert og utsatt for kraftige
rakett- og artilleriangrep den siste måneden, og, som vi
vet, nettopp i disse dager utsettes for direkte angrep hvor man
går fra hus til hus, kvartal til kvartal. Ut fra russernes
egne opplysninger må man regne med at om lag 40 000
sivile fremdeles oppholder seg i byen. Vi må anta at forsyningene
av mat og medisiner til innbyggerne i den isolerte hovedstaden er
minimale.

Krigen i Tsjetsjenia ble den viktigste saken
på OSSEs agenda de siste månedene av Norges formannskapsperiode.
Som OSSE-formann hadde jeg en aktiv dialog med russiske myndigheter
om situasjonen i Tsjetsjenia. Behovet for en politisk løsning
på konflikten har ligget til grunn for Regjeringens engasjement.
Som representanten Godal er kjent med, var jeg selv i Nord-Kaukasus
i midten av desember. Reisen gav sterke inntrykk fra krigsområdet
og fra flyktningleirer i regionen.

Russiske myndigheter står imidlertid
fast på at man ikke ønsker noe internasjonalt
engasjement i håndteringen av Tsjetsjenia-konflikten, som
anses som et internt russisk anliggende. I toppmøteerklæringen
fra Istanbul har russerne imidlertid sagt seg enig i behovet for
en politisk løsning på konflikten, og at OSSE
kan bidra til å nå dette målet.

Jeg er dypt bekymret over mulige regionale
følger av konflikten. Regjeringen ønsker å bidra
til sterkt internasjonalt press på Russland for å stanse
krigshandlingene. Jeg har gjentatte ganger tatt opp med russiske
myndigheter behovet for å etablere en dialog med tsjetsjenske
representanter for å søke en politisk løsning
på konflikten. I denne sammenheng er besøket av
en delegasjon fra Europarådets parlamentariske
forsamling i Moskva nylig av betydning. Samtalen mellom fungerende
president Putin og Lord Russel-Johnston understreker alvoret i situasjonen.
Bare en politisk løsning kan sikre varig fred og bidra
til stabilitet i regionen.

Det internasjonale samfunnet preges av økende
utålmodighet når det gjelder russiske styrkers
fremferd i Tsjetsjenia. Det foretas løpende vurderinger
av tiltak overfor Russland som kan bidra til en løsning
av konflikten.

Verken Norge eller andre land har så langt
vurdert bruk av sanksjoner som et egnet virkemiddel for å presse russiske
myndigheter. Innføring av sanksjoner ville etter mitt syn
kunne føre til ytterligere politisk isolasjon av Russland
og vanskeliggjøre arbeidet med å få til
en politisk dialog mellom partene. Regjeringen følger imidlertid utviklingen
nøye.

Ursula Evje hadde her overtatt
presidentplassen.

  Å karakterisere Milosevic som en liten synder,
at han tilhører gruppen små syndere, synes jeg
er oppsiktsvekkende. Jeg er ikke sikker på om representanten
Godal helt vil vedkjenne seg den uttalelsen. Jeg må nok
si at det som skjedde i Kosovo, var forferdelig og et eklatant brudd
på alt vi forstår med respekt for menneskeverd. 

Men det forhindrer ikke at jeg er enig med
representanten i betydningen av likhet for loven, og at det er et problem å behandle
ulike internasjonale aktører på samme måten,
fordi vi ofte ser det i en sammenheng som er større enn
bare den konkrete konflikten det dreier seg om. Jeg vil imidlertid
vise til det jeg sa innledningsvis om FNs engasjement i Kosovo-konflikten,
og samtidig understreke at vi på ingen måte har
latt Russland i fred. Vi har et kontinuerlig press på Russland,
og mitt håp er at det presset og den dialogen skal bære
frukt.

  Hvis tiltak skal ha effekt, tror jeg det er
veldig viktig at det internasjonale samfunnet står sammen
om slike tiltak, og det har vi fra norsk side prøvd å medvirke
til i ulike sammenhenger hvor det har vært naturlig. 

Samtidig synes jeg det er viktig å huske
på at sanksjoner, boikott, er siste utvei i et internasjonalt
virkemiddelapparat. Vi ønsker å prøve å få gjennomslag
for våre syn gjennom en dialog, gjennom et felles arbeid.
Det er mitt håp, som jeg sa tidligere i mitt svar til representanten
Godal, at denne dialogen skal bære frukt når det
gjelder våre kontakter med Russland. Jeg har lyst til å minne
om at vi prøvde jo dette også overfor Milosevic.
Vi holdt på med en dialog helt frem til 24. mars,
og det var som en følge av at han overhodet ikke ville
rette seg etter det internasjonale samfunn at man gikk til krig.
Og det er mitt håp at det selvsagt ikke skal bli nødvendig
i forholdet til Russland. 





                

