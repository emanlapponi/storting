  Det er et stort behov for politiske og økonomiske
reformer på Cuba. Regjeringen håper at dialog
og kontakt med landet kan fremme disse reformene. Derfor har Regjeringen
innledet et bredt samarbeid for å støtte
utviklingen av demokrati i landet. Besøksutveksling på politisk
nivå har vært videreført. Fra norsk side
har det også blitt tatt initiativ til seminarer vedrørende
ytringsfrihet og menneskerettigheter.

Under statssekretær Janne Haaland
Matlarys besøk på Cuba i september 1998 ble det
således arrangert et seminar om medias rolle i den moderne
verden, med deltakelse av norske og cubanske journalister. Seminaret
gav anledning til en bred drøftelse av problemstillinger
knyttet til medias stilling både i det norske og det cubanske
samfunnet.

Dette seminaret vil bli fulgt opp av et nytt
seminar i Oslo i inneværende måned. Spørsmål
knyttet til ytringsfrihet og presseetikk vil stå sentralt.
I tillegg vil det bli lagt vekt på tekniske nyvinninger
som er tatt i bruk av norske media, arbeidsmetoder og redaksjonelle
forhold i norsk presse.

Ved å etablere kontakter mellom representanter
for norske og cubanske media ønsker vi å bidra
til at cubanske medierepresentanter blir kjent med hvordan pressen fugerer
i et åpent og demokratisk samfunn som det norske. Dette
håper vi vil være et viktig bidrag til å bringe utviklingen
på Cuba i en retning jeg formoder alle mener er riktig.
Jeg mener derfor at investeringene det her er tale om, er vel anvendte
midler, og i tråd med Regjeringens arbeid for å fremme
demokrati og menneskerettigheter. 

Som ledd i dialogen med Cuba vil Utenriksdepartementet
for øvrig gjennomføre et norsk-cubansk seminar om
menneskerettigheter i Havanna i første halvdel av mars. 

En rekke land satser nå på ulike
former for demokratifremmende tiltak på Cuba. Regjeringen
har med interesse merket seg at det også i USA nå er
en viss bevegelse i forholdet til Cuba. 

  Størrelsen på øya kan
vi vel antakeligvis enes om, men det har vist seg at det ikke nødvendigvis
er akkurat den geografiske størrelsen som er avgjørende
for det politiske potensial og den politiske sprengkraft. Hvis vi
ser litt tilbake i historien, bar nettopp Cubas forhold til Russland,
eller Sovjetunionen som det den gang het, i seg muligheten for en
atomkrig. Det gjør at utviklingen på Cuba ikke
har vært helt uvesentlig i storpolitisk sammenheng. Men
i tillegg til det mener vi det er et poeng at situasjonen bedres
på Cuba.

 Det er vel riktig som representanten Gundersen
sier, at her kan man en del om demokrati. Men hvis det skulle ligge
til grunn for alt vi gjør, betød det at vi ikke
behøvde å drive utenrikspolitikk. For de fleste
har en viss kunnskap om prinsipper og ideer, men det er implementeringen
det skorter på, og der tror jeg at vi fra norsk side kan være
nyttige. 

