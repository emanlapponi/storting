  Når den norske regjeringen har valgt å innføre
begrensninger i de bilaterale politiske forbindelser med Østerrike
på linje med EU-landene, skyldes dette behovet for å ta
avstand fra de rasistiske og nasjonalistiske strømninger
som Frihetspartiet forfekter. 

Tiltakene er ment som et signal til den østerrikske
regjering. Det er ikke ønskelig å avskjære
Østerrike som et demokratisk land fra deltakelse i det internasjonale
samfunn og samarbeid av rent faglig karakter. Begrensningene gjelder
derfor bare det bilaterale forhold og utelukkende kontakt på politisk
nivå. Vi legger vekt på at tiltakene ikke skal
berøre samarbeidet innen OSSE, der Østerrike
for tiden har formannskapet. 

Regjeringen har lagt vekt på at de
europeiske land står samlet og i størst mulig
utstrekning koordinerer sine tiltak. Fra norsk side er det derfor
ikke ønskelig å fastsette et særnorsk
sett med kriterier for hevelse av tiltakene. EU-landenes politikk
vil derfor bli tillagt betydelig vekt ved vår egen vurdering
av hvilke utviklingstrekk som kan medføre endringer i vårt
forhold til Østerrike. Vi står i nær og løpende
kontakt med både EU og med andre land i dette spørsmålet. 

Den østerrikske regjerings politikk
vil være et viktig element i vår vurdering av
hvorvidt tiltakene skal videreføres. Vi har merket oss
at det fra regjeringspartienes side er undertegnet en felleserklæring
hvor man slutter seg til grunnleggende europeiske verdier og holdninger. Det
må imidlertid også kunne forventes at Haider eller den
nye partiledelsen utvetydig tar avstand fra tidligere uttalelser. 

  Jeg vil mene at de tiltakene som EU nå har
truffet, og vi har sluttet oss til, nettopp er for å unngå dobbeltmoral
og dobbeltstandard. Her viser EU at de tar spørsmål
om verdier, holdninger og menneskerettigheter like alvorlig innad
i sin egen gruppe, som det de gjør overfor søkerlandene.
Jeg tror at det er et veldig viktig signal, og min forståelse
er også at en del av søkerlandene nettopp har
merket seg dette, og tross alt har sett på dette som positivt. 

Det er riktig at Haider til tider har beklaget
noen uttalelser, det har imidlertid langt fra vært utvetydig.
Det har også vært gjort på ulike måter
og i ulike sammenhenger, uten at det har kommet klart frem at man
samlet tar avstand fra det som har vært regjeringens politikk
så langt. 

Uttalelsene som jeg sitter med, er så ferske
som fra 1998, og slik sett er det ikke gamle, uaktuelle uttalelser det
dreier seg om. 

Det er også viktig å huske
på at Russland ikke er medlem av EU, og kan neppe bli det
i den nåværende situasjon. 





                

  Journalisten Andrej Babitskij vendte tilbake
til Moskva for en uke siden i dag. Vi er glad for at Babitskij nå er
kommet til rette og er tilbake hos sin familie. Jeg vil imidlertid
ikke unnlate å peke på at Babitskij-saken gir
grunn til sterk uro. Den er blitt tatt opp en rekke ganger i OSSE-sammenheng. OSSE
har som kjent en egen representant for frie media, og han har vært
meget aktiv overfor russiske myndigheter i denne saken. 

Saken har fortsatt enkelte uavklarte sider.
Det er vanskelig å si hvilket etterspill den vil få i
det russiske rettsapparatet. Selv om det foreløpig ikke
synes naturlig å forfølge Babitskij-saken videre
i OSSE eller i andre sammenhenger, viser denne saken at vi alltid
må være på vakt mot brudd på menneskerettighetene
rent generelt og på pressefriheten spesielt. 

Frie og uavhengige media er en viktig del av
et levedyktig demokrati. Fortsatt har mange land problemer med å etterleve
påtatte internasjonale forpliktelser på dette
området. I OSSE har man over de seneste år lagt betydelig
vekt på å styrke arbeidet med å fremme
presse- og mediafriheten. Aktuelle overgrep og brudd på OSSE-forpliktelsene
er blitt tatt opp til behandling, samtidig som man har tilbudt rådgivning
og bistand til de land som har hatt behov for dette. Også under
det norske OSSE-formannskapet var dette en sentral og viktig prioritering. 

 Jeg tror det er veldig viktig at vi støtter
opp om de initiativ som Jelena Bonner og andre borgerrettsforkjempere
i Russland har tatt nå i denne konkrete situasjonen, men
også rent generelt. Det er noe vi gjør bilateralt.
Jeg har selvsagt drøftet menneskerettighetsspørsmål
jevnlig med min russiske kollega når vi har hatt møter,
ikke minst har dette vært tatt opp i forbindelse med situasjonen
i Tsjetsjenia, som vi tar skarp avstand fra. Men jeg tror også det
er viktig å ta det opp i multilaterale sammenhenger. Jeg
tror det er viktig at OSSEs arbeid fortsetter aktivt, at man presenterer
for Russland de krav og de forpliktelser som de har overfor OSSE.
De signalene vi har fått i den siste tiden om et nærmere
og nytt samarbeid mellom Russland og NATO, tror jeg også er
viktig når det gjelder menneskerettigheter. Vi skal fra
norsk side gjøre det vi kan, for å arbeide for
videreutvikling av menneskerettighetene i Russland.





                

 ABM-avtalen mellom Russland og USA
er en hjørnestein i det internasjonale avtaleverket når
det gjelder stabilitet, nedrustning og ikke-spredning. Det er derfor
viktig at det også i fortsettelsen vernes om denne avtalen.
De amerikanske rakettforsvarsplanene har aktualisert spørsmål
om en tilpasning av ABM-avtalen mellom USA og Russland. En slik tilpasning
vil kreve begge parters tilslutning. De to land drøfter
nå denne problemstillingen. Det er vårt håp
at Russland og USA kommer til enighet på en måte
som viderefører ABM-avtalen.

Fra amerikansk side har man avvist at Globus
II-radaren har vært testet i en ABM-rolle, eller vil få en
slik rolle i fremtiden. Jeg vil minne om at Globus II- radaren disponeres
av Norge, opereres under norsk kontroll og vil bli bemannet utelukkende
av norsk personell.

Regjeringen vil ikke tillate at Globus II-radaren
blir brukt på en måte som er i strid med ABM-avtalen.

De amerikanske planene om et begrenset nasjonalt
rakettforsvar, det såkalte NMD, bygger på en amerikansk vurdering
om en stigende trussel fra bl.a. Nord-Korea og Irak om et begrenset
angrep med langtrekkende missiler utstyrt med masseødeleggelsesvåpen
eller konvensjonelle stridshoder.

Ifølge amerikanske myndigheter vil
NMD-systemet, dersom det blir utplassert, bare utgjøre
et effektivt forsvar mot et fåtall stridshoder. Det vil
derfor ikke, ifølge amerikanske myndigheter, berøre
den strategiske balansen mellom USA og Russland.

USA har ennå ikke fattet en beslutning
om å bygge et nasjonalt NMD-forsvar. Både Norge
og andre land har overfor amerikanske myndigheter gitt uttrykk for
at et eventuelt NMD-forsvar reiser mange spørsmål,
også når det gjelder virkningen for ABM-avtalen.

Selv om beslutningen om et NMD-system vil være
en nasjonal amerikansk beslutning, har vi sammen med andre allierte
understreket behovet for at det gjennomføres grundige konsultasjoner
i NATO om de amerikanske planene før USA fatter sitt vedtak.
Dette har USA sagt seg villig til, og har allerede informert sine
allierte i NATO om status i NMD-planleggingen. 

 Som kjent er selve operasjonen av Globus II
forsvarsministerens ansvar, og jeg må nok innrømme
at jeg ikke har detaljkunnskap om budsjettene i forbindelse med
Globus II. Men jeg tror ikke det hersker tvil om at dette er en
dyr installasjon, og at amerikanerne her har betalt store beløp – om dette
akkurat er 1 milliard, kan jeg verken bekrefte eller avkrefte.
I NATO-sammenheng vil jeg jo mene at det er interessant, også for
USA, at Norge har et godt etterretningsapparat i tillegg til de øvrige
tiltakene som denne radaren skal brukes til. Og som kjent er det
allerede en radar i Vardø, så i den sammenheng
er ikke dette noe spesielt. Men dette er et ledd i vårt
vanlige forsvarssamarbeid mellom USA og Norge.

Jeg er kjent med at det er en uenighet eller
at det har kommet frem ulike opplysninger i USA, men det jeg kan bekrefte,
er at USA ikke får informasjon i sann tid.

