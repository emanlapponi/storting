  Saddam Hussein er en diktator som i løpet
av et tiår førte sitt folk inn i to angrepskriger.
Det irakiske militære har ødelagt store landbruksområder
som et ledd i målrettede angrep mot egen befolkning. Selv
om det er vanskelig å komme med presise tall, antas at
5 000 mennesker døde umiddelbart etter ett av
myndighetenes angrep med kjemiske våpen mot byer i Nord-Irak
i 1988.

Siden innføringen av sanksjonene har
Irak motarbeidet alle forsøk fra FNs side på å skjerme
sivilbefolkningen mot virkningen av tvangstiltakene. Mat og medisiner var
unntatt fra sanksjonene fra første dag. Den irakiske regjeringen
la fra første stund vansker i veien for humanitære
organisasjoners arbeid. Tilbudet om olje for mat-programmet som
ble fremsatt i 1991, kunne ikke iverksettes før i 1996,
fordi Irak ikke aksepterte de betingelser som var stilt. Store summer
har gått til militære forskningsprogrammer
og bygging av presidentpalasser.

FNs egne representanter har understreket at
arbeidet med olje for mat-ordningen ikke er fulgt opp tilstrekkelig fra
irakisk side. Nødvendige produkter for utsatte grupper
er utelatt fra bestillingslister, mens det oppfordres til helsemessig
uheldig og dyr kostholdsprofil bl.a. for nyfødte. Mat og
medisiner har vært lagret unødvendig lenge.

En kan ikke se bort fra at Irak i vesentlig
grad har medvirket til den vanskelige humanitære situasjonen
i den hensikt å utnytte dette som et pressmiddel i forhold til
det internasjonale samfunn for dermed å få opphevet sanksjonene.

Jeg finner det nødvendig å minne
om disse forhold. Jeg vil imidlertid samtidig understreke at jeg
deler bekymringen for den humanitære situasjonen i Irak.
Til tross for at olje for mat-ordningen har bidratt til å forbedre
situasjonen i den tid den har fått virke, er det grunn
til uro over situasjonen for sivilbefolkningen.

Under de meget vanskelige forhandlinger som
foregikk i FNs sikkerhetsråd i 1999, og som 17. desember
i fjor førte til vedtak av Sikkerhetsrådsresolusjon
nr. 1284, mente et stort flertall av medlemslandene at olje for
mat-ordningen ikke fungerte godt nok. Videre ble det pekt på at
Irak fortsatt ikke hadde oppfylt FNs krav om nedrustning. Den resolusjonen
som er vedtatt, viderefører derfor våpeninspeksjonene
og sanksjonene. Samtidig er det gjort vesentlige endringer i olje
for mat-ordningen. Man har søkt å finne en balanse
som bidrar til forbedringer i det humanitære arbeidet,
samtidig som det muliggjør kontroll med bruk av de midler
som genereres ved oljesalget.

Fra norsk side har vi flere ganger understreket
betydningen av å forbedre den humanitære situasjonen
i FNs fortsatte arbeid med Irak.

Endringene i olje for mat-ordningen er i ferd
med å bli iverksatt. Det er mitt håp at de vil
føre til forbedringer i den humanitære situasjonen
i Irak. Dette er imidlertid fremdeles avhengig av irakiske myndigheters
samarbeid.

Fra norsk side ble det gitt betydelig humanitær
bistand til Irak i etterkant av Golfkrigen. Siden har støtten
til Irak stort sett vært opprettholdt på et høyt
nivå, og siste år var bistanden på 33
mill. kr. Vi har bl.a. gitt midler til innkjøp av spesialnæring,
til rehabilitering av vannforsyning, minerydding og matvarehjelp.
Vi holder nær kontakt med miljøer og organisasjoner
som kan gi informasjon om situasjonen i Irak, og om hvordan man
best kan bistå.

Sikkerhetsrådet har tilkjennegitt
at man vil være villig til å vurdere en suspensjon
og mulig senere opphevelse av sanksjonene dersom Irak samarbeider
med det nye inspeksjonsorganet og IAEA over en periode på 120
dager. Det er mitt håp at Irak vil benytte denne muligheten.

  Nå er det representantens privilegium å spørre
og min plikt å svare. Men det er riktig som representanten
påpeker, at det ikke er lett å gi et godt svar
på hvordan vi skal forholde oss til Irak og situasjonen
der. Jeg vil imidlertid avvise at vi bare sitter og venter. Jeg
synes jo det faktum at vi i 1999 bidrog med 33 mill. kr, at vi har
vært aktivt engasjert i FN-miljøet i New York
for å se på hvordan man kan endre sanksjonene
slik at man i større grad ivaretar de humanitære
hensyn, og det faktum at vi også har arbeidet aktivt for å få kontakter
politisk gjennom frivillige organisasjoner inn i Irak for å se
hva man kan gjøre for å støtte positive
grupper, viser at vi prøver å gjøre noe.
Men igjen står vi altså overfor et regime noe à la
det vi har i Jugoslavia, som ikke er villig til å samarbeide
med det internasjonale samfunn, og da er det svært vanskelig å komme
frem til en forbedret situasjon.





                

  Gjennomføring av utvisningsvedtak
for jugoslaviske statsborgere fra Kosovo har i en årrekke
vært vanskelig. Svært få reiser frivillig
tilbake, og mange har ikke reisedokumenter. Det har i flere år
ikke vært mulig å få utstedt reisedokumenter for
utviste jugoslaviske statsborgere fra Kosovo fra den jugoslaviske
ambassaden i Oslo.

Norske myndigheter innledet forhandlinger med
jugoslaviske myndigheter i 1996 om en bilateral avtale om å ta
tilbake egne borgere. På grunn av den økte spenningen i
Kosovo ble det aldri aktuelt å undertegne den fremforhandlede
returavtalen. Jugoslaviske myndigheter er ikke blitt forespurt om
utstedelse av reisedokumenter for utviste personer i tiden etter
at NATO innledet luftoperasjoner mot Jugoslavia i mars 1999. Returavtaler
med andre land ble dessuten suspendert fra jugoslavisk side etter luftkampanjens
begynnelse.

Våre tiltak mot Den føderale
republikken Jugoslavia er ledd i en felles euroatlantisk politikk
overfor Milosevic-regimet. Tiltakenes formål er å opprettholde
et internasjonalt press mot regimet for å anspore til demokratisering
og respekt for menneskerettigheter samt overholdelse av internasjonale
forpliktelser. De er ikke ment som straffetiltak mot den serbiske
sivilbefolkningen i sin alminnelighet.

Norsk sanksjonspolitikk har tradisjonelt vært
begrenset til gjennomføring av bindende vedtak av FNs sikkerhetsråd,
og tiltakene mot Jugoslavia representerer således ett av
få unntak. Tiltakene ble iverksatt som et ledd i et felles
internasjonalt press mot Milosevic-regimet og er en del av en omfattende
pakke av straffetiltak i samsvar med tiltak vedtatt i regi av EU
og USA. Straffetiltakene utgjør et multilateralt og ikke
et bilateralt virkemiddel. Det er for øvrig flere land
som nekter å motta utviste borgere fra Norge. Dette forhold
er imidlertid ikke en del av begrunnelsen for straffetiltakene mot
Jugoslavia.

Tiltakene mot Milosevic-regimet er utformet
med sikte på å bidra til demokratisering og et
regimeskifte på sikt. Dette innebærer at vi i
samråd med våre allierte vil tilpasse tiltakene
til skiftende politiske omstendigheter i Jugoslavia. Et demokratisk
styre i Beograd vil være den beste forutsetning for at
vi etter hvert skal kunne samarbeide med jugoslaviske myndigheter
bl.a. om retur av jugoslaviske borgere som utvises fra Norge.

Jeg vil for øvrig vise til at justisministeren
i svar på spørsmål senere i dag vil redegjøre
ytterligere for de utlendingspolitiske forhold i denne forbindelse.





                

