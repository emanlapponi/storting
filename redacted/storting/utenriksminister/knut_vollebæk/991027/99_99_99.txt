  I min redegjørelse for Stortinget
den 25. mai i år pekte jeg på en del
av de vanskelighetene man vil møte ved å forhandle
frem investeringsregler i WTO. Jeg fremhevet kompleksiteten i å få til
en avtale som både ivaretar næringspolitiske hensyn
og samtidig tar tilstrekkelig hensyn til miljø, helse, arbeidsstandarder
og utviklingslandenes behov. 

Jeg viste også til den uenigheten
som finnes mellom sentrale land om dette spørsmålet.
Regjeringen ville derfor i utgangspunktet ikke gå aktivt
inn for at investeringer skulle bli et forhandlingstema. Samtidig
understreket jeg at dersom temaet skulle bli en del av forhandlingene, ville
vi vektlegge de nevnte kvalitative hensynene i eventuelle forhandlinger. 

I debatten om redegjørelsen i Stortinget
den 17. juni gav flere representanter fra partier som representerer
et flertall i Stortinget, uttrykk for at vi fra norsk side skulle gå mer
aktivt inn for at WTO forhandler frem multilaterale regler for investeringer.
Dette har Regjeringen tatt til etterretning. 

Ministermøtet i Seattle i månedsskiftet
november-desember skal formelt vedta mandatet for de kommende forhandlingene.
La meg understreke at selv om investeringer inkluderes, dreier det
seg ikke om en ny MAI-avtale. Det legges tvert imot vekt på en
helt annen og mindre vidtrekkende tilnærming for utarbeidelse
av multilaterale regler for investeringer enn det som var forutsatt
i MAI-forhandlingene. 

En annen hovedinnvending mot MAI-forhandlingene var
at de foregikk i en begrenset krets av land. Med sine 135 medlemsland
vil WTO være et langt mer representativt forum enn landene
som stod bak MAI-forhandlingene i OECD. 

Det gjenstår å se hvilken
endelig utforming en eventuell beslutning i Seattle vil få.
Hovedtanken fra dem som ønsker å inkludere investeringer
i forhandlingene, er å etablere et rammeverk med utgangspunkt
i WTOs grunnleggende prinsipper, og som begrenser seg til direkte
investeringer. 

Etter gårsdagens møte i «Friends
of the Round»-gruppen i Lausanne, hvor jeg deltok, er det
fortsatt uklart om investeringer vil bli inkludert i forhandlingene,
selv om en del tyder på at det kan skje. For Regjeringen
er det i så fall avgjørende at det tas nødvendige
hensyn – som jeg tidligere sa – til miljø,
helse, kulturinteresser, arbeidsstandarder, nasjonal kontroll med
naturressurser og utviklingslandenes behov. Et eventuelt
avtaleverk må på en balansert måte ivareta
plikter og rettigheter til alle relevante aktører, dvs.
vertsland, opprinnelsesland og investorer. WTOs håndtering
av disse forholdene vil være avgjørende for Regjeringen.

  Under de møtene som fant sted i Lausanne
i forgårs og i går, kom man ikke så langt
at man forhandlet om noe som helst, det var mer en posisjonering.
Og ordet «investeringer» ble vel ikke tatt i så veldig
manges munn, fordi man i større grad drøftet landbruk
og landbrukspolitikk enn andre ting. Vi fikk ikke anledning til å gi
uttrykk for verken det ene eller det andre, så det er ingen
posisjoner som for så vidt har beveget seg i det hele tatt
under det møtet som fant sted i går. Som jeg sa
i mitt første svar, vil Regjeringen hvis det skulle komme
til at disse spørsmålene blir satt på dagsorden,
legge avgjørende vekt på miljø, helse,
kulturinteresser, arbeidsstandarder, nasjonal kontroll av naturressurser og
utviklingslandenes behov. Når man så kommer til
det endelige vedtak, vil vi måtte se det hele i sammenheng. 

  Det er ikke diplomaten som svarer, men det
er den som deltok på et møte, som svarer. Og på dette
møtet kom man ikke så langt at man i det hele
tatt drøftet disse spørsmålene. Det er
klart at Regjeringen vil vektlegge de prinsipper som jeg nettopp
har gitt uttrykk for, men nå har vi altså ikke
begynt forhandlingene ennå. Når disse forhandlingene
begynner, vil vi selvsagt legge vekt på det jeg har sagt.
I utgangspunktet har vi altså gjort vårt standpunkt
kjent. 

Representanten Djupedal viser stadig til den 

forrige 

MAI-avtalen. Jeg prøvde å si
at her er det ikke snakk om noen ny MAI-avtale, det er snakk om
en helt ny type investeringsavtaler. Det er heller ikke riktig at
alle utviklingslandene er imot dette. Det er ulike syn på dette.
En av begrensningene i det forslaget som ligger på bordet,
er at det bare skal dreie seg om direkte investeringer. Det er til
forskjell fra MAI-avtalen da man holdt på å forhandle
frem den.





                

 Situasjonen på Balkan gir fortsatt
grunn til alvorlig bekymring. Mye av ansvaret for problemene og
lidelsene hviler på regimet i Den føderale republikken
Jugoslavia og spesielt president Slobodan Milosevic. Aksjonen i
Kosovo var ikke rettet mot den serbiske befolkningen. Utgangspunktet
var Beograd-regimets overgrep mot den kosovoalbanske befolkningen.

Målsettingen er å sikre et
multietnisk Kosovo, og det er derfor sterkt beklagelig dersom den
FN-ledede operasjonen etter krigshandlingene ikke har klart å berolige minoritetsgruppene,
slik at bl.a. et stort antall serbere har valgt å forlate
Kosovo.

Regjeringen er svært opptatt av den
vanskelige situasjonen blant internt fordrevne serbere, spesielt
med tanke på den nært forestående vinteren,
som representanten viser til. For å avhjelpe den humanitære
situasjonen har Regjeringen nylig økt støtten
til humanitære tiltak i Serbia med 34,6 mill. kr,
til drøyt 52 mill. kr. Samlet humanitær
bistand til Serbia, Kosovo og Montenegro utgjør i underkant
av 400 mill. kr.

Regjeringen har støttet UNHCRs program
for nødhjelp til internt fordrevne serbere og Roma-folket
i Serbia med i alt 20 mill. kr, bl.a.
til innkjøp av brensel til flyktninger og deres vertsfamilier.
Andre tiltak som Regjeringen har tatt initiativet til, er fulgt
opp gjennom norske frivillige organisasjoner. Kirkens Nødhjelp
har kanalisert mat til flyktninger gjennom sitt internasjonale nettverk.
Foruten å rehabilitere helsestasjonen i Aleksinac, en by
med 18 000-20 000 innbyggere, har Norges Røde Kors
bidratt med suppekjøkken til vertsfamilier og flyktninger.
Caritas Norge arbeider gjennom sitt internasjonale nettverk med å skaffe
husly og nødhjelpsforsyninger til internt fordrevne serbere
og Roma-folk. Videre rehabiliterer Flyktningerådet boliger
for flyktninger i Serbia. Gjennom Norsk Folkehjelp og Redd Barna
støtter Regjeringen prosjekter for å avhjelpe
den humanitære situasjonen blant serbiske flyktninger i
Montenegro.

Regjeringen vil også i sitt videre
arbeid på Balkan legge vekt på humanitære
tiltak i Serbia. Et viktig element i den forbindelse vil være
tiltak som kan legge forholdene til rette for at serbiske flyktninger
fra Kosovo kan returnere til sine hjemsteder. Det holdes nær
kontakt med FN-administrasjonen i Kosovo om dette med sikte på å sette inn
tiltak så fort vinteren er over.

  Selv om representanten Langeland sier at det
ikke er noen tvil om hvem som har ansvaret, er nok representanten
og jeg uenige om det, for jeg mener at den som her har
ansvaret, er president Milosevic.

Samtidig er jeg enig med ham i at vi ser at
det serbiske folk lider. Det lider utover de proporsjonene som jeg mener
er riktig, og derfor kan det være grunn til å se
på sanksjonsregimet. Det er noe vi drøfter. Men
jeg tror nok at vi skal være så realistiske at
vi sier at en endelig løsning på disse problemene – og
også på den humanitære nøden – kan
vi bare finne gjennom politiske endringer i Serbia. Derfor har også Regjeringen
intensivert kontaktene med den politiske opposisjonen i landet,
spesielt Alliansen for endring, der et flertall av opposisjonspolitikerne
deltar. Representanter for denne alliansen er invitert til Norge
og kommer hit i begynnelsen av november – jeg tror det
er den 9. november. Da vil vi også drøfte den humanitære
situasjonen med dem.

 Jeg kan forsikre representanten Langeland om
at utenriksministeren har gått i spissen for dette. Vi
har lagt stor vekt på å yte støtte til
det serbiske folk, og det skal vi fortsatt gjøre.

Men det dreier seg ikke bare om sanksjoner.
Jeg drøftet spørsmålet med den østerrikske
utenriksministeren for et par-tre dager siden. Og et av problemene
er at president Milosevic selv f.eks. ikke ønsker å rydde
opp i Donau, fordi han ser at dette politisk sett ikke tjener ham. Som
jeg sa i mitt andre svar til representanten, står vi her overfor
et veldig stort problem, nettopp fordi man har å gjøre
med et regime som ikke er opptatt av sitt folk. De er opptatt av
makt, de er opptatt av sin egen posisjon, men ikke av folkets stilling.
Og derfor – selv om vi skal øve påtrykk
og selv om vi skal gi humanitær bistand – tror
jeg nok at vi må se i øynene at den nødvendige
støtten på lang sikt kan vi bare gi etter at det
er blitt et regimeskifte i Beograd.





                

