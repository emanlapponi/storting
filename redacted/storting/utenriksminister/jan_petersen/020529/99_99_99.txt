 Menneskerettigheter har lenge inngått
som en naturlig del av Norges bredere politiske dialog
med Kina. I 1997 ble den løpende menneskerettighetsdialogen
formalisert og styrket gjennom de årlige rundebordskonferansene
om menneskerettigheter. For øvrig drøftes aktuelle
menneskerettighetsspørsmål regelmessig i internasjonale
fora, som FNs menneskerettskommisjon.

Rundebordene samler kinesiske og norske
deltakere både fra det politiske liv, forvaltning,
akademiske miljøer og frivillige organisasjoner. Dagsordenen
er ofte bred og omfatter bl.a. spørsmål
knyttet til religionsfrihet, ytringsfrihet, organisasjonsfrihet
og andre grunnleggende rettigheter og rettsstatsprinsipper.

Norge har på politisk nivå tatt
opp bruken av tortur og andre overgrep en rekke ganger
med kinesiske myndigheter – også i forbindelse
med de nevnte rundebordskonferansene. Under årets rundebord,
som vil finne sted i Beijing i neste måned, vil
tortur og annen mishandling igjen bli tatt opp av statssekretær
Vidar Helgesen i bilaterale samtaler og under selve rundebordet – bl.a.
i forbindelse med drøftelsene om menneskerettigheter og
utøvelse av politimyndighet og fengselsforvaltning.

Både bilateralt og multilateralt
tar vi også regelmessig opp menneskerettighetssituasjonen
i Tibet og bruk av dødsstraff i Kina.

Som en annen viktig del av menneskerettighetsdialogen
med Kina yter vi også støtte
til konkrete menneskerettighetsprosjekter.

Det faktum at vi har en løpende menneskerettighetsdialog
med Kina, innebærer således ikke
at vi på noen måte er tilbakeholdne
med å utøve kritikk når vi
mener det er grunnlag for det – nå senest
under statsminister Bondeviks besøk i Kina i
januar i år.

Elisabeth Røbekk
Nørve hadde her overtatt presidentplassen.

 Bjørn Jacobsen er inne på et
meget viktig spor, nemlig at vi som politikere ofte har
en tendens til å konsentrere
oss om de delene som har helt klare politiske overtoner. Men det
er svært viktig at samfunnet som helhet er innrettet slik
at alle innbyggerne i samfunnet føler at deres
rettigheter er vel tatt vare på. Det er nettopp
denne brede innfallsvinkelen som jeg tror er svært viktig
når det gjelder menneskerettighetsarbeidet i Kina. Det
er ikke noen tvil om at vi på en rekke
områder ser mange alvorlige trekk som
vil være gjenstand for denne dialogen. Men det
er heldigvis også mulig å registrere
positive trekk. Derfor ser vi med forventning frem til de neste
skritt i denne dialogen.

 Som jeg nevnte, vil vi i løpet av
en måneds tid ha det neste rundebord. Da vil det være
en bred dialog med Kina om en rekke av de spørsmålene
som reises.

Jeg er ikke helt sikker på hva
Jacobsen mente med den siste referansen, til handel, men jeg vil
minne om at nå er jo Kina medlem av WTO, og vi
er underlagt de regler som der gjelder. Hvis jeg kan se bort fra
den delen av spørsmålet, må jeg bare
bekrefte at selve den dialogen vi skal ha, er bred, men den er også av
prinsipiell natur. Det betyr at det ofte også er
behov for konkrete lister. Og det er gjerne ting vi tar opp når
det er politiske samtaler, slik som det ble gjort da statsministeren
var på besøk i Kina for ikke
mange månedene siden.





                

