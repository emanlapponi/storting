  Norske utenriksstasjoner som har
vigselsrett, vil også kunne bli bemyndiget til å registrere
partnerskap dersom to forutsetninger er til stede: Vertslandets
myndigheter må kunne godkjenne slik registrering, og registreringen
må få rettslig gyldighet i vertslandet.

Registrering av partnerskap ved norsk utenriksstasjon vil
i praksis bare få rettslig gyldighet i vertslandet
dersom landet også har partnerskapslovgivning eller
ekteskapslovgivning som omfatter to av samme kjønn.

Når slik lov blir vedtatt i Spania,
vil vi ta kontakt med spanske myndigheter med sikte på å bemyndige
vår ambassade i Madrid til å foreta
partnerskapsregistrering.

Jeg er kjent med at et lovforslag for tiden
er til behandling i den spanske kongressen, men det er foreløpig ikke klart
når det kan bli vedtatt.

Jeg kan også for fullstendighetens
skyld legge til at i lys av at Belgia nå har lovgivning
som åpner for dette, tar Utenriksdepartementet sikte på å bemyndige
ambassaden i Brussel til å registrere
partnerskap. I samsvar med forutsetningene som er satt av belgiske
myndigheter, vil imidlertid ambassaden kun registrere
partnerskap mellom nordmenn.

  Det avgjørende når det gjelder
tiden, er når den spanske lovgivningen vil være
på plass. Om det da er mulig å gjøre
det umiddelbart på det samme tidspunktet eller
straks etterpå, tør jeg ikke si på stående
fot, men jeg vil ikke tro det vil være noen
stor forskjell i tid.

