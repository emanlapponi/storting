 FN har gjennom en lang rekke resolusjoner stilt
entydige og bindende krav til Irak om avskaffelse av masseødeleggelsesvåpen
og deres leveringsmidler. Kravene er og blir ignorert
at det irakiske regimet. Det internasjonale samfunnet har derfor i
mange år måttet leve med usikkerhet
knyttet til Iraks masseødeleggelsesvåpen.

Fra Regjeringens side er det maktpåliggende å arbeide for
at målsettingen om avskaffelse av Iraks masseødeleggelsesvåpen
og leveringssystemer for slike blir oppnådd uten bruk av
militær makt. For å oppnå dette har det etter vår
oppfatning vært nødvendig at kravene til Irak
presiseres i en ny resolusjon, og at det ikke etterlates
den minste tvil om at manglende etterlevelse vil kunne
få alvorlige konsekvenser for landet.

Et annet hovedpoeng for Regjeringen er at enhver
reaksjon mot Irak må være
forankret i folkeretten. Det er nettopp
derfor vi har lagt så stor vekt på at denne saken hører
hjemme i FNs sikkerhetsråd, hvor den nå behandles.

Vi legger også avgjørende
vekt på at kravene til Irak presiseres i et nytt sikkerhetsrådsvedtak,
slik at våpeninspektørene nå skal kunne
få gjennomføre det oppdrag de har fått
av FN. Lederen for våpeninspektørene, Hans Blix,
legger også vekt på at UNMOVICs mandat
er helt klart før inspektørene gjenopptar sin
virksomhet. Samtidig er det ikke tvil om at Irak fremdeles
er undergitt våpenhvilebetingelsene i S-res. 687 fra 1991.
Denne resolusjonen viser også til tidligere resolusjoner,
inkludert S-res. 678 fra 1990, som autoriserer maktbruk for å gjenopprette
fred og sikkerhet i området. S-res. 687 knesetter de grunnleggende
krav for gjenopprettelse av fred og sikkerhet og angir våpeninspeksjon
som det helt sentrale virkemiddel. Dersom Sikkerhetsrådet
konstaterer at Irak i vesentlig grad misligholder disse våpenhvilebetingelsene,
er det isolert sett ikke påkrevd med en ytterligere
resolusjon. Men jeg mener likevel at dette klart
er ønskelig. Dette er ikke minst viktig for å få regimet
i Bagdad til å forstå at manglende etterlevelse
av vedtak i Sikkerhetsrådet denne gang vil kunne få de
alvorligste konsekvenser. Det at saken nå behandles i Sikkerhetsrådet,
viser at denne erkjennelsen deles av rådets medlemmer.

Resolusjonsutkastet som nå diskuteres
i FN, legger opp til at Sikkerhetsrådet slår fast
at Irak i vesentlig grad misligholder våpenhvilebetingelsene,
men at landet til tross for dette skal gis en siste mulighet til å oppfylle sine nedrustningsforpliktelser.
Med dette for øye går man inn for et styrket inspeksjonsregime.
Sikkerhetsrådet skal ta opp saken til ny behandling dersom
Irak på ny misligholder sine samarbeidsforpliktelser.

Rapporteringen av UNMOVIC og IAEA, som utgjør kjernepunktene
i det resolusjonsutkastet som nå drøftes i Sikkerhetsrådet,
vil utgjøre en avgjørende del av Sikkerhetsrådets
behandling.

 Som Kristin Halvorsen vet, sies
det jo så mye rart om norske holdninger i mange
spørsmål. Jeg vil fastholde at de standpunktene Norge
kommer til å innta i Sikkerhetsrådet, vil være
i nøye overensstemmelse med det jeg har klarert i Stortinget
gjennom den omfattende debatten som har vært, og som praktisk
talt alle partier, stort sett bare med unntak av
SV, har gitt bred tilslutning til – og det er et standpunkt
som står solid på god norsk grunn.

Kristin Halvorsen har rett
i at situasjonen er noe annerledes enn da spørsmålet
ble stilt, men i mer enn den forstand som Kristin Halvorsen
nå selv refererte. Jeg er for mitt vedkommende ganske
optimistisk når det gjelder å få til
et sikkerhetsrådsvedtak nå med en bred enighet bak,
og som ligger godt på linje med det jeg har redegjort for
i forhold til Stortinget.

De pressekommentarer som for øvrig
er gitt, har jeg rett og slett ikke noe behov for å kommentere
ytterligere, bare konstatere at vi inntar et standpunkt
slik vi har redegjort for overfor Stortinget.

  Fra norsk side har vi fordømt
gisseltakingen i Moskva på det sterkeste. Det finnes
ingen sak som rettferdiggjør slike handlinger, som fremstår
som terrorisme av det mest alvorlige
slaget. Vi må også huske på at gisseltaking
i Russland ikke er noe ukjent virkemiddel for tsjetsjenske
separatister. I juni 1995 ble mer enn 1 000 personer
holdt som gisler i et sykehus i Budjonnovsk i Stavropol-regionen,
og i januar 1996 ble et annet sykehus okkupert i Kizljar
i republikken Dagestan. Også ved disse tilfellene
ble et stort antall uskyldige sivile drept.

Forhåpentligvis vil man aldri
lykkes i å få internasjonal sympati for sine
politiske målsettinger ved bruk av slike virkemidler.

Når det gjelder situasjonen i Tsjetsjenia,
ligger den norske holdningen fast: Det er av avgjørende
betydning at man gjennom kontakt og forsoning legger grunnlaget for
en politisk bilegging av denne tragiske konflikten. Den fastlåste
situasjonen viser at det nå mer enn noen gang
er nødvendig med dialog. Fra norsk side vil vi
fortsette å bruke de anledninger vi har, i bilaterale
og multilaterale fora, til å oppfordre
til en slik dialog. En politisk løsning må finnes
innenfor rammen av Den russiske føderasjon.

Russland er en sentral alliert i
den internasjonale kampen mot terrorisme, og Russland har selvsagt
en legitim rett til å bekjempe terror på sitt
eget territorium. Samtidig er det viktig å understreke
at bekjempelse av terrorisme ikke
må stå i motsetning til respekt for menneskerettighetene.
Det var blant de saker jeg tok opp med min russiske kollega under
vårt møte i Moskva 3. oktober.
Fra norsk side vil vi fortsette å følge
menneskerettighetssituasjonen i Nord-Kaukasus nøye.

Kampen mot terrorisme
må føres på bred front og med mange virkemidler.
Blant virkemidlene er også økt innsats
for demokratisk og sosial utvikling. Fra norsk side
er vi opptatt av den humanitære situasjonen i Nord-Kaukasus,
og vi har i år bevilget ca. 20 mill. kr til prosjekter
og tiltak i den forbindelse.

 Jeg er litt usikker på hva det siste
spørsmålet gikk på, for jeg personlig
skal – ikke minst – ha et møte
med utenriksminister Ivanov i den anledning, og det vil være
naturlig å fortsette vår dialog fra
tidligere om disse spørsmålene. Jeg legger stor vekt
på at når vi uttaler oss om Tsjetsjenia og menneskerettigheter,
er det nettopp fordi det også har vært
et engasjement fra norske myndigheter tidligere. Det er ikke
fordi vi nå har hatt et gisseldrama i Moskva. På det
punktet må det være meget tydelig at
terrorisme av den typen ikke
må lønne seg, og vi må sørge
for å gi våre kommentarer på en slik måte
at ikke gisseltakerne og terroristene får det
inntrykk at det kan lønne seg.

Derfor er det viktig for meg å si
at vi vil fortsette vår dialog, slik som vi har hatt det
før, på dette området. Jeg tror det er
viktig at Norge, som tidligere, snakker nettopp om disse
menneskerettighetsbruddene.

 Det er selvsagt slik at når Norge
har snakket om disse spørsmålene tidligere og
vært tydelig på det, er det fordi vi mener
at her er det viktige ting å kritisere. Det er jo det som
ligger i bunnen for dette engasjementet.

