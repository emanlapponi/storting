 Norge fører – i likhet med
de fleste andre land – en ett-Kina-politikk som
innebærer at Taiwan ikke betraktes som en egen
stat, men som en del av folkerepublikken Kina. Verdens Helseorganisasjon – WHO – består
av selvstendige stater, inkludert folkerepublikken Kina. Dermed
kan Taiwan ikke bli medlem av organisasjonen.

WHOs øverste organ er verdens
helseforsamling. I fjor vedtok en enstemmig forsamling å ikke føre
spørsmålet om observatørstatus for Taiwan
opp på dagsordenen. Jeg vil imidlertid understreke at Norge
innenfor rammen av ett-Kina-politikken og WHOs
regelverk støttet pragmatiske tilnærmingsmåter
for å trekke Taiwan praktisk inn i det internasjonale helsesamarbeidet.
Et eksempel i så måte
er det sendelaget som WHO utplasserte på Taiwan i 2003
for å bistå de lokale helsemyndighetene i forbindelse
med SARS-utbruddet.

 Akkurat det spørsmålet har
jeg allerede besvart, og jeg viser derfor til mitt svar.

Jeg forstår godt at representanten
Simonsen er skuffet. Jeg er imidlertid helt sikker på at
han ikke er overrasket, fordi dette er en politikk som
har vært ført i tiår etter
tiår. På tilleggsspørsmålet
virket det som om han for så vidt ikke var så opptatt
av selve helsespørsmålet, fordi det finner man
en pragmatisk løsning på, men av å anfekte den
ett-Kina-politikken som vi har ført i over 50 år.
Det har Stortinget drøftet en rekke ganger, og jeg forholder meg
derfor til posisjoner som Stortinget er vel kjent med.

 Når det fokuseres på helsespørsmålene,
kan jeg bare bekrefte at vi søker nettopp
pragmatiske løsninger for å få et så bredt samarbeid
om viktige helsespørsmål som overhodet mulig.
Og hvis man greier å fokusere på det, er jeg sikker
på at man også vil lykkes i de bestrebelsene.





                

