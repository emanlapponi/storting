 Som et ledd i Tyrkias EU-tilpasning er det
over de siste årene vedtatt en rekke grunnlovs- og lovendringer
som innebærer en radikal bedring i
menneskerettighetssituasjonen i landet. Målsetningen er å bringe
tyrkisk lovgivning i full overensstemmelse med de politiske vilkårene
for EU-medlemskap, de såkalte København-kriteriene.

Reformarbeidet i Tyrkia fikk ny giv etter
parlamentsvalget 3. november i fjor. Tyrkias nåværende
statsminister var selv fengslet på politisk grunnlag på 1990-tallet. Både
Tyrkias regjering og sterke krefter i nasjonalforsamlingen arbeider
for å styrke menneskerettighetene og rettsstatlige prinsipper
i Tyrkia. Det er en positiv utvikling i Tyrkia også når
det gjelder forholdet til landets kurdiske befolkning. Den væpnete
konflikten i Sørøst-Tyrkia er nå over.
Unntakstilstanden i området er gradvis blitt avviklet.
I august i år vedtok Tyrkia en «amnestilov» om
reintegrering av PKK-medlemmer unntatt personer som har vært
medlemmer av organisasjonens ledende organer.

Tyrkia har også vedtatt
ny lovgivning som åpner for undervisning i og på kurdisk,
bruk av kurdisk språk i offentlige sammenhenger, kringkasting
på kurdisk og utøvelse av kurdisk kultur.
Denne lovgivningen representerer også et viktig
skritt i riktig retning.

Selv om det er en stor forbedring
i det rettslige grunnlaget for menneskerettighetene i Tyrkia, gjenstår
det fortsatt en del når det gjelder å sette lovgivningen
ut i praksis. Tyrkiske myndigheter erkjenner at de fremdeles står overfor
store utfordringer. Tyrkia er inne i en fase
der det er viktig med internasjonal støtte til reformarbeidet, både på det
politiske og praktiske plan.

Statsministeren tok opp disse spørsmålene
med den tyrkiske statsminister under sitt besøk i Ankara
nylig, og viste spesielt til betydningen av å tillate
bruk av minoritetsspråk.

Fra Regjeringens side vil vi videreføre
norsk støtte til prosjekter i Tyrkia med sikte på demokratibygging
og styrking av vernet om menneskerettigheter og rettsstatlige prinsipper.
Vi understreker også overfor tyrkiske myndigheter
betydningen av å sette den nye reformlovgivningen ut i
livet.

 Jeg tror vi skal være klar
over den enorme dynamikken som ligger i at Tyrkia tilpasser seg
kravene til et EU-medlemskap. Her er jo virkelig et av de positive,
demokratibyggende og menneskerettsbyggende tiltakene som skjer i
vår del av verden. Det er en dynamikk som har ført
til en utvikling som jeg er enig med spørreren i at definitivt
går i positiv retning.

De tiltakene som jeg mener er riktige
fra norsk side, har jeg for så vidt skissert i mitt svar.
Jeg kan ikke på stående fot nå ta
stilling til et veikart, men jeg er enig med spørreren
i at det å løse de spørsmålene
som kurderne står overfor, er ett av mange viktige skritt
frem til at hele regionen utvikler seg i retning av demokrati
og menneskerettigheter. Det frustrerende med regionen er at det
er enormt mange slike utfordringer hvor nettopp mangel
på demokrati, mangel på menneskerettigheter og
mangel på en økonomisk utvikling jo har ført
til at det dessverre er altfor mange negative
trekk.

 Det er grunn til å understreke at
det har skjedd meget betydelige forbedringer
av kurdernes situasjon i Tyrkia gjennom den siste tiden,
og det tror jeg vi alle sammen er glad for. Det er, som
jeg sa, også et spørsmål om
selve gjennomføringen. Der kan det sikkert være
ting som gjenstår.

Jeg vil samtidig si at det har vært
helt klart hele tiden at vi reagerer mot vold, også den
som er brukt av kurderne.

Når det gjelder  calans situasjon,
vil jeg ikke kunne kommentere den nå.





                

