  Religionsfrihet er garantert i Vietnams grunnlov.
Vietnam er også part i FN-konvensjonen
om sivile og politiske rettigheter, som bl.a. sikrer religionsfrihet.
Dersom Nguyen Van Ly er dømt for sin religiøse
tro, er dette derfor ikke bare høyst kritikkverdig,
men også et brudd på Vietnams internasjonale
forpliktelser.

Så vidt jeg forstår, hevder
vietnamesiske myndigheter at fader Ly er dømt på grunn
av sine politiske aktiviteter og ikke sitt religiøse
engasjement. Vi har også fått opplyst
at fader Ly ikke aksepteres av den katolske
kirken i Vietnam, og at heller ikke Vatikanet forventes å gi
støtte til hans sak som representant for den katolske
kirke.

Flere land, herunder USA og EU, stiller spørsmål
ved dommen mot fader Ly. Heller ikke vi er overbevist
om at han har fått en rettferdig rettssak og dom. Jeg vil
derfor ta fader Lys sak opp med den vietnamesiske visestatsminister
Cam når han kommer på besøk til Oslo
i morgen.

  Jeg refererte det som hevdes fra de vietnamesiske
myndigheters side, men poenget er at jeg nå ønsker å ta
denne saken opp med visestatsministeren i morgen, fordi
jeg deler den beskrivelsen som Rise her har gitt.

