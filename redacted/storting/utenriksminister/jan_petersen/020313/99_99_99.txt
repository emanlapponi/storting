 På norsk side er vi sterkt
bekymret for den meget vanskelige situasjonen som har oppstått etter
presidentvalget på Madagaskar.

Som medlem av Sikkerhetsrådet står
vi bak to uttalelser der rådet uttrykte
alvorlig bekymring for situasjonen, oppfordret partene til å finne
en politisk løsning på konflikten og støttet
organisasjonen for afrikansk enhet, OAU, og generalsekretær
Kofi Annans bestrebelser for å finne en løsning.
Vi har også sluttet oss til to EU-uttalelser
som anmoder partene om fredelige forhandlinger og en demokratisk
løsning.

Norge holder fortsatt kontakt med
andre sentrale aktører, bl.a. USA og Frankrike.
Utviklingsministeren har også kontaktet sine
kolleger i det såkalte Ulstein-nettverket og anmodet om
påtrykk også fra deres side.

Opposisjonskandidaten, Marc Ravalomanana, som
lot seg innsette som president 22. februar i år,
har foreslått at det avholdes et referendum om presidentmakten.
Det foreligger ingen avklaring om dette vil
kunne finne sted. Fra amerikansk side
har man nå signalisert at man er rede til å støtte
en slik løsning.

Det er stor grunn til å rose
Madagaskars sivilbefolkning for å ha utvist stor tålmodighet
i en meget vanskelig situasjon, og for så langt
stort sett å ha fulgt en ikke-voldelig linje.

Det viktige nå er å mane
til forhandlinger slik at Madagaskars befolkning får det
de har krav på: en demokratisk og rettmessig valgt regjering.
Fra norsk side vil vi ta kontakt med USA for å vurdere
hva som kan gjøres. I tillegg vil de kontakter som OAU
har hatt, være med i vår vurdering.
Dette samt FNs generalsekretærs engasjement vil være
viktig for at folkeviljen skal få komme til uttrykk på Madagaskar.

 Takk for de ordene fra Gjedrem! De
understreker at vår utenrikspolitiske dagsorden er smekk
full for tiden, og det er hyggelig å kunne gjøre
noe ordentlig. Jeg synes det er fortjenstfullt at dette problemet,
som ikke har vært dekket spesielt utfyllende
i Norge, nå får oppmerksomhet på den
måten Gjedrem gir uttrykk for. Og jeg synes det er fortjenstfullt at
det er kretser i Norge som er svært engasjert
i dette spørsmålet, for målet må være
at folk på Madagaskar får det styret som de demokratisk
sett har krav på. Og det er ikke tvil om at det
er mange spørsmål, for å si det litt
forsiktig, som kan reises i den politiske prosessen som vi har hatt.
Jeg har pekt på en del spor hvor vi skal kunne bistå.
Det er ikke tvil om at amerikanernes, OAUs og FNs innsats
her er viktig. Jeg er meget klar over det sterke engasjement som
meget berettiget er en del steder, og vi skal forsøke å bistå så godt
vi kan innenfor de rammer som jeg nå har
lagt. Men som Gjedrem også påpekte:
Vår utenrikspolitiske dagsorden er smekk full for tiden.
Det er ingen grunn til å legge skjul på det.

 Jeg er oppmerksom på de forskjellige
roller man kan ha her, og vår rolle skal være
på demokratiets side. Derfor skal vi ha oppmerksomhet omkring
denne konflikten. Det skal jeg kunne love.

Jeg tror det er svært viktig at man
nå forsøker å få løst denne
konflikten på en fredelig måte, at det blir en
ryddig overgang, og at de skritt vi tar, er tilpasset akkurat dette målet.
Men det må ikke være noen
tvil om at velgerfolkets standpunkter må få et
uttrykk også ved det styresett landet skal ha.





                

 Kurderne i Nord-Irak er i en svært
vanskelig situasjon. De har vært utsatt for
overgrep fra naboland og store lidelser etter omfattende
vold og maktbruk – også masseødeleggelsesvåpen – fra
regimet i Bagdad.

Situasjonen i Nord-Irak er i dag relativt stabil. Både sikkerheten
og den økonomiske situasjonen er bedre enn på lenge,
dette ikke minst på grunn av FNs nærvær
og støtte til internasjonale humanitære organisasjoner
i området. Særlig viktig for sikkerhetssituasjonen
er flyforbudssonen nord for 36. breddegrad – som
blir patruljert av amerikanske og
britiske fly – og det kurdiske selvstyret i Nord-Irak. Også øremerkingen
av 13 pst. av inntektene fra FNs olje for mat-program
i Irak til de kurdiske områdene har lettet den humanitære
situasjonen, som i dag er mye bedre enn i resten av Irak.

FN legger til grunn at kurdernes indre
selvstyre ikke må rokke ved Iraks territorielle
integritet. Dette ligger til grunn for alle Sikkerhetsrådets
resolusjoner om Irak. En langsiktig løsning for kurderne
må derfor finnes i samarbeid med de
myndigheter som til enhver tid befinner seg i Bagdad. Mulighetene
for en slik løsning synes meget lite sannsynlig
så lenge Saddam Hussein sitter med makten.

Enhver politisk løsning for kurderne
må dessuten bygge på en enighet mellom
kurderne selv om hvordan området skal styres og ressursene
fordeles. I dag er det uenighet om dette. En uavhengig ekspertkommisjon
vil ikke kunne bidra til noen løsning
så lenge kurderne selv ikke er enige. En kommisjon
vil dessuten kunne oppfattes som en direkte innblanding
i de indre forhold i Irak, noe som både
vil være i strid med FN-pakten og kunne oppmuntre
andre grupper i Irak til å løsrive seg
fra Bagdad. Dette vil verken være i kurdernes eller
det internasjonale samfunnets interesse.

 Takk for hyggelige ord. I ett tilfelle er det
nok urettferdig, i den forstand at det er min forgjenger, Thorbjørn
Jagland, som ikke minst skal ha æren for at sanksjonsregimet
blir et noe annet fra 30. mai i år.

Når det gjelder spørsmålet
om bruk av militærmidler, tar jeg imot rosen på det
punktet. Jeg vil imidlertid understreke at når det først
sies, må det samtidig følges av en glassklar beskjed
til irakiske myndigheter om at FN-sanksjonene må overholdes.
De krav FN har stilt, må oppfylles – full stopp,
punktum. Det må ikke være noen diskusjon
om det. Derfor må ikke det budskapet være
ensidig. Det betyr at vi har et ansvar for å sørge
for at det skjer.

Når det gjelder det spesifikke spørsmålet
som her ble stilt, må jeg si at vi på mange måter
har funnet sporene så langt det er mulig å finne
dem nå. Vår prioritet når det gjelder
Irak, må være å få regimet
i Bagdad til å gjøre det FN har sagt at de skal
gjøre.

 Jeg er helt enig med representanten Jacobsen
i at man må passe på Iraks territorielle integritet.
Jeg oppfatter det på mange måter slik at mange
av de spørsmålene man her stiller, dreier
seg om å få regimet i Bagdad til å akseptere
dette og legge det til grunn. Det er første forutsetning
for å komme videre her. Det regimet som er i Bagdad nå,
er også i denne sammenheng et meget, meget negativt
regime. Det er én av mange grunner til at vi er nødt
til å holde et knallhardt press på regimet i Bagdad.
Hvis det skulle vise seg at de kunne komme til å endre
seg på punkter, er det mulig at det er åpninger
her. Men jeg håper at også representanten Jacobsen
vil være med på å legge et
knallhardt press overfor irakiske myndigheter for at de som sagt, ikke misforstår
det vi har sagt om bruk av militære midler, og tror at
de har litt mer å gå på enn det de tidligere
hadde – det har de ikke.





                

