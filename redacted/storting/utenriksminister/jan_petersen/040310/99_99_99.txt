 WTOs TRIPS-avtale inneholder regler om beskyttelse
av såkalte immaterielle rettigheter, slik som f.eks. patenter
og varemerker. I henhold til avtalen har de minst utviklede land,
de såkalte MUL-landene, fått utsatt fristen til å gjennomføre TRIPS-avtalen
til 2006.

I Doha-erklæringen om TRIPS og folkehelse
ble det i tillegg vedtatt å gi de minst utviklede land
en forlenget frist frem til 2016 for å måtte gi
patentbeskyttelse på legemidler. Denne nye fristen gjelder
for alle typer legemidler, slik at også legemidler
produsert på grunnlag av bioteknologiske prosesser er omfattet.

Jeg oppfatter representanten Skei Grande slik
at hun ønsker at de minst utviklede land bør
få utvidet fristen for gjennomføring av TRIPS-avtalen
til 2016 for 

alle

 typer bioteknologiske
oppfinnelser, altså ikke bare for legemidler.

I henhold til TRIPS-avtalen kan MUL-landene søke om å få en
tilsvarende utsettelse, f.eks. for andre bioteknologiske
produkter, som de har fått for legemidler. Foreløpig
er det ikke kommet noen søknad om en
mer omfattende utsettelse. Norge har likevel
uttrykt seg positivt i TRIPS-rådet til en ytterligere utsettelse,
dersom en søknad skulle bli fremmet.

Hvorvidt Norge bør engasjere
seg mer aktivt i å få til en erklæring,
vil bl.a. måtte bero på hva MUL-landene selv måtte ønske.
La meg imidlertid forsikre om at Norge fortsatt vil bestrebe
seg på å spille en aktiv brobyggerrolle i TRIPS-sammenheng,
særlig for å ivareta interessene til
de minst utviklede land.

 Nettopp den formuleringen som Skei
Grande bruker, «hvis det er ønsket», er
selve kjernen her. Vi må jo la MUL-landene få lov
til å definere sine egne ønsker,
men det er klart at Norge i så fall vil være
behjelpelig.





                

