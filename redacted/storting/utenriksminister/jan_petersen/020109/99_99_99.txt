 Representanten Karin Andersen legger
i sitt spørsmål til grunn at Utenriksdepartementet
nektet daværende justisråd Lasse Qvigstad ved
ambassaden i Washington å publisere
en kronikk om amerikanske militærdomstoler
på grunn av kronikkens innhold. Dette medfører ikke
riktighet. Beslutningen ble fattet på prinsipielt grunnlag
og uten hensyntagen til innholdet i artikkelen.

Ytringsfriheten er en av pilarene i ethvert
demokratisk samfunn. Ytringsfriheten må gjelde for alle.
Offentlige tjenestemenn har i utgangspunktet rett til å delta
i den offentlige debatt på linje med alle andre,
så lenge de opptrer som privatpersoner og ikke
taler på vegne av den institusjon de arbeider for.

Når offentlige tjenestemenn uttaler
seg om spørsmål på deres fagområde,
vil imidlertid ytringsfriheten kunne bli begrenset av lojalitetsplikt.
Denne stiller aktsomhetskrav hva angår uttalelser om forhold
som hører inn under deres arbeidsområde,
særlig når deres uttalelser kan oppfattes
som uttrykk for Regjeringens syn. For offentlige tjenestemenn som
har til oppgave å opptre på vegne av norske
myndigheter overfor en fremmed stat, som norske diplomater
i utlandet, gjelder det særlig sterke aktsomhetskrav.

Bakgrunnen for Utenriksdepartementets instruks
til ambassaden i Washington 3. desember i fjor
om å avstå fra å engasjere seg i den
offentlige debatt om amerikanske domstoler,
var som følger:

Ambassaden ble i begynnelsen av desember oppmerksom
på at daværende justisråd Qvigstad hadde
skrevet en kronikk om amerikanske
militærdomstoler som han ville publisere i Aftenposten.
Dette var rett før statsminister Bondeviks besøk
til Washington, der saken ble tatt opp.

Utenriksdepartementet anså det som
overveiende sannsynlig at Qvigstads kronikk ville kunne bli oppfattet som
ambassadens og dermed norske myndigheters syn. Det må være
Utenriksdepartementets ledelse og ikke den enkelte tjenestemann
som må ha styring med når og hvordan norsk utenrikspolitikk
presenteres. Hvorvidt Qvigstads personlige synspunkter ville sammenfalle
med Regjeringens syn, er i denne sammenheng irrelevant.

 Jeg må si at jeg finner det svært
underlig, for å si det forsiktig, at spørreren omtaler
mitt svar som lite troverdig. At hun ikke er
enig, vil jeg akseptere, men at hun stiller spørsmål
ved troverdigheten, må jeg si jeg vil stille meg meget
undrende til.

Nå er imidlertid Karin Andersen ute
av det hun egentlig spør om, nemlig hva som er poenget
med lojalitetsplikten. Det er etter mitt skjønn
sakens kjerne. Hva Norge mener om militærdomstolen,
er noe annet enn det spørsmålet som her ble stilt.
Når det gjelder det spørsmålet, har jeg
belyst det tidligere i en spontanspørretime og gjort det
helt klart at de grunnleggende rettssikkerhetskrav må stilles også i
denne sammenheng, og det er det standpunktet som har vært
fremført.

I den offentlige debatt har det vært oppe
en rekke elementer når det gjelder hva militærdomstolene
skal innebære. I så måte er
det grunn til å huske at det var et rammeverk som man først
reagerte på. Nå er det i ferd
med å utvikles et innhold i dette rammeverket. En del spørsmål er
det grunn til å stille fortsatt. Det vil jeg gjerne understreke.
En del av de spørsmål som man stilte i norsk debatt,
er nok nå i ferd med å bli besvart. Men vi kjenner dette
først og fremst fra den amerikanske
presses omtale av hva som kommer. La meg da ta forbehold for å se
den endelige teksten.

Det er ikke noen grunn
til ikke fortsatt å interessere seg for saken,
men noen av problemstillingene tror jeg vil være
positivt besvart, også fra Karin Andersens synspunkt.
Men dette er altså noe annet enn embetsmenns lojalitetsplikt,
som var det spørsmålet vi opprinnelig diskuterte.

 Dette spørsmålet har jeg
besvart, men jeg kan godt gjenta svaret på det, nemlig at
vi har lagt til grunn at de grunnleggende rettsprinsipper som skal være
for domstoler, skal gjelde i det spørsmålet. Det
gir føring for en rekke av de detaljene
som nå er under utarbeiding. Det standpunktet gav jeg helt
klart uttrykk for i spontanspørretimen etter
spørsmål fra Kristin Halvorsen. Det er også et
synspunkt statsministeren gav uttrykk for i samtale med den amerikanske
justisminister, slik at disse synspunktene har vært der hele
tiden, og det er Karin Andersen sikkert kjent med.

Det som er problemet, er imidlertid at når
det gjelder en del av enkeltelementene, har det ikke vært
klart hva amerikanerne ville komme opp med. Men på en del
av de områdene – jeg sier ikke
alle, men på en del av dem – ser det ut til at noen
av de bekymringene som man gjorde seg i den offentlige debatten,
er det heldigvis ikke grunnlag for.

Når det gjelder selve spørsmålet,
vil jeg peke på at her er det rett og slett ikke
sammenheng mellom de to leddene, fordi spørsmålet
bygger på en forutsetning som ikke er riktig,
nemlig at norske myndigheter nektet Qvigstads artikkel
fordi han var uenig i det som skulle være
Regjeringens holdning. Jeg sier at det var ikke poenget.
Dette dreier seg om hvem som skal styre presentasjonen
av norsk utenrikspolitikk, som er et helt annet spørsmål.
Om man er enig eller uenig i hva Qvigstad sa,
er på siden av poenget.





                

  Samarbeidsregjeringen vil videreføre
Norges engasjement for fred i Midtøsten. En løsning
på konflikten må komme som et resultat av forhandlinger mellom
partene og være basert på Sikkerhetsrådets
resolusjoner 242 og 338.

Vestbredden, Gaza-stripen og Jerusalem er å regne som
okkupert område etter folkeretten. Norge
støtter Sikkerhetsrådets resolusjon 476, hvor
det rettes skarp kritikk mot de israelske tiltak for å endre
Jerusalems status – herunder anneksjonen av Øst-Jerusalem.

I henhold til den 4. Genève-konvensjon
om beskyttelse av sivile i krig er det ikke tillatt å forflytte
egen befolkning til okkupert territorium. De israelske bosettingene
i de okkuperte områder er derfor etter
norsk syn folkerettsstridige.

Norge har gjennom en årrekke
gitt sin tilslutning til etableringen av en palestinsk
stat. En levedyktig palestinsk stat er en forutsetning
for varig fred i Midtøsten.

Utgangspunktet for Norges engasjement er at
konflikten i Midtøsten ikke
kan løses med militære midler – kun gjennom
forhandlinger. I Oslo-avtalen fra 1993 anerkjente partene hverandre
og besluttet å arbeide for en fredelig løsning
på konflikten. Kjernen i vårt arbeid er å bringe
partene sammen slik at prosessen kan fortsette.

Norge tar sterk avstand fra enhver
form for terrorisme. Vi har gjentatte ganger oppfordret palestinske
myndigheter til å forhindre nye terroraksjoner og å arrestere dem
som står bak terroranslag
mot Israel.

President Arafat tok i sin tale 16. desember
klar avstand fra terror, og de tiltakene han siden har iverksatt, viser
at han tar kampen mot terrorisme alvorlig.
Det er imidlertid avgjørende at de palestinske
selvstyremyndighetene fortsetter arbeidet for å hindre
nye terrorangrep.

Israel har på grunn av sin militære
overlegenhet et spesielt ansvar for å opptre
med tilbakeholdenhet. Likvideringer, straffetiltak mot sivilbefolkningen
og ydmykende behandling av palestinske
ledere kan bare nøre opp under hatet mot Israel
og styrke de mest ytterliggående kreftene på palestinsk
side.

Det helt avgjørende nå er å få en
varig stans i voldshandlingene og iverksette
tillitsskapende tiltak, slik at partene igjen skal kunne sette seg
til forhandlingsbordet. Det er det vi prøver å bidra
til, noe jeg gjorde klart under mitt nylige besøk til regionen.

 Det var vel mer en kommentar enn et spørsmål,
men la meg likevel forfølge dialogen og si at
ja, svaret var krystallklart, selv om det ikke var noen
nyheter i det, for dette har jo vært etablerte holdninger
fra norsk side lenge.

Det som er spørsmålet nå,
er hvordan man får en fredsprosess
som til de grader er gått av skinnene, tilbake igjen på skinnene.
Da er det ganske grunnleggende at terroren må stoppes,
tilliten må gjenopprettes, og man må tilbake til
og følge det veikartet som Mitchell-kommisjonen, hvor bl.a.
Thorbjørn Jagland var medlem, peker på. Det er ikke bare
Norges og min holdning i situasjonen. Det er på mange måter hele
omverdenen som har den samme beskjeden til partene. Jeg tror at
skal man nå finne en løsning, er det veldig viktig å følge
det veikartet som Tenet-forslagene og Mitchell-kommisjonen viser
til, og det er altså det vi forfølger.

Jeg var nylig i Midtøsten, og det
var det første besøket fra en utenriksminister etter
at Arafat holdt sin meget viktige tale 16. desember.
Jeg tror at den kom på et meget riktig tidspunkt, og det
vil være å håpe at
partene nå gradvis kan finne tilbake igjen. Det er meget
viktig at det nå skjer.

 Den beskrivelsen som nå ble gitt av
den norske stemmegivningen i både Sikkerhetsrådet
og hovedforsamlingen, deler jeg rett og slett ikke. Vi mener
at når resolusjoner skal lages i Sikkerhetsrådet,
er det viktig at rådet greier å samle seg om det som
skal sies, og det er viktig at man også sier
det som på det tidspunktet er det riktige. Og den var for
svak på det tidspunktet angående terrorisme.

Jeg har lyst til å legge til at stemmegivningen ikke
har skapt noen som helst problemer
i forhold til de palestinske områdene.
Jeg kan vel si så mye som at de palestinske myndighetene
nå nettopp er opptatt av at Norge skal være
en brobygger og gi beskjeder videre til de andre partene.
Og det er selvfølgelig en viktig rolle som jeg med den
aller største glede har vært med på å gjennomføre.
Så jeg tror at det i etterhånd ikke
er tvil om at dette var en riktig stemmegivning, og at den har gjort
det lettere for oss å være med på å lage
en samlet løsning enn det det ellers måtte være.

Ellers er det ikke riktig at vi utelukkende
snakker i forhold til Arafat når det gjelder terrorismen. Våre
beskjeder i forhold til israelerne har hele tiden vært
meget klare, og vi har lagt vekt på å fremføre
dem samtidig som vi fremfører dem til Arafat. Jeg ville være
helt enig med Kristin Halvorsen i at hvis det
var slik at man bare sendte beskjed til den ene parten,
ville det være galt.

De beskjedene vi har sendt, er om de norske
holdningene som Kristin Halvorsen er vel kjent
med.





                

