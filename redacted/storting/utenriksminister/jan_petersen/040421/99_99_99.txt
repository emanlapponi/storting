 De israelske bosettingene på Vestbredden,
i Gaza og i Øst-Jerusalem er bygd i strid med folkeretten.
I utgangspunktet vil det derfor være et skritt
i riktig retning om Israel, slik statsminister Sharon har foreslått,
evakuerer bosettingene i Gaza samt enkelte bosettinger
på Vestbredden. Vi avventer nå en formell beslutning
om dette i den israelske regjeringen.

Tilbaketrekningen kan skape ny bevegelse i
fredsprosessen hvis enkelte vesentlige
forutsetninger ivaretas.

For det første må tilbaketrekningen
skje i henhold til veikartet for fred og være
basert på visjonen om en tostatsløsning. For det
andre må tilbaketrekningen skje i nært
samarbeid med palestinske
myndigheter, slik at de kan ta kontroll over de områdene
israelerne forlater.

Videre er det en forutsetning at ikke
bosetterne i Gaza flyttes til de ulovlige bosettingene
på Vestbredden. I påvente av en permanent løsning
på konflikten må Israel videre stanse utvidelsene
av bosettingene på Vestbredden.

En endelig fastsettelse
av grensen mellom Israel og en palestinsk
stat og hva som skal skje med de israelske bosettingene, er spørsmål
som bare kan avklares gjennom forhandlinger mellom
Israel og PLO. Sikkerhetsrådets resolusjon 242 legger imidlertid
i utgangspunktet til grunn at Israel skal trekke sine
væpnede styrker ut av områdene okkupert i 1967.
Jeg har uttalt offentlig her hjemme og i forbindelse med foredrag
jeg har holdt i USA i uken etter påske, at ingen
på palestinernes vegne kan eller bør
binde opp et slikt spørsmål utenom sluttstatusforhandlingene.

Som formann for giverlandskomiteen for bistand
til palestinerne, AHLC, vil Norge nå se på hva
det internasjonale giversamfunnet kan bidra med for å skape
de rette rammebetingelsene for at tilbaketrekningen fra Gaza skal
kunne bli vellykket.

Et gjennomgående trekk ved flere hendelser
i området i det siste er at de gjør det enda
vanskeligere for de palestinske selvstyremyndighetene å fylle
sin rolle. Det vanskeliggjør ytterligere en fredelig
løsning etter veikartet.

 Det var dette jeg besvarte i mitt hovedsvar,
nemlig at jeg er helt tydelig på – og var det
en rekke ganger da jeg var i USA i forrige uke – at
dette er spørsmål som bare kan avgjøres i
sluttstatusforhandlingene mellom israelerne og palestinerne.
Det er viktig at ingen på palestinernes vegne skal foreskrive
en annen løsning.

Som jeg sa, legger resolusjon 242 fra Sikkerhetsrådet til
grunn at Israel skal trekke sine væpnede styrker
ut av områdene som ble okkupert i 1967. Nettopp
det at vi legger så stor vekt på at det er reelle
forhandlinger som skal foregå, vil styre hva vi sier
i alle internasjonale fora om dette spørsmålet.

Jeg har lyst til å legge til at mitt
sluttpoeng i hovedsvaret, at en rekke hendelser nå gjør
det nesten umulig for de palestinske
selvstyremyndigheter å utøve autoritet og lederskap
overfor egen befolkning, bekymrer meget sterkt. Det har jeg gitt
uttrykk for overfor flere amerikanske
aktører i det siste, herunder utenriksminister Powell.

 Jeg kan si at jeg i det siste vel har møtt
oftere representanter for de palestinske
selvstyremyndighetene enn for den israelske regjeringen. Sist hadde
vi besøk i Oslo av den palestinske
statsministeren. Umiddelbart før hadde vi besøk
i Oslo av den palestinske
utenriksministeren, så det er ikke tvil om at
vi har omfattende kontakter også den veien.

Vi legger vekt på at vi skal ha god
kontakt med begge parter i denne konflikten, nettopp for å få fremført
standpunkter av den art som jeg nå har fremført.
Men jeg vil, som sagt, understreke at våre kanaler
til de palestinske selvstyremyndighetene
er meget åpne og meget gode.





                

  Sikkerhetssituasjonen i Irak er blitt betydelig
vanskeligere i løpet av de siste ukene. Situasjonen er
særlig vanskelig i byene Fallujah og
Najaf.

Det er okkupasjonsmakten som har ansvaret for å opprettholde
ro og orden i Irak. Dette ansvaret er amerikanere og briter seg
bevisst. Under statsminister Blairs besøk til Washington
forrige uke understreket han og president Bush betydningen
av å stanse voldshandlingene og av å stå fast
ved timeplanen for overføring av suverenitet til irakerne
selv, 30. juni.

Den seneste tids utvikling i Irak viser betydningen
av at den politiske prosessen ikke stopper opp, og at
suvereniteten overføres til irakerne som planlagt. Dette
vil være avgjørende for å få på plass
en irakisk regjering.

Faren for at man står overfor en utvidelse
av uroen til andre deler av Irak, er til stede. Det er
derfor svært viktig at okkupasjonsmakten opptrer slik at
denne faren reduseres.

Samtidig kan vi slå fast at det fortsatt
er stort behov for internasjonale stabiliseringsstyrker i Irak.
Den irakiske kapasiteten som er bygd opp innenfor
sikkerhetssektoren, har vist seg ikke å være
tilstrekkelig. Både FNs generalsekretær
og medlemmer av styringsrådet har advart mot at koalisjonspartnere
trekker sine tropper ut nå. FN trenger sikkerhet
for å kunne utføre de oppgaver vi ønsker
de skal utføre. Dette inntrykket står enda
klarere for meg etter besøket i FN-hovedkvarteret
i påskeuken. Jeg deler vurderingen av at en uttrekning
som følge av den vanskelige situasjonen i Irak vil sende
et uheldig signal til opprørsgruppene.

Med hensyn til vårt eget militære
engasjement er det slik at vedtakene gjelder ut dette halvåret.
Fatter vi ingen nye beslutninger, forlater våre
ingeniørsoldater Irak til sommeren.

Fra norsk side har vi lenge pekt
på behovet for å få en sterkere rolle
for FN i Irak. Vi har lagt vekt på at dette er nødvendig
for å sikre at en irakisk overgangsregjering får den
nødvendige legitimitet og troverdighet. Dette gjelder ikke bare
i forhold til det internasjonale samfunn, men også overfor
det irakiske folk. Dette fremholdt jeg i samtaler med representanter
for administrasjonen i Washington og ved FN-sekretariatet
i New York rett før påske.

Det er derfor gledelig at man på amerikansk side
nå er positiv til en styrket rolle for FN, slik president
Bush og statsminister Blair nylig gav uttrykk for.

Vi står foran en avgjørende
tid i Irak frem mot suverenitetsoverføringen. Det internasjonale
samfunns støtte vil være helt nødvendig
for å lykkes. Regjeringen vil fortsatt støtte
arbeidet for stabilitet og for en fredelig utvikling i Irak.

 Det å gi en vurdering av den militære
håndtering av denne situasjonen, strekker seg vel strengt
tatt noe utover det jeg synes jeg har et faglig grunnlag for, sett
fra Norge. Det er også et noe spesielt
perspektiv å skulle gi en løpende kommentar
til det spørsmålet.

Det som må oppta oss nå,
er å sørge for å få sikkerhetssituasjonen
under kontroll. Ikke minst er FNs rolle i Irak veldig
avhengig av at det er tilstrekkelig sikkerhet rundt det hele.

Å dele ut en karakterbok, som jeg
skjønner Kristin Halvorsen er ute etter,
synes jeg derfor er litt på siden av den utfordringen vi
står overfor i Irak. Det må være
et annet perspektiv som er det grunnleggende,
nemlig hvordan man skal få maksimal sikkerhet i Irak.

 Først til de grunnleggende premissene.
Jeg tror vi må understreke at her er det en nøye
sammenheng mellom sikkerhet og politisk fremdrift. Det
er her, som alle andre steder, slik at den politiske
fremdriften er avhengig av sikkerhet, bl.a. at FN kommer på plass,
og vice versa. Derfor er det nødvendig med sikkerhet og
militære styrker i Irak. Det er jo ikke for ingenting
at FNs generalsekretær advarer mot at koalisjonsstyrkene
trekker seg ut. Det er en veldig viktig beskjed, for det har noe å gjøre
med FNs rolle fremover.

Når det gjelder hva vi skal gjøre
i Irak, ser jeg for meg at vi ikke vil ha ingeniørtroppene
der i annet halvår. Jeg legger ikke skjul på at
min erfaring fra Irak tilsier at det er gode argumenter
for å ha dem der fortsatt. Ikke minst er sikkerhetssituasjonen
et uttrykk for det. Men det er også viktig for
oss å sørge for at ressursene brukes på prioritet
nr. 1, som er Afghanistan, slik at det er mulig for Norge å gjøre
sin jobb på det området.

Det er jo slik at med mindre andre
beslutninger fattes, vil vi avslutte etter dette halvåret,
og det er altså ikke fattet noen slike
beslutninger. Da hadde man i så fall ombestemt seg i forhold
til den tidstabellen vi la opp til.





                

