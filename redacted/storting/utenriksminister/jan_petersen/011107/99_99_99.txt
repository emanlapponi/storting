  La meg først få si at det
har vært kontakt mellom Luigino Longos norske
familie og Utenriksdepartementet. Det var nylig et møte hvor
det ble uttrykt forståelse for hvilke begrensninger norske
myndigheter har i lys av Longos italienske statsborgerskap. På møtet
ble det for øvrig ikke fremlagt noen anmodning
om et formelt norsk initiativ overfor svenske myndigheter.

I henhold til utenriksloven tilligger det utenrikstjenesten å ivareta
norske borgeres interesser i utlandet,
og ikke utenlandske borgeres. I dette
tilfellet ville det være et ansvar for italienske myndigheter.
Jeg har tillit til at Longos rettigheter blir ivaretatt av italienske
myndigheter, representert gjennom deres ambassader henholdsvis
i Stockholm og i Oslo. Jeg er ikke kjent med at Luigino
Longo skal sone under spesielt vanskelige forhold
i Göteborg. Soningsforholdene i svenske fengsler
antar jeg tilsvarer de vi har her i Norge.

  Jeg har full tillit til at italienske og svenske
myndigheter finner en løsning på en sak som denne.
Jeg ser ingen grunn til noe spesielt norsk initiativ
overfor italienske og svenske myndigheter i denne sammenheng.

  Terroranslagene mot USA var ikke bare
rettet mot uskyldige mennesker, men mot grunnleggende demokratiske
verdier og våre åpne økonomier.

I tiden etter 11. september har vi
stått overfor en situasjon preget av økonomiske
tilbakeslag og redusert handel.

Vi må imidlertid ikke la
terroristene få vinne frem. Vi må stå sammen
for å slå tilbake frykten og motgangen. Vi må stå sammen
for å opprettholde håpet
om en bedre fremtid for alle. Vi må stå sammen
for å legge forholdene til rette for ny økonomisk
vekst og fremgang i alle land – ikke
minst i utviklingslandene.

Derfor trenger vi styrket internasjonalt samarbeid
og mer rettferdige rammebetingelser for internasjonal handel. Derfor
trenger vi å støtte aktivt opp om Verdens Handelsorganisasjon.
Derfor trenger vi en vellykket ministerkonferanse i Qatar.

Samarbeidsregjeringen vil føre
en økonomisk politikk der hovedmålene er arbeid
til alle, videreutvikling av det norske velferdssamfunnet,
rettferdig fordeling og en bærekraftig utvikling.
Et sterkt og konkurransedyktig næringsliv er en forutsetning
for å nå disse målene.

Norges økonomi er godt tilpasset globale
rammevilkår, men den er også liten og åpen – og
dermed sårbar. Vi trenger et sterkt globalt regelverk som
kan gi oss størst mulig forutsigbarhet og bidra til at
vårt næringsliv skal få bedre
markedsadgang og likeverdige rammebetingelser på verdensmarkedet.
Det er derfor i vår klare egeninteresse å styrke
og videreutvikle det multilaterale handelsregelverket gjennom en
ny og bred forhandlingsrunde
i WTO.

Den 9. november samles regjeringsmedlemmer
fra WTOs 142 medlemsland i Qatar for å ta stilling til
rammen for nye forhandlinger i Verdens Handelsorganisasjon.

Redegjørelsen som ble gitt i Stortinget
1. juni i år om forberedelsene til WTO-konferansen
i Qatar, og den påfølgende debatt, viste at det
er bred oppslutning i Stortinget om norske posisjoner.

Samarbeidsregjeringen vil bygge videre på denne enigheten.
Vi vil være en konstruktiv medspiller i den videre
utviklingen av regelverket for internasjonal
handel. Vi vil arbeide for bedre markedsadgang for norske
eksportnæringer, og sikre et godt, variert og
rimelig vare- og tjenestetilbud til norske forbrukere.
Vi vil arbeide for å bevare et nasjonalt handlingsrom til å føre
en landbrukspolitikk i samsvar med våre behov.
Vi vil fremme hensynet til miljø i internasjonal
handel. Og ikke minst vil vi arbeide for at utviklingslandenes
interesser må ivaretas.

Etter sommerferien har WTOs medlemsland
ført intensive konsultasjoner om utformingen av en slutterklæring
fra ministerkonferansen i Qatar. Formannen i WTOs hovedråd
la 27. oktober frem et revidert utkast til erklæring som
nå er oversendt til ministerkonferansen og vil danne basis
for drøftelsene i Qatar. Ministererklæringen fra
Qatar vil være svært viktig, da den
vil danne det konkrete rammeverket for de videre forhandlinger.

Fra norsk side mener vi
utkastet utgjør et godt utgangspunkt. Ikke minst
imøtekommer det hensynet til en rekke viktige norske
eksportnæringer, bl.a. knyttet til forhandlinger om markedsadgang
for industrivarer og tjenester. På enkelte andre
punkter kunne vi imidlertid ha ønsket formuleringer
mer i tråd med våre nasjonale synspunkter.

Jeg vil i det følgende kort gjennomgå ti
viktige forhandlingsområder – sett i lys av norske
synspunkter og vurderinger.

For det første

:
Forhandlinger om markedsadgang for industriprodukter, inklusive
fisk og fiskevarer, er et tradisjonelt forhandlingstema i WTO. Dette tema
ivaretas på en tilfredsstillende måte i utkastet
til forhandlingsmandat. Utnytting og foredling
av fisk og marine ressurser er grunnlaget for en betydelig
del av norsk utenrikshandel, og er blant de viktigste
bidrag til sysselsetting og bosetting
i distriktene. Samtidig er det et betydelig potensial
for å videreutvikle denne næringen ytterligere.
Bedre markedsadgang for et bredt spekter av våre
eksportprodukter vil være en høyt
prioritert oppgave for Norge i forhandlingene.

For det andre

: Kravet
fra utviklingslandene om forbedret markedsadgang. Særskilte
tiltak drøftes for å hjelpe særlig de
minst utviklede land – de såkalte MUL-land – som
i liten grad har maktet å høste fordeler av et
mer åpent internasjonalt marked. Norges beslutning tidligere i år – på linje
bl.a. med EU – om å gi toll- og kvotefri import
på alle produkter, unntatt våpen, fra
de minst utviklede landene er et viktig skritt i riktig
retning.

For det tredje 

har
det – som en oppfølging av Uruguay-runden for
syv år siden – fra 1. januar i fjor foregått
forhandlinger om handel med tjenester. Tjenestesektoren har stor
betydning for norsk økonomi og står for en betydelig
del av veksten i norsk eksport. Tjenesteforhandlingene
vil også bli en viktig del av en ny bred forhandlingsrunde.
Regjeringens siktemål er å bidra til bedre markedsadgang
for norsk tjenesteeksport på viktige områder,
som bl.a. skipsfartstjenester, offshoretjenester, tele- og IT-tjenester
og energirelaterte tjenester. Under forhandlingene vil vi arbeide
aktivt for å fremme våre offensive interesser
på disse områder.

Det er slått fast i WTOs tjenesteavtale
at medlemslandene selv skal bestemme hvilke
forpliktelser de vil påta seg. Utkastet til ministererklæring
bekrefter retten til å foreta reguleringer for å tilgodese
nasjonale politiske målsettinger, f.eks. innenfor
miljø, utdanning, kultur og helse. Vi vil gå inn
for at denne retten ikke svekkes.

For det fjerde

:
Landbruksforhandlingene. Disse har, som tjenesteforhandlingene,
pågått siden i fjor, basert på et mandat
som er nedfelt i landbruksavtalens artikkel 20. I forbindelse med
en ny forhandlingsrunde ønsker
landbrukseksporterende land – inklusive en rekke utviklingsland – et
nytt mandat med sterkere forpliktelser til både økt
markedsadgang og reduksjoner i såkalt intern støtte og
eksportstøtte i de industrialiserte land.

Den såkalte «Cairns-gruppen»,
som utgjøres av i alt 18 industri- og utviklingsland, stiller
omfattende krav til ytterligere liberalisering, og ønsker
at handelen med landbruksprodukter skal reguleres på samme måte
som handelen med industrivarer. En rekke andre utviklingsland
og USA støtter langt på vei denne gruppens krav,
og setter bedre markedsadgang, reduksjon
av eksportstøtte og nedbygging av interne støtteordninger
til landbruket blant sine hovedkrav i de kommende forhandlingene.

På norsk side legger vi
til grunn at det fortsatt er behov for en egen landbruksavtale i
WTO, som gir medlemslandene tilstrekkelig handlingsrom til å føre
en aktiv landbrukspolitikk som gir grunnlag for et desentralisert landbruk
med variert bruksstruktur i tråd med våre
behov. Det må være mulig å opprettholde
en landbrukssektor under vanskelige klimatiske forhold og ivareta
såkalte ikke-handelsmessige hensyn, slik som distriktshensyn, matvaresikkerhet,
vern av kulturlandskap og hensyn til det biologiske mangfold. I
WTO er det særlig Japan, Korea, Sveits og EU
som deler Norges synspunkter, og det har vært et nært
samarbeid med disse landene i forberedelsene
til ministerkonferansen. Vi tar sikte på å videreføre
dette samarbeidet i Qatar, hvor vi bl.a. vil være
med på å arrangere en egen tilstøtende
ministerkonferanse om ikke-handelsmessige hensyn, der et bredt utvalg
av utviklingsland og industrialiserte land er invitert.

På norsk side mener
vi at erklæringen fra Qatar i størst mulig utstrekning
bør bygge på det nåværende mandat for
landbruksforhandlingene. Det tekstutkast som er fremlagt av hovedrådsformannen,
går lenger enn den nevnte artikkel 20 i landbruksavtalen,
men søker også å balansere
de ulike interessene. Utkastet går imidlertid ikke like
langt som det forslaget som lå på bordet ved avslutningen
av ministerkonferansen i Seattle. Vi bør imidlertid i samarbeid
med andre land med tilsvarende interesser
arbeide aktivt for om mulig å oppnå en bedre
balanse på dette punktet i ministererklæringen.

For det femte 

vil
Regjeringen gå inn for en innstramning av regelverket
for å begrense bruken av antidumpingtiltak. Norsk fiskerinæring
er ved gjentatte anledninger blitt urettmessig utsatt for bruk av
konkurransevridende mekanismer, slik som utjevnings- og antidumpingtiltak.
Et bedre og klarere regelverk for bruken av antidumpingtiltak
vil derfor klart være i vår interesse.

En rekke utviklingsland, med Chile og Brasil
i spissen, samt land som Japan, Korea og Norge krever
forhandlinger om større disiplin med
hensyn til anvendelse av antidumpingreglene. På motsatt side
står USA relativt alene om å være
skeptisk til endringer, og foreslår en tilnærming
i to trinn – først en analyse
og deretter eventuelt forhandlinger på enkelte
punkter. På norsk side vil vi arbeide for en
så forpliktende tekst som mulig.

For det sjette 

vil
Regjeringen arbeide for at hensynet til miljø og
bærekraftig utvikling innarbeides i alle relevante
WTO-forhandlinger. Hensynet til miljø og bærekraftig
utvikling bør være et bærende
prinsipp i en ny forhandlingsrunde. I utkastet til ministererklæring
er dette langt på vei ivaretatt, men kunne nok vært
understreket enda klarere. Videre er det viktig at WTOs
arbeid med spørsmål om handel, miljø og
utvikling koordineres, og at dette reflekteres i ministererklæringen.

De fleste utviklingslandene er fortsatt skeptiske
til å innlemme miljø som eget forhandlingstema
i WTO, ut fra en frykt for at miljøhensyn skal
bli brukt som begrunnelse for å utestenge deres
varer fra de industrialiserte lands markeder.

I utkastet til ministererklæring
foreslås det at medlemslandene frem til neste ministermøte
skal vurdere behov for avklaring av forholdet mellom WTO og internasjonale
miljøavtaler og virkningene av miljøtiltak på markedsadgang.

For øvrig foreslås det at
medlemslandene vurderer miljøsider ved avtalen om immaterielle
rettigheter, merkeordningenes betydning og hvilke fordeler økt
handelsliberalisering vil ha for miljø og
utvikling. Fra norsk side støtter vi en slik
tilnærming. Vi mener det er viktig at disse spørsmålene
drøftes i WTO, og at det vil være en fordel
om man fikk avklart om det er nødvendig å igangsette
nye forhandlinger på disse områdene. Det samme gjelder
forslag om en nærmere avklaring av WTOs regelverk i forhold
til føre var-prinsippet.

For det sjuende 

vil
vi fra norsk side gå inn for at det utvikles
multilaterale regler for investeringer og konkurranse. Disse saksområdene
bør inngå i en ny forhandlingsrunde.

Et regelverk for investeringer må sikre både
vertslandets rett til å regulere og samtidig utenlandske
bedrifters behov for forutsigbare og ikke-diskriminerende rammebetingelser.
Et multilateralt regelverk for konkurranse
vil også bidra til økt samarbeid mellom
nasjonale konkurransemyndigheter og til at nedbygging av handelshindre ikke
blir undergravet av monopol- eller kartellvirksomhet.
For øvrig må forhandlingene på disse
områdene ta særlig hensyn til utviklingslandenes
behov og interesser.

Det har vært motstand fra mange utviklingsland
mot å starte forhandlinger om multilaterale investerings-
og konkurranseregelverk. Det skyldes bl.a. frykten for at et internasjonalt
regelverk vil hindre dem i å føre
en nasjonal nærings- og utviklingspolitikk.

Det foreliggende utkast
til ministererklæring
presenterer en tilnærming vi bør kunne slutte
oss til. Det foreslås her bl.a. at medlemslandene skal
bruke tiden frem til neste ministermøte til å klargjøre
hva som bør inngå i forhandlinger om et nytt regelverk
for investeringer og konkurranse. I utkastet vises det bl.a. til
vertslandets utviklingshensyn og myndighetenes styringsrett,
samt at faglig bistand må tilbys utviklingsland for å gi
dem reell forhandlingskapasitet.

For det åttende

:
I tilknytning til den såkalte TRIPS-avtalen, som fastsetter
reglene for handel med produkter som er beskyttet gjennom bl.a.
patenter, varemerker og opphavsrettigheter, tar man sikte på å utforme
en egen ministererklæring om forholdet mellom
patenter og folkehelse. Formålet er i hovedsak å klargjøre noen
av de rettigheter som TRIPS-avtalen gir det enkelte land – særlig
utviklingslandene – til å skaffe seg tilgang til
rimelige patenterte legemidler. Dette vil Norge aktivt
støtte.

For det niende 

har Norge
arbeidet aktivt for å sette forholdet mellom
handel og arbeidsstandarder på dagsordenen i WTO. De aller
fleste medlemsland, herunder samtlige utviklingsland, motsetter
seg imidlertid drøfting av arbeidsstandarder innenfor
WTO av frykt for at dette vil åpne for restriktive
tiltak mot land som har et lavt lønnsnivå. På grunn
av denne betydelige motstanden vil Norge arbeide for at
ministererklæringen skal inneholde en konkret
henvisning til arbeidsstandarder, samtidig som det understrekes
at den internasjonale arbeidstakerorganisasjonen, ILO, bør
ha en lederrolle på dette felt. Også andre
internasjonale organisasjoner, herunder WTO, må trekkes
aktivt inn i ILOs arbeid.

Sist, men ikke minst, vil Regjeringen
gå inn for at utviklingslandenes særlige problemer
skal gis høy prioritet i den nye forhandlingsrunden.

Et flertall av WTOs 142 medlemsland er utviklingsland.
Et stort antall av disse har gitt til kjenne misnøye med
at deres spesielle problemer og interesser ikke
reflekteres sterkt nok i det eksisterende WTO-regelverket. Både
av hensyn til utviklingslandene selv og WTOs legitimitet ser vi
det som viktig at man i den kommende forhandlingsrunden bedre
ivaretar utviklingslandenes interesser.

Handel er en forutsetning for økonomisk
utvikling. Vår målsetting må derfor være
at de fattigste landene i større grad får ta del
i internasjonal handel og de positive ringvirkningene av denne.
Det kan vi legge forholdene bedre til rette for gjennom
bl.a. bedre markedsadgang for viktige produkter og en
utforming av regelverket slik at utviklingslandenes
behov blir bedre ivaretatt. Ikke minst er det
viktig å øke den faglige bistanden til utviklingslandene.

Utviklingslandenes krav både
når det gjelder fortolkning, gjennomføring og
endringer av gjeldende avtaler, har vært diskutert siden
ministerkonferansen i Seattle i 1999. En del av disse kravene vil
nå etter alt å dømme bli imøtekommet
på ministerkonferansen i Qatar. Resten vil måtte
inngå som en integrert del av forhandlingsmandatet
fra ministerkonferansen. Dette er en løsning vi fra norsk side
har hilst velkommen.

Kina og Taiwan har avsluttet sine
tiltredelsesforhandlinger og vil ventelig bli nye medlemmer i løpet
av kort tid. Samtidig har tiltredelsesforhandlingene med Russland
fått ny dynamikk. WTO blir dermed ikke bare
i navnet, men også i gavnet en virkelig global
handelsorganisasjon.

WTO vil bli et stadig viktigere redskap i arbeidet
for å bekjempe fattigdom og fremme sosial
utvikling og politisk stabilitet. Dette krever imidlertid at WTO-regelverket
videreutvikles. Vi må sette WTO i stand til å møte nye
utfordringer.

Vi må ha in mente at hovedmålet
i Qatar ikke er å nå ferdige resultater,
men å samles om en dagsorden for videre forhandlinger – en
plattform for å kunne gå videre. Vi trenger å enes
om en bred og omfattende forhandlingsrunde, slik at alle
interesser skal kunne bli hørt og avveid.

Vi har nå et langt bedre
grunnlag for å oppnå enighet i Qatar enn vi hadde
i Seattle. Utkastet til ministererklæring
som nå foreligger, legger til grunn et mer realistisk ambisjonsnivå og
søker å ivareta medlemslandenes samlede
interesser på best mulig måte.

WTO har satset mye på å gjenopprette
tillit hos medlemslandene og skape et bedre samarbeid
innad i organisasjonen. Ikke minst erfaringene fra Seattle-konferansen har
fremskyndet dette arbeidet. Det er derfor nå gjort endringer
slik at alle land skal få innsyn i forhandlingsprosessene
og en bedre anledning til å fremme nasjonale syn.

Verdenshandelen trenger i dag en vitamininnsprøytning.
Vi trenger mer handel – ikke mindre. Flere land
må få anledning til å delta fullt ut
i den globale økonomien, samtidig som det tas særlige
hensyn til de minst utviklede medlemsland.

Mye står på spill. Dersom
vi ikke oppnår enighet i Qatar, risikerer
vi å undergrave hele det multilaterale handelssystemet.
Dette vil ikke tjene noen – aller minst utviklingslandene. Alle
land – også Norge – må derfor være
villige til å vise den nødvendige politiske
vilje og fleksibilitet under forhandlingene i Qatar.

