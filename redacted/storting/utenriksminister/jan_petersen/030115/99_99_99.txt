 Norge har hele tiden stått
fast ved sin prinsipielle støtte til FNs arbeid med Vest-Sahara-saken,
herunder det tidligere vedtatte løsningsforslaget, den
såkalte Settlement plan. Vi har videre fremholdt at partene
selv, med hjelp fra FNs spesialutsending James Baker, må finne
en løsning på konflikten.

I Norges presidentskapsperiode i mars i fjor
ledet vi konsultasjoner mellom de partene som er direkte
berørt av konflikten, og Rådets medlemmer. Rådets
seneste resolusjon om saken, resolusjon 1429, ble vedtatt enstemmig
30. juli samme år.

Partene har gitt uttrykk for tilfredshet med
den balanserte tilnærming som Norge har til konflikten,
og for den rolle som Norge har spilt i behandlingen av
Vest-Sahara-spørsmålet i Sikkerhetsrådet.

Selv om vi nå har forlatt Sikkerhetsrådet,
vil vi også i tiden fremover støtte
fullt ut de bestrebelser og den meklingsprosess som finner sted
i regi av Rådet. Siktemålet vil fortsatt være å bidra
til en fredelig, varig og rettferdig løsning på Vest-Sahara-konflikten.

Norge har videre lagt vekt på de
humanitære aspekter i arbeidet med Vest-Sahara-konflikten,
som retur av krigsfanger, forsvunne personer og situasjonen for
flyktninger. I 2001 og 2002 ble det gitt 2,5 mill. kr
til Kirkens Nødhjelps arbeid i flyktningleirene i Tindouf,
hvor Kirkens Nødhjelp har utsendte medarbeidere. I tillegg
ble det i november 2002 gitt 3 mill. kr til UNHCRs
arbeid i flyktningleirene. Vi tar sikte på å videreføre
denne økte innsatsen også i 2003.

 Vi står fast på de standpunktene
vi har hatt i denne saken tidligere, og ikke minst den
prosessen som her nå foregår i regi
av Sikkerhetsrådet. Den baserer seg også på de
prinsippene vi har lagt til grunn tidligere. Så vi har
ingen endringer i våre standpunkter på dette
området. Vi ser det nå som viktig at partene finner
frem til en løsning nettopp ved hjelp av Sikkerhetsrådet.

 Jeg tror for det første
at det aller viktigste nå er at Sikkerhetsrådet
sitter i førersetet i arbeidet med disse spørsmålene.
Men Jacobsen har jo helt rett i at Norge også har
en interesse i saken, og vi vil gjøre
alt hva vi kan for å støtte Sikkerhetsrådets
arbeid. Det betyr også at vi når vi
er i samtale med partene, vil fremføre de standpunktene
som Norge har hatt gjennom lengre tid i disse
spørsmålene. Men jeg vil gjerne understreke at
Sikkerhetsrådet selvfølgelig må sitte
i førersetet i fremdriften av å finne en løsning.





                

 Regjeringen legger stor vekt på å bidra
til åpenhet og involvering av partene i arbeids- og næringslivet
under forhandlingsprosessen i WTO.

Det er således etablert
flere utvalg, sammensatt av et stort antall organisasjoner, der
representanter fra både arbeidsgiver- og arbeidstakersiden
deltar. Blant annet er det etablert et rådgivende
utvalg for forhandlingene om Generalavtalen om handel med tjenester,
GATS. Her deltar eksempelvis LO, NHO, Fellesforbundet, Utdanningsgruppenes
Hovedorganisasjon
og Norsk Kommuneforbund. Også frivillige organisasjoner,
som f.eks. Forum for Utvikling og Miljø, deltar
i utvalget. Utvalget har 42 medlemmer utenom departementene.

Det har vært gjennomført
møter med de organisasjoner som har direkte interesser
knyttet til enkelte tjenestesektorer i GATS-forhandlingene. Til
forberedelse av de norske forhandlingskravene ble det
i fjor gjennomført møter med noe over 30 bransjesammenslutninger
og interesseorganisasjoner fra arbeidsgiver- og arbeidstakersiden
for å drøfte hvilke norske næringsinteresser
som skulle inkluderes i Norges forhandlingskrav.

I GATS-forhandlingene er vi nå inne
i en fase der vi på norsk side analyserer
de forhandlingskrav som Norge har mottatt fra andre
land. Vi skal fremlegge vårt innledende forhandlingstilbud
innen 31. mars i år.

Elisabeth Røbekk
Nørve hadde her overtatt presidentplassen.

 Jeg må ærlig innrømme
at nå er jeg ikke helt sikker på hva
vi holder på med, for jeg tror ikke Lysbakken
helt hørte hva jeg sa. Det jeg sa, var altså at
bl.a. fagorganisasjonene er inne i disse utvalgene på lik
linje med næringsinteresser.

I håp om at han da hører,
vil jeg gjerne si følgende, nemlig at rådgiverne
for tjenesteforhandlingene er sammensatt av Akademikerne, Den Norske
Advokatforening, Den Norske Dataforening, Den norske
Forleggerforening, reisebransjeseksjonen i HSH, Energibedriftenes
Landsforening, Fellesforbundet, Finansnæringens Hovedorganisasjon,
Flyselskapenes Landsforening, Handels- og Servicenæringens
Hovedorganisasjon, INTSOK, LO, NHO, Norges Eiendomsmeglerforbund, Norges
Eksportråd, Norges Fondsmeglerforbund, Norges Praktiserende
Arkitekter, Norges Rederiforbund, Norges Statsautoriserte Revisorers
Forening, Norske Filmbyråers Forening, Norske
Film- og TV-Produsenters Forening, Norsk Forbund for Fjernundervisning,
Norsk Forskerforbund, Norges forskningsråd, Norsk Kommuneforbund,
Norsk Komponistforening, Norsk Skuespillerforbund, Norsk Studentunion,
Norwaco, Reiselivsbedriftenes Landsforening, Rådgivende
Ingeniørers Forening, Sjøassurandørernes
Centralforening, Sparebankforeningen i Norge, Studentenes
Landsforbund, Telenor, Transportbedriftenes Landsforening, Universitets-
og høgskolerådet, Utdanningsgruppenes Hovedorganisasjon og
YS, i tillegg til NGO-er.

Det betyr altså at Lysbakken ble bønnhørt
lenge før han hadde bedt.

 Denne kommentaren er jeg redd ikke
går, fordi vi har et utvalg her hvor alle de
jeg nevnte, deltar, og i tillegg de organisasjonene som Lysbakken
nå er opptatt av, slik at han har i virkeligheten fått
et positivt svar på sitt spørsmål. Dette
er i og for seg også ting som har vært
kjent i forkant. Det at alle disse organisasjonene er
med, betyr at det underliggende premisset, nemlig at det bare
er næringslivet som har vært med i disse organisasjonene,
altså ikke er riktig. Også en
lang rekke fagorganisasjoner er med, og jeg kan derfor ikke
se hva Lysbakkens problem egentlig består i.

