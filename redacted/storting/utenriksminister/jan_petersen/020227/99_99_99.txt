 Norge besluttet sist fredag å øke
antallet observatører til valget i Zimbabwe 9. og 10. mars
fra 10 til 21 personer, forutsatt at de får akseptable
arbeidsforhold og deres sikkerhet ivaretas på en
fullt ut tilfredsstillende måte. Alle de norske
valgobservatørene er nå på plass.

Både EU, Zimbabwes naboland
og opposisjonen i landet har oppfordret Norge til å beholde sine
observatører – og helst utvide antallet. Dette
har vi gjort. Den norske gruppen valgobservatører
er den største Norge noen gang har
sendt ut. Vi har i tillegg avsatt betydelige ressurser for å kunne
støtte valgovervåkning i regi av velrenommerte
regionale og lokale frivillige organisasjoner.

Vi legger også stor vekt
på arbeidet for fremme av menneskerettigheter i vårt
samarbeid med andre land. Dette gjelder også Zimbabwe.
Støtte til frivillige organisasjoner, til media og universitetet
i Zimbabwe har vært bærebjelker i vår
innsats for å styrke menneskerettighetsarbeidet i landet.
Slike krefter er de beste voktere av menneskerettighetene
og utgjør på mange måter et korps av egne
nasjonale menneskerettighetsobservatører. Dette arbeidet ønsker
vi å videreføre.

Situasjonen i Zimbabwe er nå så labil
at det er vanskelig å vurdere hvordan
menneskerettighetsarbeidet skal videreføres etter
valget. Dette må vi derfor komme tilbake til på et
senere tidspunkt. Men uansett vil vi ønske tett samvirke
med frivillige organisasjoner og andre positive krefter
i Zimbabwe og andre land.

 Jeg tror det er riktig som spørreren
antyder, at det nå er vanskelig å danne seg
et bilde av hvordan situasjonen vil være etter
valget. Jeg tror vi gjør klokt i å få valget unna
først og så se i hvor stor grad dette imøtekommer
de standarder som må legges til grunn. Jeg tror vi bør
vente og se for å vite hvordan vi i så fall
skal følge det opp. Det er helt på det rene
at vi er svært engasjerte og svært bekymret over denne
situasjonen, men jeg tror det er vanskelig å angi noen
operative grep på en situasjon vi ennå ikke kjenner.

 På et generelt grunnlag
vil jeg si at vi meget gjerne søker samarbeid
med NGO-er, og jeg er helt enig med spørreren i at det
bør være reelle NGO-er. Jeg tør ikke
gi meg inn på en helt konkret vurdering av situasjonen
av de malawiske observatørene – den kjenner jeg ikke
nærmere til – men jeg vil gjerne understreke at
hva vi eventuelt skal samarbeide med NGO-ene om, må vi
komme tilbake til når vi ser hvilket samarbeidsbehov som
foreligger. Jeg tror det er svært viktig nå å se
hvilke veivalg Zimbabwe foretar. Valget vil jo komme i mars måned,
og da vil vi ha et bedre grunnlag for å kunne
si hvordan vi vil følge opp.





                

 På WTOs ministerkonferanse i Doha
var alle WTOs medlemsland enige om å sette i
gang en ny bred forhandlingsrunde. Medlemslandene vedtok et omfattende
arbeidsprogram som bl.a. beskriver rammene for de fremtidige forhandlingene. Blant
områdene det skal forhandles om, inngår tjenester, landbruk,
markedsadgang for industrivarer, regelverk bl.a. for antidumping,
handel og miljø samt oppfølging av utviklingslandenes
krav knyttet til eksisterende avtaleverk. Det var følgelig
konsensus i Doha om å sette i gang en ny bred forhandlingsrunde
i WTO.

I tillegg til disse områder, ble det
i Doha også enighet om å starte forhandlinger etter
neste ministerkonferanse innenfor de fire
områdene: handelsprosedyrer, offentlige innkjøp,
forholdet mellom handel og konkurranse
og mellom handel og investeringer.

Forhandlinger på disse områdene
skulle starte på basis av at det med «eksplisitt
konsensus» fattes en egen beslutning på neste
ministerkonferanse om modalitetene for disse forhandlingene. Det
er mulig det er dette forhold representanten Elvik sikter til i
sitt spørsmål. Det presise innhold i begrepet
modaliteter vil være avhengig av resultatet av
den forberedelsesprosess som nå starter opp, men normalt
vil dette være retningslinjer for hvordan selve forhandlingene
skal foregå, og en presisering av hvilke temaer det skal
forhandles om.

I Doha skisserte formannen for ministerkonferansen også sin
fortolkning av hva som ligger i begrepet «eksplisitt konsensus».
Hans fortolkning var at på neste ministerkonferanse må en
beslutning fattes med «eksplisitt konsensus» før
forhandlinger om disse områdene kan begynne. Ifølge
formannen gir dette hvert medlemsland rett til å ta stilling
til modalitetene, noe som kan forhindre forhandlinger fra å innledes
inntil hvert enkelt medlemsland sier seg rede
til dette.

Hvorvidt dette blir et stridsspørsmål
på neste ministerkonferanse gjenstår å se.
Dette vil bl.a. være avhengig av forhandlingssituasjonen
på det aktuelle tidspunkt.

Det sentrale poeng er at alle WTOs
142 medlemsland i Doha ble enige om en ny og ambisiøs forhandlingsrunde,
en runde som særlig skal ivareta utviklingslandenes interesser.
Dette er noe vi fra norsk side også har
lagt stor vekt på.

 Jeg tror kanskje at spørreren er litt
for kjapp når hun antyder at det ikke er sammenheng
i svaret mitt. Det er det! Men jeg gikk gjennom de forskjellige
elementene i den forhandlingspakken som er nå, og understreket
på hvilke fire områder
det var snakk om begrepet «eksplisitt konsensus».
Derfor tror jeg nok vi skal greie å komme oss gjennom de
prosesser vi nå står overfor. Jeg håper
at Åsa Elvik vil være med meg i det ønsket
som er, nemlig å få disse forhandlingene i gang,
og å komme i gang. Det legger selvfølgelig betydelig
krav til vilje fra partene om å være
der, og det er klart at den viljen er til stede fra norsk side.

 Jeg er redd for at når spørsmålet
gjentas, må også svaret gjentas. Så jeg
viser til det.

