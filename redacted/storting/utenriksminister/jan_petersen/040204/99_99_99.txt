 Regjeringen er fortsatt bekymret for menneskerettighetene
i Tibet. Situasjonen i Tibet er derfor et sentralt tema
i vår dialog med kinesiske myndigheter.

Under høstens generalforsamling i
FN tok Norge opp Kinas politikk med hensyn til behandling
av fanger, religionsfrihet og dødsstraff. Betydningen av å verne
den kulturelle og religiøse
identitet i Tibet ble også understreket.

Som jeg fremholdt i mitt svar på spørsmål
fra representanten Ballo i spørretimen 9. april
i fjor, har Norge ved flere anledninger gitt uttrykk for
bekymring for rettssaken mot buddhistmunken Tenzin Delek Rinpoche.
Under en appellsak i januar 2003 fikk han utsatt sin dødsdom
i to år. Utsettelsen regnes fra tidspunktet for arrestasjonen,
som var i april 2002.

Vi har også i de siste månedene
engasjert oss for Tenzin Delek Rinpoches sak. For eksempel
tok vi dette opp på politisk nivå i
forbindelse med norsk-kinesiske konsultasjoner om menneskerettigheter
i november i fjor. Så sent som i forrige uke
reiste vår ambassadør i Beijing på nytt
spørsmålet om forholdene for Tenzin Delek Rinpoche
i møte med det kinesiske utenriksdepartement. Ambassadøren
understreket at norsk opinion er opptatt av saken. Han viste til
at den toårige utsettelsen av dødsdommen vil utløpe
i april, og at vi frykter at han da vil bli henrettet.

Fra kinesisk hold blir det fremholdt at når
utsettelsen er omme, vil fangens sak komme opp til vurdering i en domstol
som enten vil beordre at dødsdommen fullbyrdes, eller
omgjøre den til fengselsstraff. Det store flertall av slike
dommer gjøres om til fengselsstraff.

 Jeg er glad for å kunne si at det
er flere som engasjerer seg langs de samme linjer som Norge, og
at det derfor er et betydelig internasjonalt trykk i dette spørsmålet.
Vi har merket oss at når EU har henvendt seg på de
samme måter som vi har gjort, viser kineserne til at også Norge
har tatt dette spørsmålet opp. Så jeg
tror man kan si at vi bidrar her til et felles internasjonalt trykk
som er særlig viktig i den saken.

Det som ligger under spørsmålet,
nemlig Tibet-situasjonen generelt, tror jeg jeg kan forsikre Ballo
om også er en sak som står på den
norske dagsordenen, og som vi er i drøftelser
med kineserne om, hvor vi gjør klart hva våre holdninger
i de spørsmålene er.

 Det er ikke vurderinger som kan styre
hvordan vi driver andre deler av politikken. Jeg tør
si at vi har en profilert dialog med kinesiske myndigheter,
bl.a. når det gjelder menneskerettighetsspørsmål.
Det er derfor vi har en formalisert menneskerettighetsdialog med
dem. Det kommer ikke til fortrengsel for å forfølge
andre deler av vår politikk overfor Kina.





                

