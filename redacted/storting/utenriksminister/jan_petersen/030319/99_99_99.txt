 Tjenesteavtalen i WTO, GATS, ble opprettet
for å gi en multilateral ramme av prinsipper og regler
for handelen med tjenester. Målsettingen er å utvide
handelen med tjenester under forhold med åpenhet, likebehandling
og gradvis liberalisering, som et middel til å fremme økonomisk
vekst for samtlige handelspartnere og utviklingen av utviklingsland.

De pågående tjenesteforhandlingene
startet 1. januar 2000, på basis av et mandat fastsatt
i tjenesteavtalen med målsetting om å videreføre
den liberaliseringsprosess som ble påbegynt under Uruguay-runden.
Forhandlingene er nå inne i en fase
der landene fremmer anmodninger til hverandre. Norge har
mottatt anmodning fra 23 land og har sendt anmodning til 51 land.
Landene skal på grunnlag av anmodningene og de bilaterale
drøftelsene av disse fremlegge åpningstilbud innen
31. mars i år. Norge har sendt anmodninger til
17 land, herunder åtte utviklingsland, om å påta
seg forpliktelser for høyere utdanning og voksenopplæring.
Handel med høyere utdanningstjenester er en voksende sektor
internasjonalt. Norge er i dag en forholdsvis beskjeden
eksportør av utviklingstjenester, men potensialet for norsk
eksport innen enkelte områder, bl.a.
for fjernundervisning, vurderes som betydelig også i
land under utvikling.

I samtlige anmodninger til utviklingsland viser
vi til de målsettinger for forhandlingene som ble gitt
i mandatet fra WTOs ministerkonferanse i Doha 2001, og til tjenesteavtalens egne
bestemmelser om hvordan utviklingslandenes interesser
skal ivaretas. Vi viser bl.a. til GATS’ artikkel
IV, der det heter at «utviklingsmedlemslandenes økende
deltakelse i verdenshandelens skal lettes» bl.a. ved «styrking
av kapasiteten i deres innenlandske tjenestesektor
og dens effektivitet og konkurranseevne».

Dette er en integrert del av Norges
anmodning til utviklingsland, som derfor inneholder et
viktig samarbeidselement. Vi legger altså til
grunn en annen tilnærming enn overfor industrilandene.
Norges anmodning til Sør-Afrika dekker åtte
sektorer. Vi er inne i en prosess med bilaterale drøftelser
for å klargjøre hvilke områder
partene kan ha interesse av å gå videre
med. Dersom Sør-Afrika i denne prosessen signaliserer at
de ikke vil inkludere høyere utdanning i forhandlingene,
vil Norge ikke forfølge anmodningen
ytterligere. Det er i denne sammenheng viktig å understreke
at det er helt opp til utviklingslandene selv hvorvidt de vil påta
seg forpliktelser i tjenesteforhandlingene eller ikke.

 Bare for at det ikke skal være noen
misforståelser rundt selve saken, må jeg få lov
til å understreke at de offentlige utdanningsinstitusjonene 

ikke

 berøres av anmodningene,
fordi GATS-forhandlingene ikke angår offentlig
tjenesteyting – bare
så det er helt klart. Vi snakker her altså om
dem som tilbyr tjenester. Det er klart at ethvert land – og
jeg ser ikke noe galt i at Norge på dette
området nettopp har tatt opp en slik problemstilling – vil
ha godt av så gode tilbud som mulig når
det gjelder utdanning. Og fjernundervisning er en viktig ting, som
sikkert Lysbakken og jeg er enige om, hvor det kan ytes betydelige
bidrag.

Når det så gjelder hans spørsmål,
er svaret på det nei. Men det er også på siden
av problemstillingen Norge må ta hensyn til.
Når vi skal forhandle med andre land, er det slik
at det er en ta-og-gi-situasjon. Det er ikke slik at Norge
er det landet som først og fremst kan gi. Det er mange
andre land som også krever ting. Hvis Norge
alene går ut i front, må Norge ta hele
byrden av den forhandlingen. Det vil avlaste andre i-land,
og det går jeg ut fra at Lysbakken og jeg ikke
er spesielt opptatt av, noen av oss.

 Jeg må innrømme at jeg ikke
er helt sikker på om jeg helt fikk tak i Lysbakkens resonnement
akkurat nå. Poenget er altså at i enhver forhandling
er det spørsmål om å ta og gi. Når
bestevilkårsklausulen gjelder her, betyr det at hvis alle
andre land som har krav å fremme mot et annet
land, regner med at det er Norge som først og
fremst går i front, og som følgelig også må gi
noe for å oppnå noe, vil det bare være Norge
som må gi noe, og da vil andre i og for seg være
gratispassasjerer i den prosessen. Og det har jo ikke noe
med forholdet til Sør-Afrika å gjøre.
Så det er ikke noen motsetning her.
Men for ikke å gjøre dette mer dramatisk
enn høyst nødvendig vil jeg også minne
om hva jeg sa i mitt svar, nemlig at hvis Sør-Afrika i
denne prosessen signaliserer at de ikke vil inkludere
høyere utdannelse i forhandlingene, vil jo ikke
vi forfølge den anmodningen ytterligere. Så jeg
må innrømme at jeg er ikke helt sikker
på om jeg helt har fått tak i poenget med Lysbakkens
spørsmålsrekke i dag.

