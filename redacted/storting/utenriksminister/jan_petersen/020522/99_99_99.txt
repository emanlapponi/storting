 Swensen har helt rett i at det nå sannsynligvis
går mot en utvidelse av EU. Jeg vil anta at en
betydelig utvidelse kommer i 2004, som altså er vel et
par år unna.

Når EU utvides, vil de nye medlemslandene
bli deltakere i EUs felles fiskeripolitikk, som ikke inngår
i EØS-samarbeidet. Utvidelsen vil slik sett ikke berøre
Norges forvaltning av og kontroll med havressursene, og derfor innebærer
den at vi står i omtrent samme stilling som nå.

Når det gjelder Norges forvaltning
av og kontroll med havressursene, legger imidlertid Regjeringen
fortsatt avgjørende vekt på et nært samarbeid
med de land vi deler disse ressursene med. Norge har derfor
et bilateralt avtaleverk på fiskeriområdet med
EU. De årlige forhandlinger om et gjensidig og balansert
kvotesamarbeid som finner sted innenfor dette
avtaleverket, vil bli videreført også med
et utvidet EU.

 Det spørsmålet Swensen
reiser nå, er jo et helt annet enn det han reiste i spørretimespørsmålet.
Der var tesen at på grunn av EU-utvidelsen vil vi tydeligvis
få nye utfordringer når det gjelder forvaltningen
av havressursene. Mitt poeng i svaret var nettopp at dette ikke
er en del av EØS-avtalen. Selv om de nye landene også blir
en del av EØS, er vi ikke i noen prinsipielt
ny stilling på det området.

Jeg er ikke helt sikker på hva
Swensen nå er ute etter. Jeg forstår at han er
ute etter et samarbeid med de vestnordiske
land, men etter mitt skjønn har Norge
nå en forvaltning av ressursene som er tilfredsstillende.
Det er helt riktig som Swensen sier, at det å ha et nært
samarbeid med alle omliggende land
er av den aller største viktighet, og ikke
minst innen EØS har vi et meget nært samarbeid
bl.a. med Island. Men at vi har et avsetningsproblem når
det gjelder de norske produktene, er også en
klar utfordring. Men det er altså ikke en del
av spørsmålet om forvaltning av ressurser.

 Vi er nå for så vidt inne
i et tredje spørsmål. Jeg skal la spørsmålet
om olje ligge og holde meg til fisk, som jo var Swensens
opprinnelige utgangspunkt.

Jeg vil kort si at våre nære
naboland selvfølgelig først og fremst er der som nære
naboland. Det er de store markedene ute som jeg regner med at Swensen
nå først og fremst er ute etter. Men han er vel
heller ikke ukjent med at vi her har en klar strategi,
nemlig at vi i WTO-forhandlingene ønsker en så fri
tilgang for norsk fiskerieksport som overhodet mulig. Derfor er
den klare strategien som bør følges av hensyn
til Kyst-Norges fremtidige inntekter, nettopp å få WTO-forhandlingene
til å bli så vellykte som overhodet mulig. Jeg
kan derfor svare meget positivt på Swensens spørsmål,
og jeg føler meg helt sikker på at Swensen vil være
med oss i et arbeid for en så liberal verdenshandel
for fisk som mulig. Derfor bør alle gode
krefter støtte opp under de fremtidige WTO-forhandlingene.





                

