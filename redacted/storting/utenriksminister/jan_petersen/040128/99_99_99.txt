 Landbruksvarer er med unntak for bearbeidede
produkter ikke en del av EØS-avtalens generelle bestemmelser
om frihandel. Imidlertid har EØS-avtalens artikkel 19 bestemmelser om
visse begrensede lettelser i handelen med landbruksvarer.

Artikkelen fastsetter at EU og Norge
med to års mellomrom skal gjennomgå vilkårene
for handel med ubearbeidede landbruksvarer, med sikte på en
gradvis liberalisering. Forhandlingene skal skje på gjensidig
fordelaktige vilkår innenfor rammene
av partenes respektive landbrukspolitikk.

Stortinget samtykket i fjor sommer til inngåelse
av en avtale om utvidet handel med landbruksvarer etter
EØS-avtalens artikkel 19. Avtalen la opp til økte
gjensidige kvoter for bl.a. ost, kjøtt, bær og
grønnsaker. Dette innebærer noe økt import
fra EU, men samtidig åpnes det også for økt
norsk eksport til det europeiske markedet. Tradisjonelt
har ost vært en viktig eksportvare til EU, men også for
andre varer, som f.eks. frukt og bær, bør
det være potensial for økt
eksport.

Protokoll 3 til EØS-avtalen omhandler handelen
med bearbeidede landbruksvarer. Også her skjer
det lettelser i handelshindringene, men partene har anledning til å utjevne
prisforskjellene på råvarene gjennom toll og eksportstøtte.
På denne måten sikres like konkurransevilkår for
produsenter av bearbeidede landbruksvarer i EØS-området.
Det pågår nå drøftinger med
EU-kommisjonen med sikte på komme frem til en revidert
og gjensidig balansert protokoll til EØS-avtalen.

Jeg vil understreke at det ikke er tale
om en ensidig liberalisering, men om gjensidig forbedring
av handelsvilkårene innenfor rammene
av EUs og Norges respektive landbrukspolitikk.

 Som alle avtaler om handel er dette
selvfølgelig til stor fordel for begge parter. Jeg tror
handel generelt er en vinn-vinn-situasjon. At norske eksportører ikke
har greid å utnytte mulighetene like offensivt
som noen av EUs produsenter, får vi registrere
og ta inn over oss. Men at dette som Stortinget har godkjent, ikke
er en avtale som begge parter vil kunne ha glede av hvis man har
den rette offensive holdning, vil jeg ikke være
enig i.

 Jeg er ikke helt sikker på hvor
Bastesen vil med det spørsmålet. Jeg vil bare kort
si at vi har omfattende kontakter, i særlig grad med de
svenske ansvarlige, i nettopp disse spørsmålene.
Det er EU vi forhandler med, men det forhindrer ikke at
vi også har en nøye og omfattende
kontakt med særlig de svenske myndighetene i
disse spørsmålene. Det er jo stort sett der det
har vært et trykk innad i EU-systemet.

Ellers håper jeg at Bastesen og jeg
vil kunne enes om en aldri så liten
antydning om at her ligger det offensive muligheter som nordmenn ikke
helt har greid å utnytte. Det er synd.





                

