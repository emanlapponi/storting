 Vestnorden omfatter Island og de selvstyrte
områdene Færøyene
og Grønland. Norge har gode og aktive
bilaterale forbindelser både med Island, Færøyene
og Grønland, og jeg er enig i at vi har viktige felles
interesser å ivareta.

Vi har også et positivt
samarbeid med Vestnorden i Nordisk Ministerråd.
Fra norsk side har vi gitt aktiv støtte til Vestnordens ønske
om å etablere et samarbeid
med nærområdene i vest – Shetland, Orknøyene,
Hebridene, Skottland og de østlige kanadiske provinser.
I vårt program for Norges formannskap
i det nordiske regjeringssamarbeid for i år vil vi overveie å forsterke
dette samarbeidet i det nordatlantiske
området. Et sentralt område er arbeidet
med en koordinert og bærekraftig utvikling
i Nordsjøregionen. Dette blir et viktig tema
bl.a. når Norge arrangerer den femte Nordsjøkonferansen
i Bergen i mars.

I tillegg deltar vi sammen med Island, Færøyene
og Grønland i samarbeidskomiteen Nordisk Atlantsamarbeid – forkortet
NORA. NORA finansieres av Nordisk Ministerråd
og bidrar til å styrke samarbeidet
på områder hvor vi har felles interesser. NORA
kan gi forprosjektstøtte til delfinansiering
av pilotprosjekter og utviklingsprosjekter innenfor
prioriterte næringsområder, fortrinnsvis i regi
av private bedrifter, men også til offentlige
institusjoner. Prioriterte områder
er havressurser og havmiljø, turisme, jordbruk, trafikk
og kommunikasjon samt handel og industri.

Etter min mening har vi et omfattende
og nyttig samarbeid med Vestnorden. Norge
vil gjøre sitt for at dette skal fortsette, ikke
minst i lys av de utfordringene representanten Swensen nevner i
sitt spørsmål. Jeg vil også se på mulighetene
for å utvide dette samarbeidet.

Når det gjelder spørsmålet
om norsk tilslutning til Vestnordisk Råd, vil jeg minne
om at dette rådet er et samarbeidsorgan for parlamentarikere
fra Færøyene, Grønland og Island. En
norsk tilknytning har derfor ikke blitt spesielt
vurdert av Regjeringen.

 Mitt poeng er at Vestnordisk Råd
først og fremst er et parlamentarikerorgan. Og hvis jeg
oppfattet det representanten Swensen nå sa, rett, sa han
at et regjeringssamarbeid er en følgevirkning av at man
er medlem i dette parlamentarikerorganet. Når det gjelder
det spørsmålet, er det naturlig at det er Stortinget
som sitter i førersetet. Men jeg vil understreke at det
er viktig for oss å være i nær
kontakt med land også i Vestnorden, fordi havet
gir oss et felles problemområde. Jeg studerer gjerne dette
spørsmålet nærmere. Men nettopp
det poenget at det er Stortinget som her sitter i førersetet,
gjør at jeg svarte som jeg gjorde.

 Jeg vil ikke uten videre si at vi ikke
kan legge det nødvendige presset inn, slik som vi nå gjør
bilateralt. Det viser seg jo at med den høye profilen som
den sittende regjering har hatt, kan det kanskje bli noen
løsninger. I hvert fall ser vi nå en viss imøtekommenhet
fra britisk side. Det tyder på at vi på mange
måter har funnet et spor. Om situasjon ville
vært bedre med et eventuelt medlemskap
i Vestnordisk Råd, tør jeg ikke si så veldig
mye om.

Jeg vil gjerne understreke at vi også har
et godt samarbeid med landene i sammenheng med
Nordisk Råd, som på mange måter har vært
vår ramme for samarbeid denne veien,
og som har vist seg å være et meget verdifullt samarbeid
denne veien. Men hvis det er slik at Stortinget ønsker å knytte
seg nærmere opp til Vestnordisk Råd, vil alltids
Regjeringen kunne greie å finne sin plass i dette samarbeidet.





                

