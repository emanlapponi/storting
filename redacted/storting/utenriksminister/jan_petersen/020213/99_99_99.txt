 Norge er meget bekymret for utviklingen i Zimbabwe
og for den stadig grovere volden og trakasseringen av den politiske
opposisjonen i landet. Det synes som om president Mugabe er villig
til å benytte alle midler for å beholde
makten.

Landets parlament har vedtatt lover som truer
ytringsfriheten, og som gjør det vanskelig – om ikke
umulig – å gjennomføre frie og rettferdige
valg.

En viktig forutsetning for slike valg er at
de overvåkes av uavhengige observatører. EU sender
som kjent valgobservatører
til Zimbabwe, og er beredt til å innføre sanksjoner
mot president Mugabe og hans nærmeste støttespillere
dersom det legges hindringer i veien for observatørenes
virksomhet.

Norge har helt siden 1997 uttrykt
bekymring for de stadig dårligere forhold for demokrati
og menneskerettigheter i Zimbabwe. Vi har i en serie henvendelser
søkt å påvirke Mugabe til å endre
kurs.

Tidlig i 1998 la vi om den norske
bistanden til først og fremst å styrke menneskerettighetene
og bidra til politisk mangfold. Da vi ikke så noen
forbedring, besluttet regjeringen Stoltenberg i fjor å stoppe
all stat til stat-bistand.

Både utviklingsministeren og jeg selv
har tatt opp den alvorlige situasjonen i Zimbabwe med både
afrikanske ledere, med sentrale EU-land og i internasjonale fora.
Så sent som i går tok jeg dette opp i mitt møte
med Zambias utenriksminister.

Valgkampen i Zimbabwe har nå startet.
Opposisjonen holder fast ved at de stiller til valg, og har stor
tro på at deres kandidat, Morgan Tsvangirai,
skal vinne. De ber om fortsatt internasjonalt press for å bidra
til et mest mulig rettferdig valg. De ber om at flest mulig land
sender uavhengige observatører for å overvåke valget.

Norge har mottatt en offisiell invitasjon
fra president Mugabe til å sende valgobservatører.
Den første gruppen på fire
norske observatører ankom Zimbabwe i går
og vil samarbeide med EUs observatører. Vi tar sikte på å sende
ytterligere norske observatører i ukene frem
mot valget. I tillegg yter vi støtte til valgobservatører
fra regionale organisasjoner og uavhengige
grupper i Zimbabwe. Norske myndigheter holder nær
kontakt med EU både når det gjelder
observatører og spørsmålet om eventuelle sanksjoner.

Zimbabwes folk står nå overfor
et skjebnevalg, et valg der vold og trusler benyttes for å undertrykke
folkets frie vilje. Vi forventer at Zimbabwes regjering slår
ned på volden og trakasseringen av opposisjonen og lar
uavhengige observatører overvåke valget. Noe annet
ville være oppsiktsvekkende. Skulle en slik situasjon
oppstå, vil Norge nøye måtte
vurdere videre skritt.

 Det spørsmålet Julie Christiansen
nå reiser, er jo meget alvorlig, nemlig at de observatørene
som bør være i landet, har problemer
med å gjennomføre oppdraget sitt på en
slik måte som vi ønsker at de skal kunne
gjøre, og som er forutsetningen for at man skal kunne si
at valget gjennomføres på en skikkelig måte.
Det er derfor nødvendig at det nå legges betydelig
press på Zimbabwe, slik at et tilstrekkelig antall observatører
får anledning til å arbeide, og Norge
må for sitt vedkommende være med å utøve
et press i så henseende.

Vi har en fortløpende vurdering av
situasjonen, og representanten kan være helt
trygg på at Norge ikke vil være
med på å legitimere et valg hvis vi ikke
føler oss rimelig sikre på at jobben kan utføres
på en skikkelig måte. Vi holder derfor meget nær
kontakt med EU og vil nok en gang oppfordre
Zimbabwes myndigheter til å gi observatørene adgang
til å gjøre jobben sin.

Eirin Faldet hadde
her overtatt presidentplassen.

 Jeg tror at det aller viktigste
nå er å presse Zimbabwe til å gjennomføre
valget på en slik måte at folkets røst også får
komme til uttrykk i resultatet. Det er nettopp det vi
nå er opptatt av, og derfor må omverdenen legge
inn et betydelig press. Det er derfor alvorlig at Zimbabwe legger
hindringer i veien for en rekke av EUs observatører.
Jeg tror ikke en utsettelse i seg selv vil føre
til en løsning på dette fundamentale problemet,
men det er også dette fundamentale problemet
som må understrekes. Det er jo en meget ulykkelig situasjon
vi er oppe i. Vi vet utmerket godt at det er sammenheng
mellom et demokratisk og åpent samfunn og muligheten for å få et
samfunn videre og skaffe velstand til alle innbyggerne.
Derfor er den utviklingen vi nå har sett i Zimbabwe gjennom
flere år, en meget trist og en meget negativ utvikling,
og derfor har vi så høyt engasjement i denne saken.





                

 EFTA-landenes frihandelsavtaler med søkerlandene
til EU gir tollfrihet for eksport av alle fiskeprodukter
til disse landene. Når søkerlandene
blir medlemmer av EU, vil frihandelsavtalene falle bort til fordel
for EØS-avtalen.

EØS-avtalen sikrer imidlertid ikke
full tollfrihet for norsk fiskeeksport. Ifølge avtalens
protokoll 9 er det tollfrihet for en rekke hvitfiskprodukter, mens
f.eks. sild, makrell, laks og reker ikke omfattes av tollfrihet.
Det er følgelig en hovedutfordring
for Norge å finne en mest mulig tilfredsstillende
løsning for handel med fisk og fiskeprodukter til et utvidet
EU.

Potensialet for økt handel med sjømat
innenfor et utvidet EU og EØS er stort, og det
er helt sentralt å sikre best mulige rammebetingelser
for den fremtidige handel med EU. Det vil også være
av stor betydning for søkerlandene, som er storforbrukere
av norske råvarer i sin voksende foredlingsindustri, å ha
et best mulig importregime for norsk fisk.

Det er Regjeringens klare utgangspunkt at utvidelsen av
EU ikke må medføre nye tollbarrierer.

Både statsministeren, fiskeriministeren
og jeg selv har derfor tatt opp spørsmålet om
markedsadgang for fisk i både sentrale EU-hovedsteder
og med EU-kommisjonen. Senest i forrige uke drøftet
jeg dette spørsmålet med EU-kommisjonens visepresident,
Loyola de Palacio, som var på besøk i Oslo.

Det er imidlertid åpenbart at vi står
overfor store utfordringer. En løsning må finnes
innen EUs utvidelse trer i kraft, noe som vil skje i 2004 eller
2005. Regjeringen arbeider nå med et nærmere opplegg
for disse forhandlingene og vil i denne prosessen konsultere Stortingets organer.

 Jeg kan absolutt bekrefte at Norge
forsøker der hvor vi er til stede, å ta opp dette
meget viktige spørsmålet og berede grunnen for
de forhandlingene som må komme. Jeg sørger derfor
for at det er et standard innslag i hvert fall i mine
samtaler i europeiske hovedsteder. Men jeg er helt enig
med Morten Høglund i at det er et meget komplisert
spørsmål. Han vil også vite
at EU-kommisjonen har gitt uttrykk for at selv en teknisk oppdatering
av EØS-avtalen har man nå på denne siden av utvidelsen
altså ikke tid til. Men dette er et spørsmål
som må løses, og Morten Høglund kan være
sikker på at Regjeringen vil utforme en aktiv strategi,
og at vi vil konsultere Stortingets organer. Jeg legger særlig
vekt på det siste.

 Jeg er helt enig i at det ikke er
all verdens tid til disposisjon. Utvidelsen vil komme i 2004 eller
2005, og jeg mener meget bestemt at vi må ha
en løsning på dette problemet
før denne utvidelsen skjer, slik at næringen ikke
får forverrede vilkår i og med utvidelsen. Derfor
er det bare tiden og veien vi har her nå.

