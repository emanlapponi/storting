 Jeg er enig med interpellanten i at dette er en alvorlig og dramatisk konflikt, og at det er viktig at omverdenen søker etter muligheter for å bistå i å finne en løsning. Det er en konflikt som har vært med oss lenge, og jeg tror interpellanten har rett i at den internasjonale oppmerksomheten ikke bestandig er slik den burde være. Derfor skal han ha ros for å bringe saken opp. Som han også sa, står den på vår bilaterale dagsorden, og da med en sterk understreking av menneskerettighetene og behovet for å overholde menneskerettighetene.




Det er slik at Russland har en legitim rett til å kjempe mot terrorvirksomhet i sitt eget land. Men vi fastholder samtidig at denne kampen ikke må skje på en slik måte at det tilsidesetter grunnleggende menneskerettigheter, og som Jacobsen sa: Menneskerettighetene er universelle. Og det er ikke bare fordi krenkelse av menneskerettighetene strider mot Russlands internasjonale forpliktelser, men også fordi respekten for menneskerettigheter er avgjørende for å få i gang en reell og nødvendig forsoningsprosess. Manglende straff-forfølgelse av russiske militære som anklages for overgrep, har vært et alvorlig problem i denne forbindelse.




Det er fra norsk side også nødvendig å understreke at vi tar sterk avstand fra bombeaksjoner, kidnappinger og alle andre former for terrorvirksomhet. En løsning på konflikten må finnes med fredelige midler og innenfor rammen av den russiske føderasjon, dvs. at Russlands territorielle integritet respekteres.




Selv om sikkerhetssituasjonen i Tsjetsjenia nok har bedret seg noe, sammenliknet med noen år tilbake, er den fortsatt bekymringsfull. Norge vil også i tiden fremover følge utviklingen nøye, ikke minst med tanke på å kunne bidra på en praktisk og konstruktiv måte til en normalisert tilværelse for republikkens innbyggere.




Russiske myndigheter på føderalt og lokalt nivå har et ansvar for å utvikle et legitimt og demokratisk styresett og skape tillit mellom befolkning og styresmakter. Vi har i den forbindelse merket oss med interesse at russiske føderale myndigheter har satt i gang en prosess med sikte på etablering av et nytt styre for republikken, basert på en ny grunnlov og valg på utøvende og lovgivende myndighet. Selv om vi selvsagt håper at en slik prosess kan bidra til normalisering av utviklingen, kan det foreløpig ikke sies å ha demt opp for fortsatt voldsbruk og terror.




Det er også igangsatt tiltak for å reparere den ødelagte infrastrukturen i Tsjetsjenia. Her vil det internasjonale samfunn kunne bistå når forholdene legges til rette for det. Som et ledd i dette arbeidet har Norge nylig gitt tilsagn om støtte til et prosjekt som UNESCO vil gjennomføre sammen med russiske myndigheter, med sikte på å gjenoppbygge utdannelsessystemet i Tsjetsjenia.




Russland og Europarådet ble nylig enige om å gjennomføre konkrete prosjekter innenfor menneskerettigheter og demokratisering. Vi håper at prosjektene vil kunne bidra konstruktivt til utviklingen i republikken, og vil følge opp dette samarbeidet når vi overtar formannskapet i Europarådet i mai. Vi håper også at OSSE etter hvert vil få anledning til å bidra med sin ekspertise i Tsjetsjenia.




Ofrene for konflikten i Tsjetsjenia har fortsatt behov for humanitær hjelp. Vi ser derfor positivt på at ulike FN-organer vurderer muligheten for en mer aktiv innsats på dette området.




Norge brukte i fjor 25 mill. kr til humanitær hjelp i Tsjetsjenia, og vi har satt av like mye for inneværende år. Størstedelen av beløpet vil fortsatt bli kanalisert gjennom norske humanitære organisasjoner.




Vi vil overfor russiske myndigheter gjenta at de har ansvaret for sikkerhetssituasjonen for utenlandske hjelpearbeidere.




Vi vil opprettholde vårt engasjement i Tsjetsjenia-spørsmålet bilateralt overfor russiske myndigheter og i relevante multilaterale fora. Vår oppmerksomhet vil fortsatt være rettet mot situasjonen for de internt fordrevne i og utenfor Tsjetsjenia, spesielt i naborepublikken i Ingusjetia. De tsjetsjenske internflyktninger i Ingusjetia må fritt kunne velge når de vil vende tilbake til Tsjetsjenia, uten noen form for tvang eller press. Vi er derfor svært opptatt av at leire for internt fordrevne i Ingusjetia ikke må stenges så lenge det mangler tilstrekkelig alternativt husvære for dem som ikke ønsker å returnere til Tsjetsjenia.




 Jeg oppfattet det slik at Jacobsen følte seg imøtekommet på de aller fleste punkter, og det setter jeg pris på.




Jeg er ikke helt sikker på hva han er ute etter med sitt spørsmål – for vi gjør mer enn å se på tingene! Jeg er enig i at er det noe politikere er gode til, er det å se på ting. Men det dreier seg også om å gjøre noe.




Som jeg har antydet, er vi i samarbeid med Europarådet enige om konkrete prosjekter som gjøres på bakken. Vi bruker 25 mill. kr sammen med norske humanitære organisasjoner, som gir en nødvendig hjelp. Vi har tilsagt konkret støtte til et UNESCO-prosjekt. Der kanskje spørsmålet først og fremst reiser seg, er nettopp når det gjelder OSSE, og på det punktet brukte jeg formuleringen at jeg håpet at de kunne få bidra med sin ekspertise. Men der er problemet, som Jacobsen selv sa i sitt hovedinnlegg, at OSSEs muligheter for å arbeide i området har vært begrenset, og at det der har vært en strid mellom OSSE og russerne, hvor vi selvfølgelig har ment at OSSE bør spille en rolle. Det mener vi fortsatt. Der er det ikke mulig å være konkret før de får mulighet for å arbeide. Men på de andre punktene går vi inn og gjør ting. Vi ser ikke bare på det.




 Det er ikke så mye å legge til etter denne debatten, kanskje bare et par bemerkninger for ordens skyld.




Det ene er den viktige understrekingen av at dette er en konflikt med, som alle andre slike konflikter, ganske mange forskjellige fasetter. En av de ubehagelige fasettene ved denne konflikten er jo nettopp bruk av terrorisme. Jeg håper Jacobsens innlegg ikke er å forstå på annen måte enn at det er noe det må tas skarpt avstand fra uansett. Det er ikke et legitimt virkemiddel, men det regner jeg med at vi alle sammen er enige om.




Når det gjelder det andre som ble sagt – jeg tror det var begrepet «multilateral løsning» – må løsningen være innenfor rammen av den russiske føderasjon, dvs. at det ikke blir reist spørsmål om landets territorielle integritet. Det det vel er spørsmål om, er hvilke kanaler vi skal bruke for å påvirke, for å få frem en løsning på denne konflikten som de forskjellige aktørene kan leve med. Der er jeg enig i at kanalene må være bilaterale, men at det også i bredere fora vil være av betydning å ta opp saken, slik som jeg nevnte i mitt svar.




