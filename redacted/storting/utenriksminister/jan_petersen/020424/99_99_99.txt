 Regjeringen deler representanten Jacobsens
bekymring for status i arbeidet frem mot toppmøtet i Johannesburg
i september. Derfor arbeider Norge sammen med likesinnede
land for å få det forberedende arbeidet over i
et mer offensivt spor med sikte på et mest mulig konkret
og forpliktende resultat fra toppmøtet.

Blant annet har vi tatt initiativ
til et nytt utkast til handlingsplan som er så konkret
som mulig, med bl.a. angivelse av tidsbestemte mål for
gjennomføring og finansiering. Handlingsplanen må fokusere
på et begrenset antall temaer, der arbeidet for bekjempelse
av fattigdom gis høyeste prioritet.

Det nye utkastet ventes lagt frem i begynnelsen
av mai måned med sikte på en ferdigstillelse av
handlingsplanen under det siste forberedende møtet i Indonesia, som
finner sted i månedsskiftet mai/juni.

Norge har deltatt aktivt i forberedelsene
til toppmøtet. I dette arbeidet har vi rettet et særlig
søkelys mot sammenhengene mellom fattigdom, miljø og
utvikling. Sammen med andre land og aktører arbeider
vi nå med nye og konkrete initiativ
på disse områdene. Spesielt vil vi støtte
opp under tiltak som bidrar til å sikre fattige land og
grupper tilgang på fornybar energi. Vi er også opptatt av
nye initiativ for Afrika, med særlig
vekt på utdanning. Regjeringen vil videre arbeide for at
løfter og forpliktelser fra bl.a. Monterrey-konferansen
om finansiering av utvikling blir fulgt opp
og realisert.

FN-toppmøtet i Johannesburg vil samle
ledere fra de fleste av verdens land. Vi kan ikke regne
med å få fullt gjennomslag for alle våre
synspunkter. Vi må imidlertid arbeide aktivt for løsninger
som både er i tråd med våre egen
prioriteringer, og som samtidig har bredest mulig støtte.
Uten tilslutning fra et stort antall land vil et sluttdokument og
en handlingsplan ha liten verdi.

 Vi er kjent med alle de innspillene
som er i denne sammenhengen. Problemet her er
jo ikke innspill, problemet er å få dem
inn i det sluttdokumentet som skal fremlegges, som altså kommer i
mai, og som skal behandles i en konferanse i Indonesia i
slutten av neste måned.

Norge tar sikte på å være
meget godt representert på det toppmøtet, nettopp
for å sikre at dette blir så handlingsorientert
som mulig. Og alle andre land som har den samme
tilnærmingen, nemlig at dette skal bli handlingsorientert,
vil selvfølgelig ha norsk støtte i den sammenheng.

 Jeg er ikke helt sikker på hva
Jacobsen er ute etter, men jeg forstår det slik at han
nå er solid unna det spørsmålet
han reiste, nemlig hva vi skal gjøre for at Johannesburg-konferansen
blir vellykket. Om det vil jeg gjerne gjenta at vi der skal søke å være
handlingsrettet, slik Jacobsen ber om. Så er problemet
selvfølgelig at vi ikke er alene i verden. Her
skal vi ha andre land med, slik at det blir enighet om
det, og ikke minst at det blir styrke bak det.

Når det gjelder oppfølgingen
i Norge, er ikke det, som Jacobsen vet, Utenriksdepartementets
ansvar, og det å gå inn på andre
fagministres områder vil jeg ikke
benytte anledningen til i denne sammenhengen.

