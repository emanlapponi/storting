 Fra norsk side beklager vi sterkt
valget av Libya som formann for den 59. sesjon av FNs menneskerettighetskommisjon.
Kommisjonen er det viktigste forumet for behandling
av menneskerettighetsspørsmål i FN. Det er derfor
viktig at den ledes av en representant for et land som har en troverdig profil
i menneskerettighetsspørsmål. Dette er ikke
minst viktig i forhold til kommisjonens ansikt utad og det generelle
tillitsforholdet til kommisjonen.

På den annen side bør ikke
formannens betydning overdrives, selv om signaleffekten ikke
kan avskrives i dette tilfellet. Det er kommisjonens 53 medlemmer
i fellesskap som treffer alle viktige avgjørelser.
Formannens rolle er å lede et styre som består
av en representant for hver av de tre regionale
gruppene i FN. Dette vervet roterer mellom de ulike regionale
gruppene, som også nominerer sine kandidater
til styret. Neste år er det vestgruppens tur til å overta
ledervervet.

Vi har gjort vårt syn på det
libyske formannskapet kjent både overfor de afrikanske
land og i det internasjonale miljøet i Genève,
hvor kommisjonen møtes. Under valget av styre, som fant
sted den 20. januar, gikk USA i år til det uvanlige
skritt å be om votering over den libyske kandidaten. Norge
er ikke medlem av kommisjonen og avgav derfor ikke
stemme.

I Genève har man i den senere tid
arbeidet aktivt for å begrense mulige skadevirkninger ved
denne situasjonen. Alle regionale
grupper synes nå å være innstilt
på å legge dette bak seg og konsentrere
seg om det viktige arbeidet kommisjonen står overfor. Jeg
håper derfor at den libyske lederen nå vil føle
et spesielt ansvar for å lede kommisjonens
arbeid mot konstruktive løsninger. I den tid Libya er formann
for kommisjonen, vil det også bli et spesielt fokus
rettet mot den interne situasjonen i landet. Vi håper at også dette
kan virke positivt.

Jeg forutsetter med andre ord at
kommisjonen vil utføre sitt viktige arbeid på en
konstruktiv og profesjonell måte. Jeg håper imidlertid
at de ulike regionale gruppene vil
tenke seg grundigere om før de nominerer sine
kandidater til fremtidige valg.

 Jeg er enig med Jan Simonsen i at dette valget
gir helt gale signaler, og at det reiser debatter som ikke
burde reises, fordi man burde konsentrere
seg om andre ting. Men jeg forstår at det kommer
debatter, for dette signalet er helt galt. Det betyr at selv om
man nå skal forsøke å få det
maksimalt positive ut av denne sesjonen, legger jeg vekt på det
jeg sa til slutt i mitt svar, at det er viktig at vi i dialog
med andre grupper nå virkelig trekker erfaring
av det som har skjedd, og sørger for at ikke
noe tilsvarende skjer senere. Jeg tror ikke minst at vi
i vår dialog med afrikanske
land bør gjøre det glassklart hvor lite
vellykket deres valg denne gangen har vært.

 Ja, det var for så vidt bare
en sending videre. Men jeg har lyst til å si at Irak-spørsmålet
ligger i FNs sikkerhetsråd, og jeg har full tillit til
de 15 medlemmene i FNs sikkerhetsråd.





                

 UNMOVIC og IAEAs våpeninspektører
utfører et arbeid av den største viktighet.
Da vi satt i Sikkerhetsrådet, var vi selv med på å utforme
inspektørenes mandat og oppgaver og hvilke krav regimet
i Bagdad måtte imøtekomme.

Våpeninspektørenes rapport
av 27. januar bekrefter at Saddam Hussein ikke samarbeider
tilstrekkelig med inspektørene. Det gjøres ikke
nok fra irakisk side for å bidra til å få fastslått
hvorvidt det finnes masseødeleggelsesvåpen i Irak.

Vi merker oss at inspeksjonsrapporten gir uttrykk
for at inspektørene trenger mer tid til sitt arbeid. Man
kan ennå ikke bekrefte eller
avkrefte tilstedeværelse av masseødeleggelsesvåpen eller
forbudte raketter. Rapporten viser også til en
rekke alvorlige punkter som inspektørene ikke
har fått tilfredsstillende eller bare
ufullstendige svar på. Blant annet er det ikke
redegjort tilfredsstillende for 6 500 bomber med kjemiske
stridshoder eller lagt frem tilfredsstillende bevis for ødeleggelse
av 8 500 liter produsert miltbrann. Det er tegn som tyder
på at Irak har produsert mer miltbrann enn oppgitt, og
på at landet har testet raketter med rekkevidde utover
de tillatte 150 kilometer.

Vårt syn har hele tiden
vært at inspektørene må få anledning
til å gjennomføre sitt arbeid i samsvar med mandatet
gitt i Sikkerhetsrådets resolusjon 1441. Vi er derfor tilfreds
med at også USA og Storbritannia nå synes
innstilt på å gi inspektørene mer tid.

Verdenssamfunnet og FN må sette klare
grenser for hva man kan finne seg i fra det irakiske regimet. Men
en væpnet konflikt er ikke uunngåelig.
Vi avventer nå fornyet behandling i Sikkerhetsrådet
av inspektørenes rapporter, som begynner i New York senere
i dag. Verdenssamfunnets måte å handle
på må ha forankring i vedtak
i rådet. Det vil være det grunnlaget
Regjeringen baserer sitt standpunkt på.

 Jeg tror det er grunn til å understreke
to viktige ting først. For det første: Det var
Irak som kastet ut våpeninspektørene i 1998, og
på det tidspunktet forelå det en rekke uavklarte
spørsmål som man i resolusjon 1441 forlangte at
Irak skulle bringe klarhet i. Det kunne de gjøre. Problemet
med rapporten som kom på mandag, er jo nettopp
at Irak ikke har gitt den avklaringen på de ubesvarte
spørsmål som har stått der. Det er forbausende
at Irak ikke har brukt anledningen til å gi disse
spørsmålene et svar.

Det andre er at når inspektørene
denne gangen kom inn, var det nettopp på grunn
av det presset som lå i resolusjon 1441. Jeg tror man må erkjenne
at den totale konstruksjonen av 1441 nettopp er grunnen
til at vi nå har inspektører der inne.

Så spør Åslaug Haga om hvor
lang tid inspektørene trenger. Det er det vanskelig
for meg å bedømme. Jeg har lagt merke til at inspektørene
selv har hatt noen synspunkter på det. Men jeg
tror man må si at det er det rådet nå må sette
seg ned og drøfte, slik at de får anledning til å bestemme
seg for en tidsramme som er tilfredsstillende. Norge har
vært helt tydelig både offentlig og
i kommunikasjon med nærstående allierte på at
det er viktig at inspektørene får tid til å gjøre
den jobben de skal gjøre. Men det er viktig å understreke
at inspektørenes jobb er mer enn bare å lete.
Det er også å vurdere de svarene de får,
og på det punktet kunne Saddam Hussein allerede nå ha
gitt fornuftige og riktige svar på disse spørsmålene. Det
har han unnlatt.

 Jeg tror det er umulig å gi et svar
med absolutt presisjon på det spørsmålet. Vi
må huske at dette er en meget uberegnelig diktator i et meget
lukket land som tidligere har vist at han er i stand både
til å angripe naboland og til å bruke
masseødeleggelsesvåpen. Og er det noe som virkelig
er skummelt, er det nettopp kjemiske og biologiske våpen,
for de er ikke minst lette å gjemme og lette å produsere.

Men jeg vil minne om at det som har vært
FNs krav hele tiden, har vært at denne type
våpen skal bort. Området skal være
nedrustet. Det er det både våpenhvileavtalen
og en masse FN-resolusjoner dreier seg om. Derfor er det
det kravet overfor Saddam Hussein som man må forholde seg
til. Nå må omverdenens press på Saddam
Hussein legges der. Noe annet kan skape meget farlige situasjoner.





                

 Regjeringen mener at det er gjennom å bidra
til å forme og understøtte en aktiv, besluttsom
og troverdig behandling i FN at Norge best kan bidra til
en fredelig løsning. Det gjorde vi som medlem av Sikkerhetsrådet,
og det gjør vi også nå.

Et samlet verdenssamfunn har i jo i henhold
til kapittel VII i FN-pakten, bestemt at det ikke
er andre enn Sikkerhetsrådet som skal avgjøre
hvordan verdenssamfunnet skal møte trusler mot internasjonal
fred og sikkerhet. Usikkerheten omkring hvorvidt Irak fortsatt har
masseødeleggelsesvåpen og leveringsmidler,
er en slik trussel.

Selv om vi ikke lenger er medlem
i Sikkerhetsrådet, har vi fortsatt muligheter til å påvirke
de beslutningene som fattes i rådet. Med dette for øye
har vi tatt en rekke initiativ overfor rådets
medlemsland for å formidle våre synspunkter og
gi et klart budskap. Kontakten med USA og andre nærstående
land har vært spesielt viktig.

Det budskap vi gir, er at FN-sporet må følges.
Inspektørene må gis den tid de trenger for å gjennomføre
sitt arbeid. De land som har informasjon som kan være
nyttig for inspektørene, må dele slik
informasjon med FN. Dette har vi gitt klart uttrykk for også overfor
USA.

Det er maktpåliggende for Regjeringen
at Iraks masseødeleggelsesvåpen fjernes
uten bruk av makt. FNs sikkerhetsråd har med resolusjon
1441 trukket opp rammene for hvordan vi kan oppnå dette.

Men vi vet av erfaring at Irak bare
samarbeider under press. Det må ikke herske
tvil om at dersom Irak på nytt bryter Sikkerhetsrådets
bindende krav, utsetter Saddam Hussein seg og sitt folk for de alvorligste
følger. Det er derfor viktig at presset på regimet
i Irak opprettholdes.

 Det er ikke riktig at debatten tidligere
i dag har vist at Regjeringen har en passiv holdning. Tvert imot,
debatten tidligere i dag har vist at Regjeringen følger
FN-sporet. Som jeg også redegjorde for i mitt
svar, er det den riktige veien frem. Der legges det opp
til veikart for hvordan denne saken skal behandles, slik
at man får nedrustet Saddam Hussein uten bruk av militære
midler. Det er nettopp det å følge dette
veikartet som er den kloke holdningen.

Jeg tror faktisk at hvis det er noen
som bør se igjennom debatten fra tidligere i dag, så er
det ikke minst SV. For nå er det viktig at man ikke
sender garantier til Irak om hva som ikke skal skje hvis
han fortsatt nekter å samarbeide. Nå må presset
legges på Saddam Hussein. Det er et ansvar som også ligger
på SV.

 Jeg er tilfreds med at spørreren ikke
fulgte opp sitt tidligere spørsmål.

Til dette spørsmålet vil
jeg si at jeg tror det er svært viktig at vi nå ikke
foregriper at denne konflikten blir løst med militære
midler. Jeg tror det er svært viktig at vi sørger
for å sende det signalet at vi nå skal unngå å bruke militære
virkemidler hvis vi får en løsning i fred.

Hvis allikevel det verste skulle
skje, kan spørreren være sikker på at Norge også vil
bidra, men vi må nå sørge for å få denne
konflikten løst uten bruk av militære virkemidler.
Det var derfor jeg også appellerte til SV når det
gjelder måten man håndterer dette på i
den offentlige debatten. Det er også et meget
betydelig ansvar som ligger der.





                

