  I St.prp. nr. 1 for 1998-99, Skatte-, avgifts-
og tollvedtak, la departementet fram forslag om å innta
en uttrykkelig bestemmelse i Stortingets avgiftsvedtak om fritak
for engangsavgift for kjøretøy til undervisningsformål.
 Forslaget var ment å innebære en regelfesting
av departementets mangeårige praksis om å frita
slike kjøretøy for avgift dersom kjøretøyet ikke
var salgbart.  Som det fremgår av proposisjonsteksten,
var det forutsatt at det foreslåtte fritaket kun skulle være
en kodifisering av den tidligere praksis.  Forslaget fikk tilslutning
fra Stortinget.

Jeg anser en eventuell utvidelse av fritaket
til også å omfatte salgbare kjøretøy
for å kunne ha uheldige sider.  En slik utvidelse vil kunne
motivere til avgiftsspekulasjoner og uheldige smittevirkninger.
 Vilkåret bør derfor videreføres av kontrollmessige
hensyn.

Problemstillingen vil for øvrig kunne
opphøre ved en omlegging av engangsavgiften fra en innførselsavgift
til en registreringsavgift.  Toll- og avgiftsdirektoratet arbeider
med teknisk tilretteleggelse for en slik omlegging.  Det kreves
omfattende utredninger før en omlegging kan foretas, slik
at det er vanskelig å tidfeste når ordningen vil
kunne gjennomføres.  Arbeidet er imidlertid prioritert.

  Om det er finansministeren eller representanten
Dalheim som ikke er helt nøyaktig her, tror jeg jeg vil
overlate til tilhørerne å vurdere.  Jeg finner
det nødvendig å referere det som står
i St.prp. nr. 1 for 1998-99 Skatte-, avgifts- og tollvedtak, som
altså Stortinget enstemmig sluttet seg til ifølge
innstillingen:

«Departementet
mottar fra tid til annen søknad om fritak for engangsavgift
for kjøretøy til undervisningsformål.
 Dersom kjøretøyet har blitt ansett å ikke
være salgbart, har departementet ansett faren for avgiftsspekulasjon
eller uheldige smittevirkninger å være liten og
har innvilget dispensasjon fra avgiftsplikten.  Departementet
har ikke mottatt opplysninger som tyder på at ordningen
har blitt misbrukt.  Det foreslås derfor at fritaket kodifiseres
og det inntas en uttrykkelig bestemmelse i avgiftsvedtaket om fritak
for engangsavgift i slike tilfeller.  Nærmere vilkår
vil bli fastsatt i forskrift.»

Dette har finanskomiteen sluttet seg enstemmig
til, og det har blitt vedtatt i Stortinget.  Jeg har da oppfattet
det slik at man har sluttet seg til det som står beskrevet
i St.prp. nr. 1.

  Det har ikke vært min mening å være
vanskelig i denne saken. Det er tydelig at det har oppstått
en kommunikasjonssvikt her. At representanten Dalheim mener at det
som nå skjer, ikke er tilfredsstillende, kan jeg ha forståelse
for. Nå kan det for øvrig hende at dette løser
seg av seg selv når man får en ny måte å ilegge
denne engangsavgiften på. Som jeg nevnte i mitt innlegg,
ligger det jo an til det om en tid, selv om jeg ikke kan si nøyaktig
når. 

Men jeg må ta på alvor at
komiteen ikke har hatt noen innvendinger til det som står
skrevet i St. prp. nr. 1, og der var
det uttrykkelig sagt at det gjaldt ikke-salgbare biler, og at det
man nå var ute etter, rett og slett var å kodifisere
en praksis man har hatt i mange år. 

Jeg håper at det ikke skal bli noe
vondt blod mellom finanskomiteen og finansministeren av denne grunn.
Er det slik at det er ønskelig å få til
en endring allerede før en eventuell omlegging, skal vi
gjerne vurdere det. Det ble ikke gjort i dette tilfellet fordi det
fra Finansdepartementets side bare gjaldt å få kodifisert
en allerede gjeldende praksis.





                

  Etter gjeldende regelverk er toll- og avgiftsfritt
salg av varer på flyplasser kun tillatt i forbindelse med
avreise fra Norge. Varene selges da for utførsel fra landet,
og fritaket for avgiftsplikt er i overensstemmelse med den ellers
gjeldende hovedregel om at salg for eksport ikke skal pålegges
nasjonale avgifter.

Ved et eventuelt toll- og avgiftsfritt salg
ved ankomst vil denne forutsetningen ikke være til stede.
Salget skjer da for forbruk i Norge. Ankomstsalg vil derfor bryte
med det alminnelige prinsipp om at varer som kjøpes og
forbrukes her i landet, også skal avgiftsbelegges her.
Ved å åpne opp for lettere adgang til tax-free-varer
også ved ankomst, ville i tillegg tax-free-salget kunne øke
på bekostning av salget innenlands. Det kan derfor være
betenkelig å etablere ordninger som fjerner oss ytterligere fra
et system med regulær, avgiftsbelagt omsetning.

De kontrollmessige sidene ved ankomstsalg er
ikke nærmere utredet. Det må imidlertid antas
at det må iverksettes ikke ubetydelige endringer på flyplassene
når det gjelder tilgang til ankomstområder, utsalgsstedenes
plassering mv. Tollvesenets oppgaver vil måtte utvides
tilsvarende. Det må videre kunne påregnes et press
for å få tilsvarende ordninger ved innreise med
andre transportmidler, slik som ferger, tog og privatbiler.

Det er kun et fåtall land som tillater
ordninger med ankomstsalg. Med unntak av Island praktiserer også de øvrige
nordiske land tax-free-salg kun ved avreise. Jeg vil også fremheve
at avgiftsfritt salg på reiser innenfor EU vil opphøre
fra 1. juli 1999. Jeg kan ikke se at Norge i en slik situasjon
bør gå inn for å utvide ordningen.

Kirsti Kolle
Grøndahl hadde her gjeninntatt presidentplassen.

  Selvfølgelig ville det være
mulig. Hvis det var sterkt ønskelig å få en
endring, ville det selvfølgelig være mulig, selv
om jeg pekte på en del problemer som ville oppstå ved
en slik omlegging, å kunne kjøpe tax-free-varene
ved ankomst til landet.

Jeg synes det er litt påfallende at
man i Norge i en situasjon hvor man i EU nå skal
avvikle hele tax-free-ordningen, vurderer å få effektivisert
dette tax-free-salget mest mulig slik at man får en større
del av omsetningen på denne måten i forhold til
den ordinære omsetningsmåten via Vinmonopolet.
Jeg hadde vel sett det som mer naturlig at man i den situasjonen
man nå er i, ville vurdere om det er en bedre tanke at
Norge skulle tenke i samme baner som EU, nemlig å avvikle
tax-free-salget og sørge for at mer kom inn i ordinære
omsetningsformer på Vinmonopolet. Det kunne også gi
et merproveny som kunne brukes til å redusere de aktuelle
avgiftene med tanke på grensehandelsproblematikken.

  Jo, det var nettopp det som lå i
min høyttenkning om hva man eventuelt heller burde gjøre.
Istedenfor å effektivisere og øke omfanget av
tax-free-handelen, burde man heller tenke i de baner om man ikke
heller kunne avvikle hele tax-free-ordningen. Det ville gi en god
del proveny som man, hvis man ønsket det, kunne benytte
til å redusere de generelle alkoholavgiftene og dermed
også begrense grensehandelen. Så hvis representanten
Andersen og jeg er på linje der, kan vi videreutvikle denne
tanken istedenfor å effektivisere tax-free handelen.

