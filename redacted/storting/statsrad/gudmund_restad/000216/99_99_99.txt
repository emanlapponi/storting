 Etter lov om fritids- og småbåter
skal alle båter mindre enn 15 meter og med fast havn i
Norge registreres i det sentrale småbåtregisteret, med
mindre båten er registreringspliktig etter andre lover.
Større båter vil gjennomgående være
registrert i skipsregistrene. For båter over 15 meter er
man forpliktet til slik registrering, mens det for båter
mellom 10 og 15 meter er etablert en frivillig registreringsordning.
Frivillig registrering i skipsregistrene vil ikke frita for registreringsplikt
i Småbåtregisteret.

Etter det jeg erfarer, gjelder saken fra Bergen
tolldistrikt et tilfelle der fartøyet er frivillig registrert
i skipsregistrene.

I lovforarbeidene til Småbåtregisteret
ble forholdet mellom frivillig registrering i skipsregistrene og
registrering i Småbåtregisteret vurdert. Man fant
det ikke hensiktsmessig at registrering for båter mellom
10 og 15 meter skulle være frivillig, mens det for båter
over 15 meter og for dem under 10 meter ville være registreringsplikt
i henholdsvis skipsregistrene og Småbåtregisteret.
Det kan i denne sammenheng også vises til at premissene
for skipsregistrene og Småbåtregisteret er forskjellige.
Småbåtregisteret er bl.a. opprettet til bruk for
trafikksikkerhetsformål til sjøs, samfunnsplanlegging,
ivaretakelse av miljøvernhensyn, beredskapsformål,
innkreving av skatt og avgifter, forsikringsformål, politietterforskning,
forbrukerundersøkelser og informasjon. For å kunne
ivareta disse hensyn på en tilfredsstillende måte
er det viktig at registeret inneholder et så stort antall
av småbåtflåten som mulig. I denne sammenheng
er det særlig viktig at de større småbåtene
er med i registeret.

For båteiere kan det virke tungvint
at båter som man frivillig har registrert i skipsregistrene
også må registreres i Småbåtregisteret.
Jeg vil imidlertid påpeke at registreringen i skipsregistrene
i disse tilfellene er frivillig. Det eksisterer derfor ingen dobbel
registreringsplikt. Jeg kan også opplyse at det foreløpig
ikke påløper gebyr for registrering i Småbåtregisteret.

Etter lov om fritids- og småbåter
kan kontrollmyndighetene gi eieren en frist til å bringe
registreringsforholdene i orden, og beslutte at det skal betales
tvangsmulkt for hver dag som går inntil dette skjer.

  Småbåtregisteret er opprettet
for mange formål, selvfølgelig også sikkerhetsformål,
men også for formål utover dette. Jeg viser til den
oppramsingen jeg hadde i mitt første svar. Det er registreringsplikt
i Småbåtregisteret for alle båter inntil
15 meter, og så er det en plikt for alle båter
over 15 meter til å være registrert i skipsregistrene.
Fordi om man frivillig benytter seg av den adgangen som er der for
båter mellom 10 og 15 meter til å registrere båten
i skipsregistrene, vil det ikke være rimelig å hevde
at man da bør være fritatt for den plikten som
foreligger til å registrere båten også i
Småbåtregisteret. 

Jeg ser ikke at det er begått noen
urimelighet i den aktuelle saken fra Bergen. Man må først
oppfylle sin plikt, og om man i tillegg til dette av en eller annen
grunn ønsker å være registrert i begge
registrene, får det bli en sak for båteieren.





                

 Når det er stilt spørsmål om «såkalte
grensependlere», antar jeg at det dreier seg om personer
som skattemessig kalles grensegjengere. Personer som er bosatt i
Norge, men arbeider i Sverige, kalles grensegjengere når
de er skattepliktig bosatt i en kommune som direkte grenser til
Sverige, og oppebærer lønn eller annen lignende
godtgjørelse for personlig arbeid utført i en
svensk kommune som grenser direkte til Norge. Slike grensegjengere
skattlegges i Norge. Det følger av punkt VI i protokollen
til den nordiske skatteavtalen.

Etter skattebetalingsloven § 4
er arbeidsgivere i Norge pliktige til å foreta forskuddstrekk.
Det er inngått overenskomst mellom de nordiske land om
bistand i skattesaker, og det er herunder inngått overenskomst
om oppkreving og overføring av skatt, trekkavtalen. Men trekkavtalen
kommer etter artikkel 7 ikke til anvendelse for grensegjengere.
Norge har derfor ingen rettslig adgang til å pålegge
en svensk arbeidsgiver å foreta forskuddstrekk til norske
skattemyndigheter for arbeid utført i Sverige.

Det følger av skattebetalingsloven § 13
nr. 1 at det skal svares forskuddsskatt av inntekt som det ikke
blir foretatt forskuddstrekk i. Forskuddsskatten forfaller til betaling
i fire like store terminer 15. mars, 15. mai, 15. september
og 15. november i inntektsåret. Det har den ulempen at
deler av skatten forfaller før inntekten er opptjent.

De fire betalingsforfallene kan også føre
til høye terminbetalinger. Sistnevnte forhold kan avhjelpes
ved at den skattepliktige kontakter skatteoppkreveren for avtale om å innbetale
forskuddsskatten før de fastsatte forfallstider,
f.eks. med et passende beløp hver måned. 

Regelverket om innkreving av skatt og avgift
er under løpende vurdering. Blant annet står man
foran en bred gjennomgang av hele innkrevingsområdet. En
vurdering av terminene vil være aktuelt i en slik forbindelse.
Det er imidlertid for tidlig å si noe om utfallet av disse
vurderingene. 

  La meg først få si at når man
ikke kan ha en forskuddstrekkordning hos en svensk arbeidsgiver
som man har hos en norsk arbeidsgiver, skyldes det manglende sanksjonsmuligheter
overfor svenske arbeidsgivere fra norske myndigheters side. Den veien
er stengt. 

Det er etter dagens ordning anledning for skattyteren til å avtale
med skatteoppkreveren, for å redusere problemet med store
terminbeløp som åpenbart er til stede, å betale
dette i mindre porsjoner, f.eks. månedlig. Men en hake
ved dette er at man må ha betalt inn det som skal være
innbetalt ved forfall, og det betyr at man må betale litt
mer enn man normalt ville være forpliktet til etter ordinært
forskuddstrekk. 

Jeg har ikke tenkt igjennom hvorvidt det er
akseptabelt at man avtaler et mellomledd, f.eks. en bank, som Kjellaug
Nakkim nå peker på. Men hvis skatteoppkreveren
godtar det, burde det ikke være noe til hinder for at man
med dagens regler kan få beholde en slik ordning. 





                

  Det jeg har sagt om kontantstøtten,
skjedde i et foredrag under YS" inntektspolitiske konferanse
den 9. februar i år. Der viste jeg til forhold som kan
føre til lavere vekst i arbeidsstyrken framover. Jeg viste
bl.a. til veksten i antall uføre- og tidligpensjonister,
og sa herunder om kontantstøtten følgende:

«Innføring
av kontantstøtten kan også bidra til å redusere
arbeidsstyrken. En undersøkelse utført av Statistisk
sentralbyrå tyder på at 20 pst. av kvinnene i
målgruppen har redusert sin arbeidstid som følge
av ordningen.»

Jeg la til at dette er en foreløpig
undersøkelse, og at man bør avvente evalueringen
av ordningen med kontantstøtten før det trekkes
noen konklusjoner. 

Kontantstøtteordningen ble innført
for å sikre en reell valgfrihet for barnefamiliene når
det gjelder omsorgsform for barna. Reell valgfrihet innebærer
både at det finnes barnehagetilbud til dem som ønsker
det, og at familier som ønsker andre omsorgsformer, gis økonomisk mulighet
for dette valget. 

En undersøkelse utført av
Statistisk sentralbyrå på grunnlag av data fra
1998 og 1999, tyder som nevnt på at 20 pst. av kvinnene
i familier som mottar kontantstøtte, har redusert sin arbeidstid
som følge av ordningen. Overtids- og heltidsarbeid er noe
redusert, og flere arbeider deltid. 

Jeg har flere ganger pekt på at tilgangen
på arbeidskraft vil bli en avgjørende faktor for
utviklingen i norsk økonomi i årene framover.
På kort sikt er det viktig å motvirke flaskehalser
og pressproblemer i arbeidsmarkedet, og sikre en lønns-
og prisvekst på linje med våre handelspartnere.
På lengre sikt er det viktig å stimulere til høy
yrkesdeltakelse for å kunne møte eldrebølgen
og sette oss i stand til bl.a. å produsere de velferdstjenestene som
trengs. 

Vi er i den gunstige situasjon i Norge at yrkesdeltakelsen
er rekordhøy og arbeidsledigheten er lav. Det gjør samtidig
at veksten i arbeidsstyrken framover ikke kan bli like høy
som gjennom 1990-tallet. I en situasjon med knapphet på arbeidskraft
er det særlig viktig å motvirke at personer varig
trekker seg ut av arbeidsstyrken. 

Kontantstøtteordningen er under bred
evaluering i regi av bl.a. Norges forskningsråd. Ordningens
konsekvenser for arbeidsmarkedet er ett av aspektene som belyses.
Som barne- og familieministeren redegjorde for i spørretimen
2. februar i år, vil det bli gitt en samlet oppsummering
av evalueringen antakelig våren 2001. Når denne
evalueringen foreligger, vil det være aktuelt å vurdere
tiltak for å motvirke uheldige utslag. 

  Jeg synes det er positivt at spørreren
og jeg har en felles virkelighetsoppfatning når det gjelder
utfordringen vi står overfor i den økonomiske
politikken framover, at det er mangel på arbeidskraft som
vil bli flaskehalsen. Jeg synes allikevel det er litt påfallende
at man nå griper tak i akkurat kontantstøtten
som det store problemet. Det er jo andre ordninger som Arbeiderpartiet
verner sterkt om, som nok er et større problem når
det gjelder arbeidsstyrken. Det gjelder bl.a. Arbeiderpartiets forslag
til hva som burde erstatte kontantstøtten, nemlig en gradvis
fordobling av foreldrepermisjonen. Når den ville være
fullstendig gjennomført, ville det bety 30 000
færre i arbeid til enhver tid. Det ville derfor – hvis
det skulle bli aktuelt – bli et langt, langt større
problem for norsk økonomi enn det kontantstøtten er
i dag.





                

