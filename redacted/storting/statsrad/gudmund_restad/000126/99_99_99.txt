  Regnskapspliktige skal opplyse om daglig leders
lønn mv. Det følger av regnskapsloven. Revisor
skal vurdere om årsregnskapet er utarbeidet og fastsatt
i samsvar med lov og forskrifter. Revisor er videre pålagt å utføre
sin virksomhet i samsvar med god revisjonsskikk. 

Det følger av god revisjonsskikk at
revisor ved gjennomgangen av styrets årsregnskap skal påse
at lovpålagt informasjon er presentert på en tilfredsstillende
måte. Revisor som ikke følger god revisjonsskikk,
kan bli rapportert til Kredittilsynet og risikere sitt medlemskap
i Revisorforeningen. Det er Kredittilsynet som eventuelt må vurdere å kalle
tilbake godkjenning som revisor i det enkelte tilfelle.

Finansdepartementet har i brev av 25. januar
2000 til Revisorforeningen bedt om en redegjørelse for
medlemmenes praksis når det gjelder kontroll av om regnskapslovens
påbud om at lønn til daglig leder mv. skal opplyses.
Revisorforeningen er bedt om å gi svar innen 15. februar
2000. Departementet har i brevet videre bedt om en vurdering av
behovet for en innskjerping av praksis. I lys av svaret fra Revisorforeningen
vil departementet vurdere saken nærmere. 

 Når det gjelder opsjonsreglene, har
både statsministeren og jeg ved flere anledninger varslet
at Regjeringen vil fremme et forslag til endringer i opsjonsreglene.
Selv om det nylig har skjedd endringer, er vi enige om at de fortsatt
ikke er gode nok, og at vi må ha regler for opsjoner i
Norge, herunder beskatning, som er konkurransedyktige i forhold
til det som man har i andre land. Jeg er enig i at dette kanskje
kan sees i sammenheng med det som egentlig er spørsmålet, men
det vil komme forslag til opsjonsregelendringer uansett. Likevel
mener jeg at det er utilfredsstillende i høyeste grad når
så mange som 31 000 selskaper ikke har gjort sin plikt å opplyse
om lederlønninger i sine årsregnskaper. Vi akter
ikke bare å legge saken bort, men vi har funnet det rimelig
i første omgang å ta kontakt med Revisorforeningen
for å høre deres vurdering og få opplysninger
derfra, også en vurdering av om det er behov for å innskjerpe
reglene. 

  Ja, jeg skal ta med den oppfordringen om å ta
opp med justisministeren hva som eventuelt kan gjøres for
at også Brønnøysundregistrene kontrollerer
det de får inn. Men vi har for vår del i det brevet
til Revisorforeningen av i går som jeg viste til, bedt
om flere ting. Blant annet har vi bedt om at foreningen bør
vurdere hvilken adekvat reaksjon revisor bør ta i bruk
overfor selskaper som ikke har gjort sin lovpålagte plikt,
nemlig å opplyse om lederlønningen. 





                

  Etter Stortingets avgiftsvedtak skal det betales
avgift på mineralolje til framdrift av motorvogn, såkalt
autodieselavgift. Denne oljen skal være umerket. Fritak
for avgift gjennomføres ved bruk av merket olje. Merket
olje kan bl.a. brukes til fyring.

Merkeordningen ble innført i oktober
1993. Merket parafin viste seg å medføre belegg
og sotdannelser i de særegne norske parafinovnene med skall-
og vekebrennere. På denne bakgrunn fattet departementet
i 1994 vedtak om midlertidig stans i merking av parafin til bruk
i parafinbrennere. Det ble gitt tillatelse til at fritak for autodieselavgift
ble gjennomført på annen måte enn ved
bruk av merket diesel, dvs. at det ble gitt tillatelse til bruk
av umerket parafin på visse vilkår. Ett av vilkårene
var at levering av umerket olje kun skulle skje til tanker med maksimalt
tankinnhold på 1 400 liter. Formålet var å forhindre
misbruk og lette kontrollarbeidet.

Jeg er enig i at det synes lite hensiktsmessig
at det foretas en omfattende etterberegning dersom kvantumsbegrensningen
overstiges med noen få liter. Toll- og avgiftsdirektoratet
opplyser at de ikke er kjent med at det er foretatt etterberegninger
i slike tilfeller. Om etterberegning skal foretas i det enkelte
tilfelle, må imidlertid vurderes konkret.

For øvrig kan jeg opplyse om at særordningen
for parafin er under avvikling. På bakgrunn av de problemer den
merkede parafinen viste seg å ha for parafinovner, ble
det vedtatt nye merkestoffer 20. august 1999. Det er vedtatt en
overgangsordning fram til 20. februar 2000 slik at det tillates
bruk av de gamle merkestoffene i denne perioden. Fra 20. februar
2000 vil også ordningen med tillatelse til bruk av umerket
parafin opphøre.

  Ja, det er mulig at departementets informasjon
er for dårlig, men vi har i hvert fall gjort mest mulig
for å få den informasjonen vi kan få, ved å henvende
oss til Toll- og avgiftsdirektoratet, som jo burde sitte med de
opplysninger som skal finnes på dette området.
Imidlertid synes jeg nok kanskje at dette nå er i seneste
laget å diskutere, for, som jeg opplyste i slutten av mitt
svar, den 20. februar – det er ikke mange dagene til – opphører
jo hele ordningen. Det vil i hvert fall ikke bli noe problem i særlig
lang tid, i og med at ordningen opphører den 20. februar.





                

