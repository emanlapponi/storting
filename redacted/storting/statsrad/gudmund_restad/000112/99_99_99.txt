 Svaret på det konkrete spørsmålet
er kort og godt Statistisk sentralbyrå. Jeg vil likevel
gi et noe mer uttømmende svar for å bidra til å forklare
uoverensstemmelsen mellom forskjellige biltall.

Til grunn for de oppgitte tallene lå statistikken
for førstegangsregistreringen av biler, som altså er
hentet fra Statistisk sentralbyrå, som igjen baserer sin
statistikk på tall fra Vegdirektoratet. Representanten
Johnsens spørsmål 24. november 1999 dreide
seg om hva jeg mente var årsaken til nedgangen i nybilsalget
så langt i 1999. Det gav jeg min vurdering av. I svaret
oppgav jeg imidlertid også noen tall, bl.a. det årlige
gjennomsnittstallet for nyregistrerte biler i Norge i perioden 1996-1998.

Denne statistikken omfatter både registrerte
nye og bruktimporterte biler, og er den referansen bl.a. Finansdepartementet
bruker når en skal måle aktiviteten i dette markedet.
Blant annet når en ønsker å se på hvordan
husholdningenes bilkjøp påvirker gjennomsnittsalderen
for den norske bilparken, er det relevant å ta med de bruktimporterte
kjøretøyene. Gjennomsnittsalderen for de bruktimporterte
kjøretøyene er klart lavere enn gjennomsnittsalderen
for den norske bilparken.

Importen av brukte kjøretøyer
lå fram til og med 1995 på mellom 1 000
og 8 000 biler årlig. I 1996 steg importen av
brukte biler til over 20 000, og den lå i den
aktuelle perioden, 1996-1998, i gjennomsnitt på knappe
24 000 årlig. Førstegangsregistrerte
nye biler lå i samme perioden i gjennomsnitt på knappe
124 000. I gjennomsnitt over denne treårsperioden
var dermed den samlede førstegangsregistreringen
vel 147 500. Ved en inkurie kom jeg dessverre i mitt svar
24. november til å oppgi et feilaktig tall på førstegangsregistrerte
biler, nemlig 143 000 i stedet for 147 500. De
korrekte tallene finnes for øvrig i nasjonalbudsjettet
2000.

Jeg innser at opplysningene om antall førstegangsregistrerte
biler kunne virke forvirrende siden spørsmålet den
24. november begrenset seg til utviklingen i nybilsalget. Jeg mener
likevel at førstegangsregistreringer, altså summen
av nye og bruktimporterte biler, gir et mer korrekt bilde av utviklingen
av den norske bilparken enn nybilsalget alene.

Lodve Solholm hadde
her teke over presidentplassen.

  Dagens formuesskatt er etter min mening beheftet
med betydelige svakheter. Den er bl.a. preget av at ulike formuesobjekter
verdsettes til dels svært forskjellig. Jeg har tidligere
pekt på at dette virker lite rimelig, og at en enten bør
arbeide mot en mer likeartet verdsetting for formuesskatteformål,
eller at formuesskatten bør fjernes.

Bortfall av formuesskatten reiser imidlertid
flere spørsmål. Blant annet må en både
avklare hvordan provenytapet på nesten 6 milliarder kr
bør dekkes inn, og hvordan en kan opprettholde en god fordelingsprofil
i skattesystemet. På tross av formuesskattens mangler betales
den for en stor del av personer med de høyeste inntektene.
I 1997 ble nesten en fjerdedel av formuesskatten betalt av den ene
prosenten av befolkningen med de høyeste inntektene. Disse
forholdene gjør at endringer i formuesskatten må ses
i sammenheng med endringer i resten av skatte- og avgiftssystemet.
Et slikt arbeid vil kreve betydelig innsats i Finansdepartementet
og må ta noe tid. 

Jeg vil i løpet av våren
legge fram to andre omfattende skattesaker for Stortinget: et forslag
til merverdiavgiftsreform og et forslag til boligtaksering. Disse
sakene er krevende og er gitt den høyeste prioriteten i
departementet. Jeg kan derfor ikke nå love at også forslag
om endringer i formuesskatten eller andre større endringer
i skattereglene kan fremmes i denne sesjonen. Jeg anser imidlertid
de aktuelle skattespørsmålene som så viktige
at det vil arbeides med sikte på å legge dem fram
for Stortinget så snart som praktisk mulig.

  Det er riktig at vi i Finansdepartementet
har til behandling bl.a. en utredning om flatere skatt. Jeg har
lenge hatt intensjoner om – og jeg ser at det hadde vært
sterkt ønskelig – at denne saken kan fremmes som
en stortingsmelding allerede i vårsesjonen, slik at Stortinget
kunne behandle saken og gi sine tilbakemeldinger da. Jeg har ikke
helt gitt opp tanken, men jeg var i mitt forrige svar ærlig
nok til å si at jeg ikke tør love at det kan skje,
rett og slett fordi kapasiteten i Finansdepartementet
er belagt med andre store saker. Er det mulig, er det fortsatt mitt ønske å kunne
fremme dette allerede i vårsesjonen, men i alle fall vil
det ikke bli brukt lengre tid på denne saken enn høyst
nødvendig. Som jeg sa i mitt første svar, så vil
disse større skattespørsmålene bli lagt
fram for Stortinget så snart som praktisk mulig. Det vil
være naturlig at også formuesskattens skjebne
blir vurdert i forbindelse med dette spørsmålet. 

  Hvis formuesskatten blir videreført,
forutsetter det fra min side at man må forbedre måten å verdsette
de forskjellige formuesobjekter på, slik at formuesskatten
blir noe mer rimelig og rettferdig enn den er i dag. Hvis det skjer,
vil selvfølgelig 80 pst.-regelen fortsatt ha betydning.
Jeg vil ikke uten videre si at jeg mener 80 pst.-regelen er urimelig
slik den er i dag, og jeg vil i hvert fall ikke love at det blir
gjort endringer der. Hvis formuesskatten derimot blir fjernet, er 80
pst.-regelen ikke interessant lenger. Da har den ikke lenger noen
betydning og nuller seg jo ut automatisk.





                

  Jeg ser mange positive sider ved at bedrifter
velger å tildele ansatte opsjoner som en del av deres samlede
lønn. Opsjonsordningen medfører at de ansatte
får ta del i bedriftens overskudd, og kan dermed bidra
til økt innsats og produktivitet. Slike ordninger kan også benyttes
for å tilknytte seg kvalifiserte medarbeidere. Særlig
for bedrifter i oppstartingsfasen som har lav likviditet, men hvor
vekstpotensialet for aksjer er høyt, kan det være
hensiktsmessig å benytte opsjoner som avlønning.
Ansatte vil i slike tilfeller kunne godta relativt lav kontant lønn
i begynnelsen mot at de i stedet får opsjoner og dermed
kan nyte godt av en eventuell stigning i aksjenes verdi.

Fra og med inntektsåret 1996 ble det
ved lovendring innført nye regler om beskatning av opsjoner
i arbeidsforhold. Tidligere ble opsjoner i arbeidsforhold lønnsbeskattet
ved innløsning eller salg av opsjonen. De nye reglene
innebar at fordelen ved en opsjon i arbeidsforhold lønnsbeskattes
allerede ved ervervet av opsjonen. Fordelen blir beregnet etter
sjablonregler. Dersom senere innløsning eller salg av opsjonen
gir en fordel utover den inntekt som er beskattet ved ervervet,
blir den ytterligere fordelen beskattet som arbeidsinntekt. Dersom
opsjonen innløses eller selges med lavere gevinst enn det
beskattede beløpet, eller bortfaller som verdiløs,
gis det fradrag i alminnelig inntekt.

Bakgrunnen for at det ble innført
nye og strenge skatteregler for opsjoner var særlig at
det ble kjent at ledere i større bedrifter hadde opsjonsavtaler
med en til dels svært høy latent gevinst. Hensikten
var å begrense interessen for å gi og motta slike
opsjoner ved at det ble en skattebelastning med en gang.

I tillegg til å begrense bruken av
opsjoner med betydelig verdi til ledere begrenset imidlertid også de
strenge skattereglene bruken av opsjonsordninger som er gitt f.eks.
som motivasjonsordninger for en større gruppe ansatte i
bedriften, eller for å tilknytte seg og beholde særlig
kvalifiserte ansatte.

Regjeringen anså dette som uheldig.
I forbindelse med budsjettet for 1999 ble det derfor foreslått
lettelser i opsjonsbeskatningen. Forslaget var å gi Finansdepartementet
forskriftshjemmel for å unnta opsjoner med en beregnet
verdi under 300 000 kr fra beskatning ved ervervet. Stortingsflertallet
bad om at grensen ble økt til 600 000 kr, noe
som ble fulgt opp av Finansdepartementet. Fritaket fra ervervsbeskatningen
forutsetter at visse vilkår om utbredelse av opsjonsordningen
i bedriften er oppfylt.

Vi har nå høstet erfaringer
med det begrensede fritaket fra ervervsbeskatningen av opsjoner.
Mye tyder på at det kan være hensiktsmessig å lempe
på opsjonsbeskatningen for å imøtekomme
næringslivets behov for å bruke opsjoner som et
instrument for å knytte til seg og beholde kvalifiserte
medarbeidere.

Det vil derfor bli vurdert ytterligere lettelser
i opsjonsbeskatningen. Jeg tar sikte på å komme
tilbake til Stortinget med et konkret forslag i løpet av
våren.

  Når jeg formulerte meg såpass
forsiktig som å si at «mye tyder på» at
reglene ikke er gode nok, har det sin bakgrunn bl.a. i et oppslag
i Dagens Næringsliv den 10. januar, for bare et par dager siden,
hvor det vises til en «opsjonsfest» i IT-bransjen, og
hvor det framgår at i fjor ble nøkkelpersoner
og ansatte i 19 norske IT-selskaper gitt aksjer og opsjoner verdt nesten
3,4 milliarder kr, og at 2 milliarder kr av dette var rene gevinster.
Så det er tydelig at den ordningen brukes allerede i betydelig
omfang. Allikevel mener jeg at det er behov for ytterligere forbedring.

I mitt svar sa jeg ikke at det er slik at vi 

vurderer

 å fremme forslag. Jeg
tvert imot annonserte at det

 vil komme 

konkrete
forslag. Det vi vurderer, er hvilke forslag vi skal komme med.

Statsministeren sa i det foredraget som Børge
Brende henviste til, at 

«Regjeringen
tar sikte på å komme til Stortinget med forslag
til endrede regler for opsjonsbeskatning som vil bringe Norge mer
på linje med landene vi konkurrerer med».

Det vil bli fulgt opp.

  Jeg er enig med representanten Børge
Brende i at vi må sørge for at vi har regler
i Norge også når det gjelder opsjonsbeskatning,
som gjør at vi er konkurransedyktige, og at norske bedrifter kan
tiltrekke seg nøkkelpersonell på linje med bedrifter
i utlandet. Ellers klarer vi ikke konkurransen.

Det er også derfor både statsministeren
og undertegnede i offentlighet har annonsert i jule-/nyttårstiden
at vi vil fremme forslag om ytterligere forbedring av opsjonsreglene,
selv om det ikke er mer enn vel ett år siden vi fikk de
siste forbedringene.

Nøyaktig hva forslaget som fremmes
til våren, skal gå ut på, vil jeg ikke
røpe her og nå. Men det står fast, som jeg
sa, at vi akter å følge opp det statsministeren
sa i sitt foredrag på NHO-konferansen, som jeg siterte
i mitt forrige svar.





                

