  Representanten Laila Kaland hevder at det
gjennomgående har vært en betydelig skattesvikt
i kommunene i Møre og Romsdal. Det er en noe tvilsom påstand.
Om det har vært en sviktende skatteinngang, avhenger av
hva man sammenlikner med – kommunenes egne forventninger
og budsjettering eller f.eks. skatteinngangen året før.
Tar man det siste utgangspunktet, varierte skatteinngangen i 1999
i kommunene i Møre og Romsdal sterkt – fra en
minus på henholdsvis 23,2 og 10,4 pst. i Aure og Herøy
til en pluss på over 14 pst. i Gjemnes og Tustna. Statistikken
viser at skatteinntektene samlet for kommunene i Møre og Romsdal økte
med 2,1 pst. fra 1998 til 1999. Dette er likevel bare halvparten
av økningen i skatteinntektene for alle kommunene i landet
utenom Oslo. Dersom vi også tar med Oslo kommune, der skatteinntektene
ble betydelig redusert fra året før, økte
skatteinntektene til kommunene med 2,3 pst. på landsbasis.
Vi kan altså trekke den konklusjon at skatteinntektene
i kommunene i Møre og Romsdal har økt mindre enn
landsgjennomsnittet, men betegnelsen skattesvikt er likevel noe
misvisende. Det er normalt at det er regionale og lokale variasjoner
i skatteinngangen.

Representanten Laila Kaland påstår
at den angivelige skattesvikten kan knyttes til avviklingen av kommunal selskapsskatt,
og at kommunene ikke har fått kompensasjon. Det er ikke
riktig.

Kommunal selskapsskatt ble omgjort til statsskatt
i det økonomiske opplegget for 1999. Dette ble kompensert
ved å heve den kommunale skattøren for personlige skattytere
og gjennom å øke naturressursskatten innenfor kraftverksbeskatningen.
Dessuten ble det opprettet et særskilt tilskudd til Oslo
kommune, samt at noen andre kommuner med et betydelig inntektsbortfall
ble kompensert gjennom skjønnsmidler, blant disse også en
kommune i Møre og Romsdal.

Regnskapstallene for 1999 viser at samlede
skatteinntekter på landsbasis for kommuner og fylkeskommuner ble
om lag 200 mill. kr høyere enn lagt til grunn i det vedtatte
kommuneopplegget for 1999.

I proposisjonen om kommuneøkonomien
for 1999 ble det presentert tabeller som viste konsekvensene for
den enkelte kommune av å fjerne kommunal selskapsskatt
og øke skatten fra personlige skattytere. Her gikk det
klart fram at de fleste kommunene i Møre og Romsdal ville vinne
på denne omleggingen, bl.a. fordi andelen av de kommunale
skatteinntektene som ble innkrevd fra selskaper, ikke var spesielt
høy i Møre og Romsdal.

Representanten Laila Kaland påstår
også at den angivelige skattesvikten i kommunene i Møre
og Romsdal vil fortsette inneværende år. Som nevnt
er det lite trolig at den noe lavere skatteinngangen i kommunene
i Møre og Romsdal i forhold til landsgjennomsnittet kan
knyttes til omleggingen av selskapsskatten, snarere vil denne omleggingen
være gunstig for kommunene i Møre og Romsdal,
jf. de nevnte beregningene i proposisjonen om kommuneøkonomien
for 1999.

Dernest bør det minnes om at fra 2000
vil utjevningen av skatteinntekter for kommuner og fylkeskommuner skje
løpende i forhold til den faktiske skatteinngangen gjennom året. 

For kommuner som kommer inn under denne ordningen,
vil skatteinngangen i egen kommune ha forholdsvis liten betydning
for de samlede inntektene, siden 90 pst. av en svikt eller økning
utover landsgjennomsnittet blir utjevnet det samme året.
Når det nye systemet er fullt innarbeidet fra 2001, vil
referansenivået for utjevning være 110 pst.
og graden av kompensasjon 90 pst.

Av kommunene i Møre og Romsdal er
det bare to kommuner, nemlig Norddal og Ulstein, som ligger over grensen
for skatteutjevning. I gjennomsnitt ligger skatt pr. innbygger for
kommuner i Møre og Romsdal på om lag 90 pst.
av landsgjennomsnittet. For disse kommunene vil derfor utviklingen
i skatteinntektene på landsbasis i hovedsak bestemme de
samlede inntektene fra skatt og utjevningstilskudd.

  Jeg er enig med Laila Kaland i at mange kommuner
er vanskeligstilte. De har åpenbart fått flere
oppgaver enn man har tilført midler til, og det er noe
Regjeringen i høyeste grad vil være oppmerksom
på når vi skal lage kommuneopplegget for neste år,
og når vi skal legge fram budsjettet til høsten.
Jeg kan selvfølgelig ikke si noe om hva det vil inneholde, men
Regjeringen er fullt oppmerksom på situasjonen.

Men den koblingen som Laila Kaland gjør
mellom avvikling av selskapsskatten og vanskelig kommuneøkonomi,
er altså, som jeg forsøkte å gjøre
rede for i mitt hovedsvar, ikke riktig. Der er det foretatt en kompensasjon som
man mente var riktig da man gjorde selskapsskatten om til en full
statlig skatt.

Jeg har her en oversikt over hvordan skatteinntektene har
vært i de forskjellige kommuner, også i Møre
og Romsdal. Av den ser jeg at når det gjelder den kommunen
som Laila Kaland nå nevnte, hennes egen kommune Sykkylven,
er det riktig at den i 1999 har kommet ut med minus i forhold til
skatteinntektene i 1998. Så det er forståelig
at det kan være økonomiske problemer der.

  Det er riktig, som Laila Kaland nå påpekte,
at de aller fleste av kommunene i Møre og Romsdal er såkalte
minsteinntektskommuner. 

Av mitt første svar fremgikk det jo
at av de 38 kommunene i vårt hjemfylke, er det kun to som
ikke er minsteinntektskommuner. Det betyr da at de 36
kommunene vil få en utvikling nær landsgjennomsnittet – i
og med at det blir en årlig utjevning av skatteinntektene
ut fra skatteinngangen. Det vil bli en utjevning i forhold til utviklingen
på landsbasis, med utgangspunkt i et nivå på 110 pst. og
en utjevningsgrad på 90 pst.

Så er det selvsagt slik at når
statsministeren uttaler seg, er det ikke hvem som helst i Regjeringen,
for å si det på den måten, som uttaler
seg. Han har gitt signaler om at vi er oppmerksom på at
det er kommuner som har problemer, og at vi må få gjort
noe med det. Det lå også i mitt forrige svar,
at Regjeringen er oppmerksom på utfordringene kommunene
står overfor, og at vi vil ta det med oss under utarbeidelsen
av kommuneøkonomiproposisjonen til våren, og når
vi legger fram budsjettet til høsten.





                

 Jeg vil innledningsvis bare minne om at jeg
også tidligere har besvart spørsmål fra
representanten Hernæs når det gjelder grensehandel, bl.a.
mitt svar på hans interpellasjon 15. april i fjor. Hernæs
hevdet den gang at grensehandelen utgjorde 7 milliarder kr,
et tall han altså nå har «oppjustert» til nærmere
10 milliarder kr.

Som jeg tidligere har understreket, er anslag
over nivå på grensehandelen svært usikkert
fordi statistikkgrunnlaget er dårlig. Det pågår
nå en undersøkelse på oppdrag av Finansdepartementet
og Nærings- og handelsdepartementet for å kartlegge
omfanget og sammensetningen av grensehandelen. Undersøkelsen
vil omfatte året 2000, og resultatene vil foreligge om
ca. ett år.

Jeg går ut fra at henvisningen til
Statistisk sentralbyrå refererer seg til en uttalelse fra
forskningsdirektør Ådne Cappelen til Dagsavisen 27. januar,
hvor en kan lese at svenskehandelen er bra for Norge i den nåværende
konjunktursituasjon. La meg derfor slå fast at avgiftene
på drivstoff, alkohol og tobakk ikke er fastsatt for å dempe aktivitetsnivået
i Norge gjennom økt handelslekkasje til Sverige.

Ved siden av at disse avgiftene skaffer staten
inntekter, har de til hensikt å begrense forbruket av produkter som
er skadelige for helse og miljø. For eksempel har drivstoffavgiftene
til hensikt å prise de skader og ulemper som veitrafikken
påfører samfunnet. En konsekvens av de høye
avgiftene er bl.a. en viss handelslekkasje til Sverige. Denne handelslekkasjen
svekker isolert sett effektiviteten i avgiftspolitikken, både
med hensyn til å skaffe staten inntekter og når
det gjelder å ivareta hensynet til helse og miljø.
På den annen side ville en reduksjon i de nevnte avgiftene
til svensk nivå både kunne gi et betydelig provenytap,
og samtidig medføre at det samlede forbruket av produktene
ville øke.

Asmund Kristoffersen hadde
her overtatt presidentplassen.

 Det er riktig som Hernæs påpeker,
at spørsmål om grensehandelen faktisk har vært en
gjenganger her i Stortinget. I de vel to årene jeg har vært
finansminister, har jeg vært her på talerstolen
ganske ofte for å svare ikke bare på spørsmål
fra Hernæs, men også på spørsmål
fra andre stortingsrepresentanter. Det er fullt forståelig
at man er opptatt av denne grensehandelen, spesielt de som bor slik
til at de ser hvilke problemer grensehandelen kan påføre
næringslivet i grenseområdene.

Det var ikke min mening å si at de
tallene Hernæs nå presenterer, er feil. Jeg har
egentlig ikke noen sikker formening om hvorvidt tallet 10 milliarder kr
er for høyt eller for lavt. Men jeg håper at den
undersøkelsen som Finansdepartementet nå har
igangsatt, og som vi får svar på i løpet
av inneværende år, vil gi et bedre svar på det, for
det har vært mange sprikende tall ute og gått.

Henvisningen til Statistisk sentralbyrå oppfattet
jeg nærmest som en liten insinuasjon om at Finansdepartementet
var enig i at det var greit med litt grensehandel og handelslekkasje
fordi vi har et stort press i økonomien. Det var derfor
viktig for meg å få fastslått at avgiftene settes
på helt andre grunnlag enn eventuelt slike hensyn. Hvorvidt
Cappelen burde ha uttalt det han gjorde, eller ei, tror jeg ikke
det er lurt av meg å ha noen formening om.

 Det første hovedspørsmålet
i den muntlige spørretimen tidligere i dag dreide seg faktisk
om drivstoffavgiften. Jeg er ikke sikker på om Hernæs
hadde anledning til å følge med på den,
men der sa jeg en del om avgifter og hvilke politiske vurderinger som
legges til grunn når avgiftsnivået fastsettes. 

Et utgangspunkt som det har vært relativt
bred enighet om her i Stortinget, er at avgiftene på drivstoff
burde legges på et nivå som dekker samfunnets
kostnader ved veitrafikken. Det har vært litt uenighet
om hvorvidt avgiftene nå er passe høye – om
de er for høye eller for lave i forhold til en slik målsetting.
Her viste jeg tidligere i dag, og jeg kan gjøre det igjen
nå, til en rapport som Transportøkonomisk institutt
har utarbeidet, og som vil bli tilgjengelig en av de aller første
dagene. Der vil man kunne se om avgiftene er på et riktig
nivå eller ei. 

Jeg er enig i, som jeg også sa tidligere
i dag, at det kan oppstå en konflikt mellom ønsket
om å la forurenser betale, la veitrafikken betale det som
samfunnet får av utgifter på veitrafikken, og
bl.a. distriktsmessige hensyn og næringsmessige hensyn.
Det er et tema som vi nå tar opp i en dialog med bl.a.
Norges Lastebileier-Forbund i tiden framover mot revidert nasjonalbudsjett.





                

