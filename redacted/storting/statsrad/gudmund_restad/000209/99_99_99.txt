  Engangsavgiften på bil ble sist lagt
om fra 1. januar 1996. Avgiften ble da lagt om til å differensiere
etter vekt, slagvolum og motoreffekt. Ved omleggingen
var målet å opprettholde en like god fordelingsprofil
som den tidligere verdiavgiften, samtidig som avgiften skulle utformes
slik at miljø og sikkerhetsutstyr i minst mulig grad skulle
utløse ekstra avgift. Det ble dessuten lagt til grunn at
avgiften skulle beregnes på grunnlag av mest mulig objektive
og lite manipulerbare kriterier, og at kostnadene ved å administrere avgiften
skulle holdes på et lavest mulig nivå. Den evalueringen
som ble presentert i budsjettet for 1998, tydet også på at
målene ved omleggingen i stor grad ble oppfylt.

Representanten Kenneth Svendsen viser til rapporten «Alternative
systemer for beregning av engangsavgift på personbiler» fra
Transportøkonomisk institutt. Etter min oppfatning bekrefter
rapporten at dagens system for engangsavgift er meget nær
et optimalt avgiftssystem, forutsatt at inntektene fra engangsavgiften
opprettholdes på dagens nivå. Det er anslått
at den maksimale samfunnsøkonomiske gevinsten
av å endre systemet er 75 mill. kr, eller
mindre enn 1 pst. av inntektene fra engangsavgiften i 1999.

Representanten Svendsen peker på et
annet alternativt system for engangsavgift, som i rapporten fra
Transportøkonomisk institutt er anslått å gi
et provenytap på 700-800 mill. kr. I dette alternative
systemet er beregningsgrunnlaget vekt og drivstofforbruk. Selv om
dette ikke er anledningen til å gå i detaljer
om resultatene i rapporten, vil jeg likevel drøfte noen
momenter.

Den anslåtte samfunnsøkonomiske
gevinsten på 500 mill. kr skyldes først
og fremst at forbrukerne kommer bedre ut ved at avgiftene generelt
blir lavere. Det er imidlertid ikke tatt hensyn til at en reduksjon
i bilavgiftene må dekkes inn ved å øke
andre skatter og avgifter, som også innebærer
samfunnsøkonomiske kostnader.

Når det gjelder de miljøskadelige
utslippene, må Svendsen ha misforstått. I rapporten
framkommer det at utslippene faktisk vil bli høyere i dette
alternativet enn i dagens system. Dette skyldes at bilkjøpene
dreies mer i retning av større biler med større
motor. Kostnadene ved økte utslipp vil komme til fradrag
i regnestykket for samfunnsøkonomiske kostnader. Det kan
også stilles spørsmål ved fordelingsvirkningene
av den generelle reduksjon av bilavgiftene og der det blir kjøpt
større biler enn tidligere. I tillegg knytter det seg stor
utsikkerhet til anslagene for eventuelle gevinster ved bedre kollisjonssikkerhet.
I rapporten fra TØI blir det pekt på forhold som kan tilsi
at disse gevinstene blir overvurdert.

De administrative sidene ved en omlegging er
ikke vurdert i rapporten. I dag fins det ikke standarder for drivstofforbruk
i type godkjenning for flere av kjøretøygruppene,
og en eventuell omlegging slik som skissert i rapporten, vil derfor
bare kunne gjelde for personbiler. Avgiften for øvrige
avgiftsgrupper måtte i så fall legges om, siden
avgiften ikke lenger kan beregnes som andel av personbilavgiften.
Ulikt beregningsgrunnlag vil gi et langt mer uoversiktlig avgiftssystem
enn dagens system.

På bakgrunn av det som er nevnt, ser
jeg ikke grunn til å gå nærmere inn på rapporten
fra TØI på det nåværende tidspunkt. Jeg
vil også peke på at departementet arbeider med
den vedtatte omleggingen av engangsavgiften fra innførselsavgift
til registreringsavgift. Det vil være uheldig å vurdere
endringer i systemet for engangsavgift før en omlegging
til registreringsavgift er kommet på plass.

  Jeg vil ikke utelukke at man en gang i en
framtid – det er usikkert hvor langt fram i tid – kan
finne det hensiktsmessig å legge om engangsavgiften til å legge
større vekt på drivstofforbruket, som da i så fall
må erstatte dagens to motorkomponenter. Men jeg synes i
hvert fall ikke at tidspunktet er inne nå, for det første
fordi vi driver med en annen omlegging, fra innførselsavgift
til registreringsavgift, som sagt, og for det andre er det da betydelig
usikkerhet knyttet til disse effektene, f.eks. om denne forbedrede
kollisjonssikkerheten faktisk er så stor som
det Kenneth Svendsen påpeker.

Og så er det et praktisk problem,
og det er at det er bare for personbiler man i dag har standardopplysninger om
drivstofforbruket. Og som jeg nevnte i mitt første svar,
hvis man skulle gå over til nytt system bare for personbiler,
ville det forkludre systemet for øvrige bilgrupper. Men
jeg vil ikke avvise at det en gang i framtiden kan bli
riktig å legge om til et system som bygger på vekt-
og drivstofforbruk i stedet for de tre komponentene vi har i dag.





                

  Som en del av taxfree-kvoten kan man i dag
toll- og avgiftsfritt innføre den mengde drivstoff som
rommes i motorvognens normale drivstofftanker, men maksimalt 200
liter. For busser er grensen 600 liter. Busser har vanligvis ikke
tanker som overstiger denne særlige bussgrensen, slik at
ulovlig innførsel her ikke representerer noe problem. På de
fleste andre tyngre kjøretøy er imidlertid tankstørrelsen
over 200 liter, vanligvis 400-600 liter, men ofte også enda større.

Dersom maksimalgrensen økes til 600
liter også for lastebiler, ville dette medføre
at taxfree-kvoten i større grad samsvarer med tankens faktiske
størrelse. Det ville kunne lette kontrollen noe, og man
ville fått en enhetlig grense å forholde seg til
for busser og andre kjøretøy. Jeg er imidlertid
av den oppfatning at en økning av tillatt mengde innført
diesel/bensin vil ha uheldige konsekvenser for norske transportører
som normalt ikke opererer utenfor landets grenser, og at kontrollhensyn
ikke kan oppveie dette hensynet.

Jeg har bedt Tollvesenet om å intensivere
kontrollinnsatsen overfor tyngre kjøretøy med
sikte på avdekke ulovlig innførsel av bl.a. drivstoff. 

Den 1. desember 1999 trådte
det i kraft en nye forskrift om forenklet forelegg ved mindre alvorlige
tilfeller av ulovlig innførsel. Tidligere kunne forenklet
forelegg kun utstedes av Tollvesenet på flyhavner og fergeterminaler.
Den nye forskriften medfører at Tollvesenet nå kan anvende
forelegg også ved grensepasseringer via Sverige, Finland
og Russland. Tollvesenet har derfor fått et langt mer effektivt
sanksjonsmiddel mot ulovlig innførsel av drivstoff. Det
må antas at dette også vil medføre at
reglene på dette området blir mer kjent og respektert.

  Som kjent hadde jeg nylig samtale med Norges
Lastebileier-Forbund og en del andre forbund i forbindelse med den
turbulensen som vi har hatt om dieselavgifter i det siste. Her kom
det tydelig fram fra næringen selv at den anså det
som et stort problem i forhold til lastebilnæringen som
kun driver innenlands, at både norske som kjører
til utlandet, og utlendinger som kommer inn til Norge, kan ha med
seg store mengder drivstoff utover de 200 literne. Og de satte stor
pris på at man nå vil intensivere kontrolltiltakene
for å sørge for at denne grensen på 200
liter blir overholdt.

Jeg hørte for øvrig på nyhetene
i morges at det har vært en aksjon i morges på Svinesund,
hvor man hadde tatt flere som hadde for store mengder drivstoff
med seg, som får konsekvenser for dem. 

Når det gjelder ulikheten mellom buss
og lastebil, ser jeg at den ikke er særlig logisk. Det
er en regel som har vært der i lengre tid. Men hvis man
skulle vurdere å gå til en likebehandling, føles
det for meg mer riktig å gi busser den samme grensen som
man hittil har hatt for lastebiler, altså 200 liter, istedenfor å gå motsatt
vei, med de konsekvenser det ville hatt for norsk transportnæring. 

Asmund Kristoffersen hadde
her overtatt presidentplassen.

 Jeg må si at jeg er litt overrasket
hvis det er slik at Per Roar Bredvolds kontakt med lastebilnæringen
viser at næringen selv er interessert i at man skal øke
grensen på 200 liter. Det er stikk i strid med det lastebilnæringen
sa i møtet med meg helt nylig i Finansdepartementet. Hensynet
til dem som driver transport kun innenlands, er jo den naturlige
forklaringen på at man ikke kan akseptere at de som også kjører
utenlands – enten det er nordmenn, eller det er utlendinger, for
det er jo samme regel – kan ta med seg store mengder drivstoff
over grensene, så lenge drivstoffprisene er såpass
forskjellige i Norge og i omverdenen. 

Så er det klart at denne kontrolloppgaven
som er her, skal jeg innrømme er ganske stor. Men jeg tror
at hvis det først blir kjent at kontrollen nå blir
intensivert – en del blir tatt, og en del må betale
for å ha med seg for store mengder drivstoff – tror
jeg det vil virke disiplinerende og at flere etter hvert vil ha
meg seg de korrekte mengder. Jeg er ikke så blåøyd
at jeg tror det hittil har vært helt vanlig at man bare
har hatt med inntil 200 liter, tvert imot har jeg en sterk mistanke
om at veldig mange har hatt med seg betydelig større mengder,
men det må vi altså forsøke å få slutt
på.





                

  Årsavgiften omfatter kjøretøy
under 12 000 kg som er registrert i motorvognregisteret pr. 1. januar.
I motsetning til rene banekjøretøy benyttes rallykjøretøy
også på offentlig vei. Rallykjøretøy
skal derfor registreres i motorvognregisteret og blir derigjennom
forpliktet til å betale årsavgift. Årsavgiften er
en ren fiskal avgift. Det er ingen direkte sammenheng mellom kostnadene
ved veibruk og selve avgiften. At rallykjøretøy
bare i begrenset grad benyttes på offentlig vei, er derfor
ikke et argument for at rallykjøretøy bør
fritas for eller betale redusert årsavgift.

Omregistreringsavgift betales ved omregistrering
av motorvogner som har vært registrert i Norge tidligere. Dette
gjelder også ved omregistrering av rallybiler. Omregistreringsavgiften
oppkreves istedenfor merverdiavgift på omsetning
av brukte kjøretøy. Omregistreringsavgiften kan
derfor sies å være en forenklet form for oppkreving
av merverdiavgift. Jeg ser ingen sterke grunner for å frita
rallykjøretøy fra omregistreringsavgift. 

Avslutningsvis vil jeg peke på at
rallykjøretøy er unntatt fra plikten til å svare
engangsavgift ved innførsel. Engangsavgiften utgjør
en stor del av de avgifter som legges på bilhold i Norge,
og rallykjøretøy er derfor gitt et stort avgiftsmessig
fortrinn. I lys av dette ser jeg liten grunn til å foreslå ytterligere
avgiftslettelser for rallykjøretøy.

  Hvis målet er å stimulere
til mest mulig bruk av rallybiler i Norge, skjønner jeg jo
at det går an å finne innfallsvinkler og sammenlikningsgrunnlag
som gjør at man kunne forklare eller forsvare å lette
avgiftene ytterligere. Men som det framgikk av mitt hovedsvar, er
det allerede en gunstig behandling når det gjelder rallybiler,
nemlig fritak for engangsavgift, som faktisk er den største
avgiftsbelastningen ved kjøp av biler.

Som jeg også sa i mitt hovedsvar,
syns jeg ikke det er rimelig å vurdere slitasje på vei
osv. når det gjelder årsavgiften, for det er en
ren fiskal avgift. Og når omregistreringsavgiften er istedenfor
en merverdiavgift, ser jeg heller ikke der at det skulle være
noen veldig gode grunner for å behandle omsetningen av
rallykjøretøy på noen annen måte
enn omsetningen av andre kjøretøy i samme gruppe.

  Som jeg sa i det forrige tilleggssvaret, ser
jeg jo at det går an å argumentere for at man
kunne lette ytterligere på avgiftene hvis det er et veldig
viktig mål å stimulere til mest mulig bruk av
rallybiler. Jeg har ingen ting imot rallysporten, jeg vil ikke bli misforstått
i den retning, men jeg ser heller ikke noen grunn til hvorfor man
ved avgiftssystemet skal stimulere til at flest mulig driver med
rallybiler. Jeg tror det er andre ting vi i tilfelle skal bruke
avgiftslettelse på enn å stimulere til mest mulig
rallybilkjøp. 





                

