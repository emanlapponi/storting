  Flertallet i finanskomiteen har bedt Regjeringen å vurdere
behovet for endringer i avgiftsopplegget for alkohol i forbindelse
med framleggelsen av revidert nasjonalbudsjett 2000, med sikte på eventuelle
endringer i alkoholavgiftene fra 2001.

I budsjettavtalen med Arbeiderpartiet er det
enighet om at avgiftsopplegget må ta utgangspunkt i at
rusmiddelpolitiske mål videreføres, samtidig som
lovlig omsetning fremmes og grensehandelen begrenses. I forbindelse
med gjennomgangen i revidert nasjonalbudsjett 2000 vil Regjeringen
også vurdere om vin og brennevin har blitt lettere tilgjengelig
for nordmenn på det svenske Systembolaget, bl.a. ved at
det kan ha blitt flere utsalg langs norskegrensen.

  Temaet grensehandel vet jeg ikke hvor mange
ganger jeg har vært her på talerstolen og svart
på i spørretimen, men det er ikke få i
løpet av de to årene jeg har vært finansminister.
Svaret har stort sett gått ut på at det er en
bekymringsfull utvikling i grensehandelen, selv om man ikke skal
karakterisere grensehandel som et problem i seg selv. Det er normalt
at det er handel over grensene når nabofolk bor så tett
innpå hverandre. Men det er stor usikkerhet om omfanget.
Imidlertid tyder mye på at dette har et omfang som vi gjerne
skulle ha sett mindre. Derfor har Finansdepartementet satt i gang et
utredningsarbeid for å få større klarhet
i hvilket omfang det dreier seg om, og kanskje spesielt hvilke varer
det er som bidrar til denne grensehandelen. For det er en tendens
til, særlig fra Bredvolds parti, å fokusere på polpriser,
på alkoholavgifter og avgifter på tobakk, men
de unngår hver gang å nevne at det kanskje også er
et poeng med matvareprisene. Fremskrittspartiet går jo
imot en redusert matmoms. Tross usikkerhet vet man i hvert fall
at størst beløpsmessig omfang når det
gjelder grensehandel, er knyttet til handelen med matvarer.

  Jeg vil ikke karakterisere de aktiviteter
som enkelte foretar seg, og som øker grensehandelen, som
det sies. Det kan jo hende at det også ligger noe annet
bak enn akkurat ønske om å øke grensehandelen.
Jeg vet at det i Midt-Norge settes opp busser til Sverige, hvor
selvfølgelig grensehandel blir et resultat, men målet
er også en avslapningstur bl.a. for pensjonister.

Så sier Bredvold at noe må gjøres,
og det er jeg enig i. Først må vi få klarhet
i hva problemet egentlig består i, og så får
vi vurdere hva som må gjøres. Men i og med at vi
allerede vet, som jeg sa i mitt forrige svar, at av størst omfang
i kroner er matvarehandelen, vil Regjeringen følge opp
i forbindelse med momsreformen til våren og foreslå en
lavere moms på matvarer, slik at prisene på matvarer
i Norge og i Sverige blir mer like.

