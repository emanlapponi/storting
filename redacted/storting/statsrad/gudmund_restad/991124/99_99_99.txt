   Nybilsalget ligger hittil i år om
lag 15 pst. lavere enn i samme periode i fjor. Siden 1993
har Norge vært inne i en høykonjunktur som bl.a.
har vært drevet av høy vekst i det private forbruket.
Nybilsalget har tatt seg opp i denne perioden, og var særlig
høyt fra begynnelsen av 1996 til første halvår
i 1998. Til tross for en viss nedgang gjennom andre halvår
av fjoråret ble det i perioden 1996-1998 sett under ett
registrert vel 143 000 biler i årlig gjennomsnitt.
Dette er nesten like høyt som i rekordårene 1985-1987,
da det i gjennomsnitt ble registrert 153 000 nye biler årlig.
I nasjonalbudsjettet 2000 ble førstegangsregistreringen
anslått til 117 000 biler i år, som er
om lag 20 000 biler høyere enn den gjennomsnittlige førstegangsregistreringen
så langt på 1990-tallet.

Høyt nivå på nybilsalget
over flere år har bidratt til å redusere gjennomsnittsalderen
på bilbestanden i Norge, og dermed også redusert
behovet for utskifting av gamle biler. Samtidig er det grunn til å tro
at bilkjøpene er blant de delene av det private forbruket
som er mest følsomt overfor endringer i rentenivået.
Nedgangen i nybilsalget i Norge må derfor både
ses i sammenheng med renteøkningene i fjor og at behovet
for ytterligere fornying av bilparken er redusert etter flere år
med høye nybilkjøp.

Store deler av Europa har vært inne
i en lavkonjunktur de siste årene, og bilkjøpene
har vært relativt lave. En ser imidlertid nå tegn
til økonomisk oppgang i flere europeiske land, noe som
har bidratt til at også bilkjøpene har tatt seg
opp. Denne ulike konjunkturfasen mellom Norge og det øvrige
Europa kan dermed bidra til å forklare at bilkjøpene
i Norge har falt, mens det motsatte har vært tilfellet
i flere andre europeiske land.

  For å ta spørsmålet først:
Jeg ser selvfølgelig ikke bort fra at avgiftsnivået
i Norge påvirker nybilsalget. Men jeg forsøkte
i mitt svar å forklare hvorfor nybilsalget i Norge har
gått ned i 1999 i forhold til 1998, og der synes jeg nok
svaret holder godt, med de tallene som jeg dokumenterte. Når
man hadde et så høyt nybilsalg i både
1996, 1997 og første halvpart av 1998 at det gav et årlig
gjennomsnitt på 143 000 nye biler, så er det langt,
langt over det som har vært det normale i Norge. Normalsalget
av nybiler i Norge har på 1990-tallet vært i underkant
av 100 000, og derfor vil nybilsalget i år – anslagene
går altså ut på at vi vil selge ca. 117
000 nye biler i 1999 – ligge betydelig over det som har
vært et normalsalg hittil på 1990-tallet. (Presidenten
klubber.)

– Ja, jeg rekker vel ikke mer, kanskje
det blir sjanse til det etter et tilleggsspørsmål.

 Om lag to millioner yrkesaktive har reisekostnader
mellom hjem og arbeidssted. Det er derfor viktig at skattereglene
for slike reisekostnader er enklest mulig, og at manuell saksbehandling begrenses
til en svært liten del av skattyterne. Fradrag bør
gis til skattytere med økonomisk belastende arbeidsreiser
utover det vanlige. I budsjettet for 1999 foreslo derfor Regjeringen
et nytt og enklere regelverk for fradrag for arbeidsreiser. Modellen
bygger på en fradragsberegning etter sats pr. kilometer,
uavhengig av reisemåte. Det skal i utgangspunktet ikke
tas hensyn til faktisk pådratte utgifter ved reisen. Forslaget
ble enstemmig vedtatt av Stortinget.

Spørsmål vedrørende
ekstrakostnader knyttet til bilkjøring var temaet i mitt
brev av 28. oktober 1998 til Sosialistisk Venstrepartis stortingsgruppe.
I brevet fremgår det at departementet ville vurdere hvorvidt
standardfradraget på 1,40 kr pr. kilometer skulle anses å inkludere ekstrakostnader
ved bilkjøring, eller om et større eller mindre
fradrag for ekstrakostnader kunne gis til visse grupper bilkjørende.
Videre fremgår det at en i denne vurderingen måtte
legge vekt på forenklingshensynet, men at en også måtte
se hen til behovet for et rimelig resultat. Også jeg ser
at sterke rimelighetsgrunner taler for ekstrafradrag når
bilkjøring er nødvendig for å komme til og
fra arbeidet, og denne bilbruken medfører større
ekstrautgifter til fergebilletter eller bompenger. Men et slikt særskilt
fradrag må skje innenfor rammen for en praktikabel ordning.
Det er viktig at et slikt ekstrafradrag ikke medfører at
forenklingseffekten i den nye ordningen blir borte.

I Innst. O nr. 16 for 1998-99 sluttet finanskomiteen seg
til min vurdering om at sterke rimelighetsgrunner taler for ekstrafradrag
når bruk av bil er nødvendig og bilbruken medfører
større ekstrautgifter, som nevnt.

Etter mitt syn er reglene i den vedtatte forskrift
i tråd med retningslinjene som er skissert. Skattytere
som har kostnader til ferge eller bom som overstiger 3 000
kr, gis fradrag for alle disse kostnadene når bruk av bil
er nødvendig, dvs. når bruk av offentlig kommunikasjonsmiddel
forlenger reisefraværet mer enn to timer i forhold til bruk
av bil.

Ved vurderingen av denne beløpsgrensen
har jeg tatt hensyn til at enkelte skattytere kan ha store ekstra
kostnader ved nødvendig bilkjøring, samtidig som
jeg har lagt vekt på å få til en praktikabel
ordning. Ordningen sikrer at skattytere med daglige utgifter til
fergebilletter eller større utgifter til bompenger normalt
får fradrag for alle disse utgiftene.

  Som jeg sa i mitt svar, mener jeg selvfølgelig
at den forskriften som er vedtatt, er i tråd med, og ikke
stikk i strid med – som det faktisk hevdes i spørsmålet
fra Djupedal – forutsetningene fra Stortinget. 

Jeg synes Djupedals oppfølging peker
litt i begge retninger. Hvis det var forenklingen som ikke skulle
forkludres, måtte man si at reisefradraget er
1,40 kr pr. km, punktum. Det ville jo være det aller enkleste,
men det ville kunne gi urimelige resultater. Derfor har vi laget noen
unntaksregler. Det er imidlertid etter min oppfatning ingen tvil
om at dette systemet er mye mindre byråkratisk, og vil
bety langt større forenkling, mindre arbeid for ligningsmyndighetene,
enn det gamle systemet for fradrag for reiseutgifter. 

  Når Stortinget sa at det skulle gis
ekstra fradrag for 

større 

ekstrautgifter,
er det selvfølgelig ikke godt å definere hva som
er større ekstrautgifter. Men jeg har forsøkt å vurdere
dette og kommet fram til en praktikabel ordning. Hvis man f.eks.
skal ha med en bil på ferge, er det ifølge opplysninger
innhentet fra fergeselskapene, ikke mulig å få til
det uten at det koster over 20 kr hver vei. Da er det fort gjort å regne
ut at når man skal både fram og tilbake, vil man
allerede etter 65-66 dager ha passert grensen på 3 000
kr, og da får man fradrag for hele beløpet. Det
er ikke slik at det innføres en ekstra egenandel på 3 000
kr hvis man har utgifter over 3 000 kr, det er et terskelbeløp
som er angitt i forskriftene. 

Når det gjelder bommer, vil også de
som har større utgifter enn 3 000 kr, få fullt
fradrag. Hvis man f.eks. her i Oslo-området bruker årskort
eller abonnement, er det sannsynlig at man vil komme så vidt
under 3 000 kr, og i slike tilfeller vil man ikke ha krav
på fradrag.





                

