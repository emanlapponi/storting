  Det følger av det norske regelverket

og Nordisk overenskomst om proviantering av passasjerfartøyer

i trafikk mellom havner i Danmark, Finland, Norge og Sverige at

det på «korte ruter» kun er anledning

til taxfree-salg til passasjerer av tobakksvarer og sjokolade- og

sukkervarer. På andre ruter enn «korte ruter« er

det i tillegg anledning til taxfree-salg av varer som brennevin,

vin og øl, med nærmere fastsatte kvoter som passasjerer

kan ta med seg toll- og avgiftsfritt ved innreise til Norge.

Fartøysruter mellom norske havner

fra Risør til svenskegrensen og svenske havner fra Lysekil

til norskegrensen anses for «korte ruter». Finansdepartementet

kan imidlertid gjøre unntak for særskilte korte

fartøysruter, slik at disse likevel anses som «lange».

Etter drøftelser mellom den norske

og svenske regjering ble det ved vedtak av 18. desember 1987 gitt

en dispensasjon som innebar tillatelse til taxfree-salg på ferga Sandefjord – Strømstad,

selv om strekningen etter regelverket er å anse som «kort

rute».

Finansdepartementet har for øvrig

praktisert bestemmelsen restriktivt. Departementet har senere mottatt

en rekke tilsvarende søknader om status som «lang

rute», og disse har konsekvent vært avslått.

Fjordlink-Helminsen Skips AS søkte

første gang om status som «lang rute» på strekningen

Fredrikstad – Strømstad 15. desember 1993. Selskapet

het da LPH Skips AS. Søknaden ble avslått. Selskapet

søkte på nytt 27. april 1998, og fikk også da

avslag.

Finansdepartementet har ikke funnet å kunne

utvide grunnlaget for taxfree-handel på ferger utover de

dispensasjoner som allerede er gitt. Ytterligere dispensasjoner og

dermed en påfølgende økning av taxfree-handelen

vil etter departementets mening innebære en uønsket

uthuling av det norske toll- og avgiftssystemet og bortfall av

statens inntekter. Økningen av taxfree-handelen vil dessuten kunne

få uheldige konkurransemessige følger for den

ordinære innenlandske handelen.

En utvidelse av taxfree-handelen vil også kunne

resultere i økt ulovlig innførsel av varer til

Norge. Selv om status som «lang rute» ikke innebærer

noe unntak fra kravet om at reisende må ha oppholdt seg

i utlandet i minst 24 timer for å ta med seg taxfree-varer,

er det spesielt vanskelig å kontrollere at kravet er oppfylt

ved slike ferjeforbindelser. Innvilgelse av dispensasjon vil derfor gjøre

det nødvendig med økt kontrollinnsats og dermed ha

administrative konsekvenser for tollvesenet.

Situasjonen i EU, der det er vedtatt å avskaffe

taxfree-salget på fly- og fergeforbindelser innenfor fellesskapet fra

1. juli 1999, tilsier også forsiktighet fra norsk side

når det gjelder å endre vår praksis.

Finansdepartementet fant på denne

bakgrunn ikke å kunne innvilge Fjordlink-Helminsen Skips

AS" søknad om status som «lang rute».

  Jeg har jo tidligere her i spørretimen

hatt runder med Hedstrøm når det gjelder handelslekkasjen,

og jeg vil ikke gå god for de tallene som nevnes. At vi

har en handelslekkasje til Sverige, er det ikke noen tvil om. Hvorvidt

en ytterligere liberalisering når det gjelder taxfree-handel

ville bedre eller forverre det forholdet, synes jeg heller ikke

det er grunn til å dvele ved, det er det jo ingen som vet

noe sikkert svar på. Men forholdet er at de aktuelle strekningene

som det her er snakk om, er «korte ruter» etter

definisjonen. Så hvis man skulle gjøre noe, måtte

det være å benytte dispensasjonsadgangen. Den

har ikke vært brukt på tolv år, og det er

tydelig at det heller ikke var kurant i 1987, for da var det kontakt

på politisk toppnivå før man kom til

den ordningen at denne fergestrekningen allikevel kunne anses som «lang

rute», til tross for at den vitterlig er «kort» etter

definisjonen.

Deretter har vi hatt en rekke søknader,

som jeg nevnte i mitt første svar, som konsekvent er blitt

avslått. Det aktuelle selskapet har da også, riktignok

under to forskjellige navn, søkt to ganger med samme resultat:

et avslag. 

Jeg ser det ikke forsvarlig å myke

opp den restriktive praksis som har vært ført

til nå.

  Jeg er enig i at det i utgangspunktet bør

være likhet for loven, så sånn sett kan jeg

skjønne at man synes det er ille at man har gitt dispensasjon

i ett tilfelle. Men for det første ligger det 12 år tilbake

i tid, og den er gitt av en annen regjering. Jeg vil selvfølgelig

ikke kritisere det som ble gjort den gangen, men det er jo 12 år

siden, og all praksis deretter, både av flere arbeiderpartiregjeringer

og denne regjering, har vært konsekvent avslag på søknader

om å uthule det systemet vi har i dag. Og det ser jeg,

som jeg sa i mitt forrige svar, ikke noen grunn til å endre

på. 





                

  Spørsmålet har sitt utgangspunkt

i mitt brev av 24. september 1998 til representanten Torstein Rudihagen.

I brevet gikk jeg gjennom reglene om bostedsregistrering

av enslige pendlere, både i forhold til folkeregistrering

og i forhold til skattlegging. Denne gjennomgangen viste bl.a. at

enslige over 22 år som pendler fra en bolig til en annen

bolig på arbeidsstedet, kan miste pendlerfradraget fordi

vanlig matlaging er mulig på egen plass i arbeidsboligen

hans. Dette gjelder den som ikke pendler fra et hjem han har felles

med ektefelle eller egne barn.

I denne sammenhengen uttalte jeg at det ikke

alltid er rimelig at en enslig pendler mister pendlerfradraget fordi vanlig

matlaging er mulig på egen plass i arbeidsboligen hans.

På denne bakgrunn uttalte jeg at jeg

ser grunn til å få en utredning om mulige justeringer

i begrepet «selvstendig bolig» på dette

regelområdet. Jeg nevnte at mulige endringer må utredes

i nær kontakt med Skattedirektoratet, uten at jeg kunne

si noe om utfallet av utredningen. Jeg uttalte at jeg ville ta initiativ

til en slik utredning av ulike justeringer i regelverket, og meddele

Stortinget resultatet.

Utredningen av de nevnte spørsmålene

er under arbeid i Finansdepartementet. For helhetens skyld blir

disse sett i sammenheng med problemstillinger knyttet til arbeidsgivers

dekning av slike utgifter for arbeidstakere. En slik felles behandling

sikrer sammenhengen i reglene. Saken er såpass omfattende

at den bør ut på høring. Jeg tar sikte

på å gi Stortinget en orientering om saken i statsbudsjettet

til høsten.

  Jeg tror ikke det er noen uenighet mellom

representanten Rudihagen og meg om at det regelverket vi har i dag,

kan virke urimelig i mange tilfeller, derfor foretas det en seriøs

vurdering med sikte på å få endret regelverket.

Men når man begynner en slik utredning og vurdering, oppdager

man nok ganske fort at det ikke er så enkelt som man gjerne

skulle ønske, å få til en endring som

er tilfredsstillende. Man må ikke risikere å gå nær

sagt fra den ene grøfta og over i den andre, og det kan

man nok risikere hvis man er for romslig i å akseptere

at en bolig i hjemkommunen, uansett standard også der,

skal bli ansett som ens egentlige bolig. Men dette er nå under

vurdering, og jeg håper vi vil komme fram til en grensedragning

som kan oppfattes som rimelig. Jeg legger som sagt opp til at saken

skal presenteres for Stortinget til høsten. At det har

tatt tid, må jeg innrømme, men det skyldes altså at

dette er mer komplisert enn man skulle ønske seg.

  Som jeg sa i den forrige spørsmålsrunden

i et svar til representanten Hedstrøm, så er mitt

utgangspunkt at det bør være likhet for loven,

og at det bør være en lik praktisering, og det

gjelder i like stor grad her. Jeg ser det problemet som ligger i

at man har et regelverk som ikke er presist nok, og at det da gir rom

for forskjellig skjønn og forskjellig tolkning ved de forskjellige

ligningskontor.

Vi får håpe at det jeg regner

med å få presentert for Stortinget, blir såpass

mye mer presist at det problemet i hvert fall blir redusert. At

det forsvinner, tror jeg kanskje ikke, for det er ofte slik at ligningsmyndigheter

også på mange andre områder har litt

forskjellig tolkning og dermed forskjellig praksis, men det bør

bli minst mulig forskjell, det bør være vårt

utgangspunkt. Så håper jeg som sagt at det som

nå fremlegges til høstsen, kan bli så tilfredsstillende

at både Rudihagen og ikke minst de pendlere som utsettes

for dette regelverket, kan si seg fornøyd.





                

  Jeg vil først få bemerke at

det er skattefogden, og ikke fylkesskattekontorene, som innkrever

merverdiavgift, og som sender ut kravbrev mv. ved forsinket betaling.

Skatte- og avgiftsmyndighetene håndterer

til enhver tid et meget stort antall skatte- og avgiftskrav. De

fleste kravene blir betalt til rett tid, uten bruk av noen form

for varsel- eller kravbrev. Det er likevel et betydelig antall krav

som ikke er betalt ved forfall. Det er ulike grunner til at betaling

ikke skjer til rett tid. Ofte er det bare snakk om en kortvarig

oversittelse av betalingsfristen, mens det i andre tilfeller er

mer alvorlige forhold som ligger bak.

I de tilfeller der en uteblitt innbetaling

skyldes mer alvorlige forhold, er det av stor betydning for skatte-

og avgiftsmyndighetene å sikre seg best mulig. Dette gjøres bl.a.

ved å etablere det nødvendige grunnlag for eventuelt å kunne

gjennomføre tvangsfullbyrdelse så raskt som mulig.

Det er i denne forbindelse viktig å være oppmerksom

på at staten, i egenskap av skatte- og avgiftskreditor, normalt

ikke har noen form for sikkerhet for sine krav etter hvert som de

påløper. Videre er det slik at det er mulig å pantsette

det alt vesentligste av en virksomhets aktiva ved avtalepantsettelse.

Dette er ofte gjort hvis virksomheten er kommet i en så vidt

dårlig stilling at det fører til mer vesentlig

mislighold av skatte- og avgiftsforpliktelsene.

For å kunne gjennomføre en

utleggsforretning må skyldneren først ha blitt

varslet om at tvangsfullbyrdelse vil bli iverksatt. Det er derfor

viktig å ha med et slikt standardvarsel allerede fra første

henvendelse etter at manglende innbetaling til forfall er konstatert.

Før skyldner har reagert på kravbrevet, kan det

ofte være vanskelig for skattefogden å vurdere

hva som er årsaken til den foreløpig uteblitte

betaling. Samtidig er det etter tvangsfullbyrdelsesloven bestemte

krav til innhold i slike varsler. Av praktiske grunner må derfor

kravbrev på dette stadium ha en standardisert utforming.

Jeg kan forstå at et kravbrev eller

varsel av denne karakter kan virke hardt overfor skatte- og avgiftspliktige som

ved et uhell betaler for sent. Særlig gjelder dette for kravbrev

for renter, jf. innlegget i Aftenposten den       12. april i år.

I standardtekstene ved krav på merverdiavgift

mv. fra skattefogden, står det avslutningsvis følgende:

«Skulle

imidlertid beløpet være betalt de siste dager, ber

vi Dem se bort fra dette krav.»

Jeg er av den oppfatning at dette forbeholdet

bør være tilstrekkelig til at avgiftspliktige

som har betalt merverdiavgiften, men hvor betalingen skjedde for

sent, ikke bør føle seg urimelig behandlet.

For standardbrev med krav på renter,

som sendes uten forutgående varsel, er imidlertid standardteksten

etter min oppfatning unødvendig streng. Departementet har tatt

dette opp med Skattedirektoratet, som vil vurdere mulighetene for å endre

teksten i kravbrevet. Jeg regner derfor med at det blir en positiv

løsning på det tema som representanten Johansen

tar opp.

Asmund Kristoffersen hadde

her overtatt presidentplassen.

  Jeg skjønner at noen som får

disse kravbrevene, som kanskje ved en forglemmelse har blitt noen

dager for sen med innbetalingen, kan føle det urimelig å bli

stilt i utsikt å få tvangsinndrivelse. Men det

er ikke holdningen blant de ansatte i de aktuelle etatene som her

kommer til uttrykk. Det er rett og slett innholdet i formkravet.

De kravene som skal sendes ut, må ivareta visse former,

og det må varsles før man eventuelt går

til en tvangsinndrivelse. I løpet av de dagene man har

til rådighet – det sendes vanligvis ut slike varsel 10 – 14

dager etter at beløpet ikke er innbetalt – så er

det vanskelig for dem som skal sitte og behandle dette, å vurdere

om det er en forglemmelse eller om det er et signal om alvorlige

betalingsproblemer. 

Jeg går ut fra at Johansen er enig

i at skatte- og avgiftskrav også bør sikres, og

at det er de ansattes oppgave å sikre skatte- og avgiftskrav

på vegne av fellesskapet.

