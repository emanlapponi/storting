  Det følger av hovedregelen
i skatteloven § 42 at fordel vunnet ved arbeid
er skattepliktig inntekt. Dette gjelder også i tilfeller
der fordelen ytes i form av naturalia, bruksrett til kapitalvarer mv.

Det ville innebære en betydelig forskjellsbehandling mellom
skattytere som får sin lønn i kontanter og skattytere
som får sin lønn i naturalia, dersom reglene skulle være
ulike på dette punktet. Skatteplikt på naturalytelser er
derfor, av hensyn til skattemessig likebehandling av lønnstakere
uansett avlønningssystem, det naturlige utgangspunkt og
den klare hovedregel.

Flere tidligere regjeringer fra Arbeiderpartiet
har ment at naturalytelser som utgangspunkt bør være
skattepliktige og fremmet forslag i samsvar med dette. Jeg viser
i den forbindelse til at regjeringen Jagland senest i Ot.prp. nr.
1 for 1997-98 gav uttrykk for at det er viktig å holde fast
ved det prinsipielle utgangspunktet om skatteplikt på naturalytelser.

På bakgrunn av at det er mulig for
arbeidsgiver og arbeidstaker å avtale at store deler av
lønnen skal ytes i form av naturalia, er det viktig at
hovedregelen om skatteplikt følges. For enkelte typer mindre
naturalytelser har det imidlertid vært ansett hensiktsmessig,
ut fra hensynet til et rimelig og praktisk regelverk, å gi
unntak fra hovedregelen om beskatning. Slike regler kommer til uttrykk
i naturalytelsesforskriften. Fordi det til enhver tid ytes stadig
nye former for naturalia, er det nødvendig med en jevnlig
revisjon og oppdatering av regelverket på området.
Finansdepartementet arbeider for tiden med en gjennomgang av området
for skattemessig behandling av naturalytelser, med sikte på en
slik oppdatering.

I gjeldende regelverk er fordelen ved privat
bruk av datautstyr utlånt fra arbeidsgiver, unntatt fra
beskatning. I forskriften er det ikke uttrykkelige regler om den
skattemessige behandlingen dersom datautstyret som utlånes, inneholder
programvare med dataspill. Det følger imidlertid av de
hensyn som ligger til grunn for reglene, at den ansattes bruk av
slik programvare i utgangspunktet ikke er omfattet av skattefritak.
Dersom et dataspill inngår som en mindre del av en total
programvarepakke, vil det imidlertid ikke være grunn for
ligningsmyndighetene til å foreta beskatning av den fordelen
bruken av dataspillet innebærer for skattyteren. I forbindelse
med den generelle gjennomgangen av den skattemessige behandling
av naturalytelser vil Finansdepartementet også vurdere
reglene om datautstyr utlånt fra arbeidsgiver. Det er imidlertid
ikke aktuelt å gi egne regler som medfører skatteplikt
ved bruk av dataspill.

Når det gjelder fordel ved fri parkering
på arbeidsgivers parkeringsplass, er det i dag ingen bestemmelse
i naturalytelsesforskriften som unntar fordelen fra beskatning.
I henhold til ligningspraksis skattlegges imidlertid ikke en slik
fordel. Begrunnelsen kan bl.a. være ligningstekniske hensyn.
Også dette er et felt som vil bli vurdert i forbindelse
med den generelle gjennomgangen av området for beskatning
av naturalytelser. Særlig gjelder dette parkeringsordninger
som medfører løpende og betydelige driftskostnader
for arbeidsgiveren. Slike kostnader er som kjent fradragsberettiget
for arbeidsgiveren. Jeg kan ikke på dette tidspunkt uttale
meg om hva resultatet av gjennomgangen vil bli på dette
området. Vurderingen av eventuell skatteplikt vil imidlertid
ha som utgangspunkt at der det er i arbeidsgivers interesse at bilen
bringes med til arbeidsstedet, f.eks. for kjøring til kunder
e.l., skal det ikke foretas beskatning av fordel ved fri parkeringsplass.

  Som jeg sa i mitt svar, er det ikke noe nytt
som denne regjeringen har funnet på, at man vurderer ganske
løpende beskatning av naturalytelser. Det ville
være urimelig, som jeg sa i mitt hovedsvar, hvis naturalytelser
og lønnsutbetaling som kompensasjon for arbeid skulle beskattes
helt forskjellig. 

Det er riktig at jeg bekrefter at det ikke
blir aktuelt å beskatte fordelen som man måtte
ha med dataspill som følger med PC-er som utlånes
fra arbeidsgiver. 

Når det gjelder parkeringsfordeler,
er det helt klart at det kan by på store problemer, og
derfor vil jeg heller ikke før gjennomgangen er foretatt
konkludere helt. Men jeg synes det burde være tilfredsstillende
ut fra representanten Nordtuns intensjoner å få rede
på at det i alle fall ikke i de tilfeller hvor det er i
arbeidsgiverens interesse at arbeidstakeren tar med seg bilen, f.eks.
fordi han skal besøke kunder eller utføre andre
oppdrag som arbeidsgiver er interessert i, vil bli aktuelt med beskatning.
Hvis det derimot er kun i arbeidstakerens egen interesse, og det
er snakk om store fordeler, så må man kanskje
vurdere dette nærmere. Men vi må bl.a. se på om
det er mulig å finne grensedragninger mellom hva som skal
beskattes, og hva som ikke skal beskattes. 

  Ja, om det er riktig prioritering? Hvis vi
er enige om at vi bør gå igjennom regelverket
for beskatning av naturalytelser, så må man jo nødvendigvis
bruke litt ressurser på å gjøre det med
jevne mellomrom, fordi det stadig oppstår nye former for naturalytelser.
Det med gratis parkeringsplass er kanskje ikke så nytt,
men det er en kjent sak at særlig i pressområder
kan verdien av en slik parkeringsplass være ganske betydelig.
Derfor mener jeg ikke at det er feil ressursbruk å vurdere
dette nærmere. Om det er mulig å finne fram til avgrensninger
som er praktikable, er en annen sak. Der er jeg enig med Tore Nordtun,
vi må ha et regelverk som er praktikabelt. 

Når det for øvrig gjelder
det siste spørsmålet, blir det nå sendt
et opplegg ut på høring. Den saken som representanten
Nordtun etterlyste, vil nok komme, men høringsfristen må først
få løpe. 





                

  Det er riktig som representanten Torny Pedersen
påpeker, at det er merverdiavgiftsfritak for elektrisk
kraft til husholdningsbruk i de tre nordligste fylkene. Fritaket
ble innført samtidig med merverdiavgiftssystemet fra 1970.

Jeg er generelt av den oppfatning at statlige
bidrag til ulike formål mest hensiktsmessig bør
gis av midler som stilles direkte til rådighet, framfor
indirekte i form av avgiftsfritak. Blant annet er fritaksordninger
med på å skape avgrensningsproblemer, herunder
for grensedragningen mellom hvilke formål som skal prioriteres.
Behov for fritak, begrunnet med ulike hensyn, endres over tid. Merverdiavgiftsregelverket
som skal sikre landets inntekter, vil ikke kunne reflektere slike
behov og er derfor lite egnet til å tilgodese gode formål
utover loven, eksempelvis miljøvern. En målsetning
om at ulike gode formål skal ivaretas gjennom merverdiavgiftssystemet, ville
gjort regelverket lite robust. 

For øvrig viser jeg til omtalen av
merverdiavgiftssystemet og behovet for endringer av dette, i stortingsmeldingen
om nasjonalbudsjettet for 2000. Det vurderes endringer i merverdiavgiftssystemet
ved bl.a. å utvide avgiftsgrunnlaget til å omfatte
flere tjenester. Under denne omtalen fremgår det også at
det som hovedregel er bedre å gi direkte og målrettet
støtte til prioriterte områder enn å benytte
særordninger gjennom merverdiavgiftssystemet. Jeg synes
derfor at det ikke er hensiktsmessig å utvide gjeldende
merverdiavgiftsfritak for elektrisk kraft i de tre nordligste fylkene
til også å omfatte fjernvarme til boligoppvarming
i samme område.

  For å gå rett på spørsmålet
er svaret ja. Jeg mener at det er mer målrettet og hensiktsmessig å gi
direkte tilskudd til formål som man ønsker å ivareta,
enn indirekte å gi dem via en avgiftslettelse, f.eks. lettelser
i momsen.

I Finansdepartementet blir vi stadig utsatt
for press i retning av å forsøke å ivareta
alle andre hensyn enn det momsloven skal ivareta – for
det finnes jo mange gode formål som gjerne skulle vært
ivaretatt! Men hvis regelverket skal være robust og praktikabelt,
kan vi ikke tillate at det blir en sveitserost av momsregelverket.
Derfor må vi holde fast på at regelverket så langt
som mulig bør beholdes uendret, og så får
vi heller imøtekomme behov for å stimulere f.eks.
til bruk av nye energikilder ved direkte tilskudd.

 Nå er det spørsmålet egentlig
rettet til feil statsråd, for de aktuelle tilskuddsordningene
hører ikke under mitt ansvarsområde. Det er vel
først og fremst Olje- og energidepartementet som står ansvarlig
her. Men til opplysning er det jo foreslått betydelige økninger
i enøkbevilgningene for 2000, så det er iallfall
et forsøk verdt, uten at jeg på den måten
vil forutskikke hva resultatet av en slik eventuell søknad
måtte bli.





                

