  Etter forskrift av 1. juni 1990 nr. 435 skal
det ved beregninger av finansinstitusjoners ansvarlige kapital gjøres
fradrag for ansvarlig kapital skutt inn i andre finansinstitusjoner
utover terskler fastsatt i forskriften § 7 bokstavene
e og f, de såkalte krysseierbestemmelsene. I henhold til
bokstav e skal det gjøres fratrekk i institusjonens egen
ansvarlige kapital for bokførte verdier av ansvarlig kapital
i andre finansinstitusjoner som overstiger 2 pst.
av den mottakende finansinstitusjons egen ansvarlige kapital.
I henhold til bokstav f skal det gjøres fradrag for bokførte
verdier av ansvarlig kapital som ikke trekkes fra i henhold til
bokstav e, for den del av summen av slik ansvarlig kapital som overstiger
10 pst. av finansinstitusjonens egen ansvarlige kapital.

Bakgrunnen for reglene er ønsket om å motvirke
såkalte dominoeffekter, dvs. at soliditetsvanskeligheter
i en finansinstitusjon skal smitte over i andre finansinstitusjoner.
En har ønsket å unngå at samme krone
kan benyttes flere ganger til å oppfylle kravene til ansvarlig
kapital.

Som følge av Stortingets vedtak våren
1998 bad Finansdepartementet i brev av 18. mai i fjor Banklovkommisjonen
om en vurdering av krysseierbestemmelsene. Problemstillingen er
behandlet i utredning nr. 4 fra Banklovkommisjonen, jf. NOU 1998:14
Finansforetak m.v. Flertallet i Banklovkommisjonen går
inn for å videreføre gjeldende fradragsregler
for alle finansinstitusjoner, mens et mindretall mener at fradragsreglene
ikke skal gjøres gjeldende for forsikringsselskaper. Utredningen ble
sendt på høring 25. september 1998, med høringsfrist 31.
desember.

Kredittilsynet har i sin høringsuttalelse
uttalt at de mener at bestemmelsene ut fra en soliditets- og tilsynsvurdering
fortsatt bør gjelde for forsikringsselskaper, men gir samtidig
en del momenter som kan benyttes som argumenter dersom det skulle
være aktuelt å foreta en viss justering av reglene.

Finansdepartementet har i brev av 13. januar
1999 bedt Kredittilsynet om en fullstendig og konkret tilråding.
Videre er Kredittilsynet i brev av 26. januar 1999 bedt om å utdype
enkelte andre spørsmål som er viet særlig
oppmerksomhet. Jeg kjenner til at Kredittilsynet vil behandlet saken
på styremøte i dag, 17. mars.

Jeg er positivt innstilt til å gjøre
en viss oppmyking av reglene for forsikringsselskapene, slik Stortinget
har bedt om. Jeg finner det ikke forsvarlig å trekke noen
endelig konklusjon her og nå. Jeg vil legge stor vekt på Kredittilsynets
tilråding. Jeg tar sikte på en raskest mulig avgjørelse
og vil deretter, senest i revidert nasjonalbudsjett, redegjøre
for behandlingen. 

I forbindelse med det forestående
nedsalget av statens aksjer i Kreditkassen vil jeg understreke at
gjeldende regler ikke vil være til hinder for finansinstitusjonenes
kjøp av aksjer. Institusjonenes finansielle stilling tilsier
at det er betydelig rom for kjøp av bankaksjer uten at
dette truer oppfyllelsen av det lovbestemte minstekravet til kapital,
selv om det må gjøres fratrekk i den ansvarlige
kapitalen etter krysseierbestemmelsene. Oppdaterte tall pr. tredje
kvartal 1998 viser at finansinstitusjonene samlet kunne kjøpe
finansaksjer for vel 45 milliarder kr og likevel oppfylle
kapitalkravet på 8 pst. Livsforsikringsselskapenes
potensial når det gjelder å foreta kjøp
av slike aksjer, var vel 4 milliarder kr. For
skadeforsikringsselskapene vil det tilsvarende beløp være
ca. 8 milliarder kr.

  Jeg kan ikke være enig i at Regjeringen
har vært spesielt treg i denne saken. Øyeblikkelig etter
at Stortinget gjorde sitt vedtak, påla vi Banklovkommisjonen å gi
sin utredning. Den kom i fjor høst. Så snart utredningen
forelå, ble den sendt på høring, og etter
at høringsrunden var omme, har vi i to runder, to brev,
bedt Kredittilsynet om en konkret tilråding. Dette er jo
en såpass komplisert sak at man må følge
normale saksbehandlingsregler.

Jeg har signalisert positiv vilje til å foreta
en oppmyking i forhold til forsikringsselskapene. Men som jeg også redegjorde
for på slutten av mitt svar, er det ikke noe problem for
forsikringsselskapene i dag å kjøpe så mange
aksjer som de bare vil i Kreditkassen. Det er jo kapasitet i forsikringsselskapene
langt utover det som vil være sannsynlig salgssum for de
aksjer som skal selges i Kreditkassen nå med det første.

 Jeg tror nok at stortingsflertallets ønske
og mitt ønske er ganske overensstemmende i denne saken.
Jeg har en positiv holdning til å myke opp reglene for
forsikringsselskapene. Men jeg har pekt på at det ikke
er nødvendig for å gi dem anledning til å kjøpe
aksjer i Kreditkassen, det har de kapasitet til allerede.

Tilbake til det jeg sa: Så snart utredningen
fra Banklovkommisjonen forelå, ble den sendt på høring
med normal høringsfrist – det var da siste dagen
i fjoråret. Jeg skjønner at man gjerne ville hatt
en rask reaksjon på nyåret. Men vi måtte
jo også følge opp høringsuttalelsene fra
Kredittilsynet, der utgangspunktet var at man ikke burde endre krysseierbestemmelsene,
men det var visse litt mer positive holdninger i kredittilsynets
uttalelse, og det ville jeg ha utesket noe mer tydelig om. Det er
det arbeidet som nå har pågått, og som
forhåpentligvis blir konkludert i dag i styret i Kredittilsynet.
Så vil jeg følge opp det. 

Endringen regner jeg med vil komme før
revidert nasjonalbudsjett – dette er en forskriftssak,
og jeg vil redegjøre for Stortinget i revidert nasjonalbudsjett
for hvilke endringer som er gjort, men selve endringen vil nok kunne
skje før.





                

