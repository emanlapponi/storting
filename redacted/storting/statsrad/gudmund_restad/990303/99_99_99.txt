  Etter ligningsloven skal det være
et likningskontor for hver kommune, men plasseringen av hvert kontor
er ikke lovbestemt. Samlokalisering er således tillatt
i henhold til dagens regelverk, men det er krav om at det opprettholdes
et separat kontor for hver kommune. Det er behov for lovendring
dersom likningskontorer skal legges ned eller slås sammen
til ett felles likningskontor for flere kommuner. 

Det aktuelle spørsmålet må ses
i en større sammenheng, og jeg vil i den anledning henvise
til mitt brev av 9. desember 1997 til Stortingets
kontroll- og konstitusjonskomite, inntatt som vedlegg til Innst.
S. nr. 67 for 1997-98. Her beskrives ganske inngående Finansdepartementets
mål, opplegg og premisser for den organisasjonsgjennomgang
av landets likningsforvaltning som nå finner sted i regi
av Skattedirektoratet, etter initiativ av min forgjenger, Jens Stoltenberg.
All den stund det dreide seg om en utredning eller gjennomgang,
hvor konklusjonene skal trekkes senere, fant jeg ingen grunn til å stoppe
saken da jeg tiltrådte som finansminister høsten
1997.

Skattedirektoratets rapport med eventuelle
forslag til varige endringer i organiseringen av likningsforvaltningen
forventes å være departementet i hende ca. 1. april
i år. Jeg presiserer for ordens skyld at jeg ikke har tatt
stilling til om det er formålstjenlig med noen omorganisering
av likningsforvaltningen, eller hvilken framtidig organisasjonsmodell
jeg i så fall vil anbefale. Direktoratets rapport vil bli
vurdert i et bredt perspektiv, der mange hensyn må avveies
mot hverandre, og rapporten vil bli sendt på høring
til berørte instanser. 

Som ledd i gjennomgangen av organiseringen
av likningsforvaltningen er Skattedirektoratet bedt om bl.a. å prøve
ut alternative organisasjonsløsninger for likningskontorene
som er forenlige med gjeldende lov.  Formålet er å vinne
erfaring med praktisering av f.eks. samledelse og samlokalisering
av kontorer, slik at man vet mer om virkningene av slike tiltak
både lokalt og i en større sammenheng.  Initiativet
til en slik utprøving er overlatt til fylkesskattekontorene,
som har den direkte administrasjon av likningskontorene i hvert
fylke.

Det aktuelle forsøket med samlokalisering
av tre kontorer i Midt-Telemark er med andre ord både innenfor
regelverket og innenfor Stortingets og Finansdepartementets forutsetninger
for organisasjonsgjennomgangen, jf. Innst. S. nr.
157 for 1996-97 og forannevnte innstilling med vedlegg.  Tilsvarende
forsøk gjøres også i andre fylker, men
samlet sett i et relativt beskjedent antall.  Tiltakene er foreløpige
og har karakter av prøveordninger.  Den varige organisering
av likningsforvaltningen vil i alle tilfeller bero på utfallet
av den politiske behandlingen av Skattedirektoratets rapport om
organisasjonsgjennomgangen.  Jeg har for øvrig bedt Skattedirektoratet
om ikke å igangsette flere forsøk med samlokalisering
utover dem som allerede er kommet i gang, i påvente av
at rapporten blir politisk behandlet.  Det skjedde i et møte
jeg nylig hadde med Skattedirektøren.  

   Ja, som jeg redegjorde for i mitt hovedsvar,
er det som nå foregår i Midt-Telemark og for øvrig
også i enkelte andre fylker, forsøksordninger
for å høste erfaring, og er ledd i denne gjennomgangen
som man nå har i regi av Skattedirektoratet.  Når rapporten
derfra kommer inn til departementet etter en intern høring
i etaten, omkring 1. april, vil den bli vurdert grundig, og den
vil bli sendt på høring så alle berørte instanser
skal få lov til å komme fram med sitt syn.

Jeg er enig med representanten Holte i at nærkontakt med
miljøene er av stor betydning, og at det derfor skal veldig
mye til før man får et opplegg som ikke inkluderer at
det finnes representanter for likningsforvaltningen i hver eneste
kommune.  Men konklusjonene får vi vente med.  Jeg har
for min del ennå ikke tatt noen stilling til hvordan man
skal organisere likningsforvaltningen for framtida.  Det vil jeg
vente med til jeg ser rapporten – omkring 1. april.





                

   Jeg vil innledningsvis presisere at vrakpant
utbetales av toll- og avgiftsetaten i henhold til Miljøverndepartementets
forskrift om utbetaling av vrakpant for biler og beltemotorsykler.
 Vrakpant og driftstilskudd til godkjente oppsamlingsplasser utbetales
av toll- og avgiftsetaten på vegne av miljøvernmyndighetene,
som har ansvaret for å fastsette kriterier for utbetaling
mv.

I forbindelse med overgang til nytt edb-system
for håndtering av bl.a. motorvognavgifter ble toll- og
avgiftsetatens gamle motorvognavgiftssystem, MASYS, tatt ut av ordinær
drift i begynnelsen av oktober 1998.  Systemet, som skulle erstatte
det gamle, ble iverksatt i begynnelsen av november 1998.  Overgangen
til det nye systemet har hittil gått som forutsatt, med
unntak for den delen som skal behandle vrakpanten.  Resultatet er
at toll- og avgiftsetaten har hatt store problemer med å foreta
utbetaling av vrakpant og driftstilskudd for godkjente vrakmeldinger
på grunnlag av vrakmeldinger som er mottatt fra 1. oktober
1998.

Testingen og iverksettelsen av den nye løsningen
for utbetaling av vrakpant og driftstilskudd til oppsamlingsplassene
har tatt lang tid, og overgangen til nytt system har gitt flere
og større utfordringer enn det de gjennomførte
forhåndstestene skulle tilsi.  Det har således
oppstått en betydelig mengde feil i iverksettelsesperioden. Samtlige
feil som har oppstått, har vært raskt behandlet og
rettet opp fra etatens side, men det betydelige omfanget har bidratt
til at opprettingsarbeidet dessverre har trukket ut i tid.

En godkjent vrakmelding skal normalt utløse
utbetaling av vrakpant til kjøretøyets eier og
et driftstilskudd til den oppsamlingsplassen som har mottatt kjøretøyet
for vraking.

Det er foretatt ca. 10 000 utbetalinger
av vrakpant hittil i år.  Disse omfatter samtlige vrakmeldinger
fra perioden oktober til og med første halvdel av desember
1998 som har vært korrekt utfylt av kjøretøyets
eiere og oppsamlingsplassene.

1. mars ble det gitt utbetalingsoppdrag for
ca. 10 000 driftstilskudd til oppsamlingsplassene.  Disse
utbetalingene dekker innkomne meldinger for perioden oktober til og
med første halvdel av desember 1998.  Hvis bankenes utbetalingsrutiner
går som forutsatt, vil refusjonene være på mottakernes
konto senest ved utløpet av dagen i dag – altså onsdag
den 3. mars.

Ved punching av vrakpantmeldinger avvises ca.
40 pst. av disse på grunn av mangler ved de mottatte data. Totalt
utgjør slike tilfeller for perioden oktober – desember
1998 ca. 8 000 vrakmeldinger. Når vrakmeldingene er mangelfulle,
må feilen rettes opp manuelt av toll- og avgiftsetaten.
Saksbehandlingen for disse vrakmeldingene skjer hovedsakelig ved
at kundene tilskrives. Når svar mottas fra den enkelte
kunde, legges vrakmeldingen inn manuelt i det nye systemet. Dette
er en tidkrevende oppgave, men det tas sikte på at samtlige
gjenstående refusjoner for 1998 skal være effektuert
i løpet av mars 1999.

Det er noe igjen av hovedsvaret, president.
Kan jeg velge å ta det i tilleggssvaret eller eventuelt
få et halvt minutt ekstra nå?

