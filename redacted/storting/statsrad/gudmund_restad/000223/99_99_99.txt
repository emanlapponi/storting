  Etter skatteloven er det et vilkår
for å få fradrag for underskudd at driften kan
defineres som næring eller virksomhet. Dette innebærer
at det må utøves en aktivitet for skattyterens
regning og risiko av et visst omfang og varighet.

Det er videre et vilkår at virksomheten
objektivt sett må være egnet til å gi
et overskudd – om ikke det år ligningen gjelder,
så i alle fall på lengre sikt.

Ved avgjørelsen av om de foran nevnte
vilkår for fradrag er oppfylt, må ligningsmyndighetene
konkret vurdere den virksomheten som faktisk utøves. Offentlige
pålegg som oppfylles, vil inngå i denne vurderingen.

Hvorvidt en aktivitet er egnet til å gi
reelt overskudd, må vurderes på bakgrunn av noen års
drift. I ligningspraksis er det lagt til grunn at oppstart av jordbruksdrift normalt
kan vurderes over en fire-fem års periode. Først etter
et slikt tidsforløp kan det normalt med rimelig grad av
sikkerhet konstateres om driften kan gå med overskudd eller
ikke.

Den konkrete saken vil det ikke være
hensiktsmessig for meg å gå inn i. Det er i tilfelle
ligningsnemnda eller fylkesskattekontoret som kan se nærmere
på tilfeller av uenighet mellom skattyter og ligningskontoret.

  Jeg kan selvfølgelig ikke gi noen
bekreftelse. Det vil være en innblanding i den konkrete
saken. For som jeg sa i avslutningen av mitt første svar,
ser jeg det ikke hensiktsmessig å blande meg inn i den
konkrete saken. Men jeg gjorde rede for hvilke krav som stilles,
og hva som er normal praksis når det gjelder å vurdere
om dette er næring, og hvorvidt man kan gå med
overskudd eller ei. Det normale er altså at man vurderer
dette over en fire-fem års periode. Så ut fra det
burde vel skatteyteren i dette tilfellet vurdere om det er hensiktsmessig å klage,
for det fins jo en klageadgang på avgjørelser
ved ligningskontoret. 





                

  Forskriften om forenklet forelegg ved mindre
alvorlige tilfeller av ulovlig innførsel som trådte
i kraft 1. desember 1999, avløste en tilsvarende forskrift
av 1983. I den tidligere forskriften var alkoholholdige drikkevarer
delt inn i henholdsvis brennevin og vin. Ulovlig innførsel
av øl falt inn under bestemmelsen «andre varer»,
noe som medførte relativt lave bøter både
i forhold til avgiftsunndragelsen og i forhold til bøtesatsene
for de øvrige typer alkoholholdige drikkevarer. Kombinert
med lave innkjøpspriser i utlandet medførte dette
at reaksjonen var uforholdsmessig mild ved ulovlig innførsel
av øl. 

I den nye forskriften om forenklet forelegg
er bøtesatsene justert i tråd med prisstigningen.
Satsene ble ikke justert for eventuelle endringer i avgiftsnivået
på de ulike varegruppene. Alkoholholdige drikkevarer er
videre inndelt etter alkoholstyrke. Dette innebærer at øl
nå faller inn under gruppen alkoholholdige drikkevarer
med alkoholinnhold fra 2,5 til 22 volumprosent.

I forbindelse med vedtakelsen av forskriften
ble det vurdert å lage en egen varegruppe for øl
med større mengdeforskjeller mellom intervallene enn hva
som følger av dagens inndeling. Dette ville imidlertid
medføre en utilsiktet forskjellsbehandling mellom øl
og andre alkoholholdige drikkevarer med lavt alkoholinnhold, som f.eks.
sider.

Jeg er enig i at det å behandle øl
likt med sterk- og svakvin utløser en relativt høy
bøtesats i forhold til avgiftsunndragelsen. Samtidig med
at denne nye forskriften ble vedtatt, bad jeg derfor Toll- og avgiftsdirektoratet
utarbeide forslag til en ytterligere inndeling basert på alkoholstyrke.
Jeg har nå mottatt endringsforslaget fra direktoratet.
Finansdepartmentet vil sende på høring et forslag til
endring av varegrupper og bøtesatser ved bl.a. ulovlig innførsel
av alkoholholdige drikkevarer.

  Det fremgår av slutten på mitt
første svar at jeg er enig i at det er en urimelig forskjellsbehandling
når det gjelder øl og andre alkoholholdige drikkevarer,
som vi må få gjort noe med. I og med at jeg nå har
fått et forslag fra Toll- og avgiftsdirektoratet til en
annen inndeling, en ytterligere inndeling, vil dette bli sendt på høring
så snart som mulig. Så er det jo en normal høringsfrist.
Jeg kan ikke angi eksakt dato for når de nye forskriftene
vil blir fastsatt, men jeg vil jo regne med at vi i hvert fall i
løpet av vårsesjonen skal kunne være
kommet relativt langt med den saken.





                

  Varer som reisende tar med seg til Norge utover
taxfree-kvoten, skal i utgangspunktet fortolles på vanlig
måte. For mindre kvanta av alkoholholdige drikkevarer,
tobakksvarer og sjokolade- og sukkervarer er det imidlertid etablert
en ordning med forenklet beregning av avgiften. Ordningen er ment å skulle
lette fortollingsprosedyren for de reisende og Tollvesenet. Satsene
framgår av forskrift om forenklet behandling av toll og
avgifter for reisegods.

Da ordningen ble innført i 1951, var
det en forutsetning at nivået på satsene tilnærmet
skulle svare til den avgiften som tilsvarende varer blir pålagt
ved kjøp i Norge. Ordningen er ikke ment å skulle
innebære noen avgiftsmessig fordel for de reisende utover
hva som følger av taxfree-kvoten.

Da forskriften ble endret i 1998, hadde ikke
satsene vært justert siden 1990. I tillegg til den generelle
prisstigningen hadde det vært en relativt stor avgiftsøkning
i Norge på disse varetypene i perioden. Satsene var derfor blitt
atskillig lavere enn hva som påløp ved innenlands kjøp,
og de ble på denne bakgrunn oppjustert i tråd
med hva som er intensjonen med ordningen. Satsendringen ble ikke
gjennomført for å øke inntektene til
statskassen eller å redusere ulovlig innførsel
av disse varetypene.

Jeg har ikke tilgjengelig statistikk over antall
personer som benytter seg av adgangen til forenklet behandling av toll
og avgifter for reisegods.

  Som jeg sa i det første svaret mitt,
har jeg ikke tilgjengelig statistikk over antall personer som benytter
seg av adgangen til forenklet behandling av toll og avgifter for
reisegods. Men ellers håper jeg at spørreren og
jeg kan være enige om at det ikke er noe poeng å ha
veldig mye lavere avgifter på slike varer som innføres
utover taxfree-kvoten, for det er ikke meningen å gi incentiver
til å ta med seg store mengder alkohol over grensene. Det
er etter min oppfatning en rimelig ordning, som også var
intensjonen da denne ordningen ble innført i 1951, at avgiftene
skal tilsvare omtrent de avgifter som man må betale ved
ordinært kjøp innenlands. Jeg tror at de avgiftene
som ble fastsatt i 1998, i gjennomsnitt ligger på omkring
90 pst. av det som er avgiftsnivået ved innenlands
salg, hvis jeg ikke husker helt feil.





                

  Innledningsvis viser jeg til mitt svar på spørsmål
fra representanten Bastesen i spørretimen den 26. januar
2000 om samme tema.

For mineralolje til framdrift av motorvogn
skal det betales autodieselavgift. Olje som er belastet autodieselavgift,
skal være blank. Fritak for avgift gjennomføres
ved bruk av merket olje. Merket, lavavgiftsbelagt olje kan bl.a.
benyttes til fyring.

Merkeordningen ble innført i oktober
1993. Etter en viss tid viste det seg at de valgte merkestoffene
medførte problemer for de særegne norske parafinovnene.
På denne bakgrunn gav departementet tillatelse til at fritak
for olje som benyttes i parafinovner, kunne gjennomføres
på annen måte enn ved merking. Dette ble gjennomført
i form av en midlertidig ordning hvor det ble gitt tillatelse til
bruk av umerket olje i parafinbrennere. Ett av vilkårene
for tillatelsen var at levering av umerket olje kun skulle skje
til tanker med maksimalt tankinnhold på 1 400
liter.

Merkestoffene er nå endret, og ordningen
med levering av blank olje til bruk i parafinovner er opphørt.
Dette innebærer også at det nå ikke er
begrensninger for hvilken mengde olje som kan leveres kunden, og
at det derfor heller ikke er aktuelt å etterberegne avgift
på dette grunnlaget. 

Jeg viser imidlertid til at merket olje ilegges
CO2- og svovelavgift og grunnavgift på fyringsolje m.v.
På denne bakgrunn vil avgiftsmyndighetene fortsatt ha behov
for å foreta kontroller av de avgiftspliktige for å sikre
at det er foretatt korrekt avgiftsberegning og -betaling. Kontrollen av
de avgiftspliktige på mer generelt grunnlag vil derfor ikke
kunne opphøre selv om særordningen for parafinbrennere
er opphevet.

  Jeg forstår at dette temaet opptar
representanten Bastesen sterkt, siden vi jo hadde en runde på dette
i spørretimen så sent som 26. januar.
Det var ganske umiddelbart før den aktuelle ordningen ble
avviklet. Nå synes jeg nok at Bastesen snakker om snøen
som falt i fjor, for nå er altså denne ordningen
avviklet. Det er selvfølgelig deretter ikke aktuelt å kontrollere
om det leveres 1 400 liter eller 2 000 liter eller
hva som helst. Så jeg synes det er en irrelevant problemstilling
Bastesen tar opp etter at ordningen ble avviklet. Så vidt
jeg husker, skjedde det den 20. februar.





                

  Hovedregelen er at det skal betales merverdiavgift
av all omsetning av varer. Bøker er imidlertid fritatt
for merverdiavgift i siste omsetningsledd. I likhet med hva som
gjelder for aviser, kan virksomheten med omsetning av bøker
trekke fra inngående avgift på sine anskaffelser.
Dette betegnes som avgiftslegging med nullsats. Bokforskriften presiserer
nærmere omfanget av fritaket og bestemmer bl.a. at fritaket ikke
omfatter publikasjoner som omsettes sammen med annen vare. For slike
publikasjoner foreligger det således avgiftsplikt.

Finansdepartementet avgjorde i 1995 i forhold
til et konkret tilfelle forelagt av DataPower Norge AS, at selskapets
omsetning av lærebøker innen data solgt sammen med øvingsdiskett,
ikke var omfattet av avgiftsfritaket for trykt skrift. Avgjørelsen
ble tatt etter å ha innhentet uttalelse fra Det rådgivende
utvalg for trykt skrift. Utvalget kom således med en enstemmig
tilråding om å anse slike publikasjoner som avgiftspliktige
i medhold av bokforskriften. Det foreligger også en langvarig
praksis som støtter opp om denne fortolkningen av bokforskriften.
Denne fortolkningen gjelder videre uavhengig av hva slags vare som
legges ved publikasjonen og forhindrer på denne måten
omgåelse av regelverket. Eksempler på slike vedlegg
kan være øvingshefte/diskett og annet kursmateriell
som blokk og blyant.

Etter min mening er dette pålegget
gitt av fylkesskattekontoret i samsvar med gjeldende regelverk på området.
Særordningen for trykt skrift er imidlertid komplisert,
og den gir opphav til flere grensetilfeller. For å sikre likebehandling
for dette typetilfellet, har Skattedirektoratet nylig gitt en påminnelse
om rettstilstanden på dette området overfor fylkesskattekontorene.
Skattedirektoratet har derfor sendt ut et fellesskriv hvor Skattedirektoratet
minner om avgiftsforholdene vedrørende bøker solgt sammen
med annen vare. Dette bør etter min mening sikre en ensartet
praktisering av regelverket over hele landet, i tråd med
tolkningen fylkesskattekontoret i Nord-Trøndelag har lagt
til grunn.

En eventuell revisjon av disse reglene bør
etter min mening skje som et ledd i en generell gjennomgang av avgiftsbestemmelsene
for trykt skrift. Som representanten Lyngstad sikkert er kjent med,
vil utvalget som vurderer pressens rammevilkår, avgi sin
innstilling 15. april. En vurdering av nullsatsen som i
dag gjelder for trykt skrift, vil inngå i utvalgets innstilling. 

  Ja, det er i hvert fall helt åpenbart
at vi må ha likhet for loven, reglene må praktiseres
likt i hele landet. Og det er det da gjort anstrengelser for å oppnå,
i hvert fall nå via Skattedirektoratet. Om det er nødvendig
med ytterligere informasjon, får vi vurdere. Hvis det skulle
vise seg å være et slikt behov, får vi sørge
for å imøtekomme det.

Så ser jeg at man, som Lyngstad nå påpeker,
kan se denne saken med litt forskjellig innfallsvinkel. Derfor vil jeg
ikke helt avvise at det kan bli gjort endringer, men jeg ser det
hensiktsmessig at vi venter med å vurdere eventuelle endringer
til vi har sett dette utvalgsarbeidet – det gjelder altså det
utvalget som skal fremlegge sin innstilling 15. april,
som bl.a. gjelder pressens rammevilkår.





                

