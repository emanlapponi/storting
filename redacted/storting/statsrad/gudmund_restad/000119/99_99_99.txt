  Etter forvaltningsloven skal en sak forberedes
og avgjøres uten ugrunnet opphold. Etter forvaltningsloven
er det videre et krav om at det snarest mulig skal gis et foreløpig
svar dersom det må forventes at det vil ta uforholdsmessig
lang tid før henvendelsen kan besvares.

Årsavgiften på bil skrives ut til
et stort antall avgiftspliktige, om lag 2 millioner hvert år.
Det store antallet avgiftspliktige gjenspeiles i mengden av henvendelser
og spørsmål til Tollvesenet om avgiften. På denne
bakgrunn vil også saksbehandlingstiden fra tid til annen
kunne bli lengre enn ønskelig.

Når det gjelder den aktuelle saken
det her vises til, har jeg fra Oslo og Akershus tolldistrikt fått
opplyst at det var flere årsaker til forsinkelsen. Dels
var det problemer ved overgangen fra ett datasystem til et annet,
og dels var det mangelfulle rutiner for å avdekke om saken
var ferdig behandlet som forutsatt.

På denne bakgrunn vil tolldistriktssjefen
i Oslo og Akershus gå gjennom sine rutiner for å unngå liknende problemer
i framtiden. Toll- og avgiftsdirektoratet vil dessuten følge
opp saken både konkret og generelt. Jeg legger derfor til
grunn at liknende problemer vil kunne unngås i framtiden.

Etter det jeg har fått opplyst, er
den konkrete saken nå i ferd med å bli løst
med en snarlig utbetaling til søkeren.

  Jeg er enig i at det ikke er tilfredsstillende
at det skal ta to år å få avklart en
sak som burde være såpass enkel som den vi nå snakker
om. Men jeg forsøkte i mitt første svar å forklare – i
hvert fall gi noen forklaringer på – hvorfor det
kunne ta så lang tid som to år. Det er nå først
vi for vår del har fått rede på dette.
Nå vil saken i hvert fall bli løst, og utbetalingen
vil skje med det aller, aller første i den konkrete saken.
Så får vi også gå ut fra at
de tiltak som nå iverksettes, både fra direktoratet
og konkret fra tolldistriktet, vil medføre at man ikke
skal oppleve slike forsinkelser i framtiden.

Spørsmålet om hvorvidt det
i tillegg til tilbakebetalingen av beløpet skal betales
renter, vil jeg ikke ta noe standpunkt til her og nå. Jeg
ser at det spørsmålet kan reises. For det er jo
ubestridt slik at når folk skylder staten penger, påløper
det relativt fort renter, mens det er noe mindre automatikk i det
når penger skal tilbakebetales.





                

  Avgiftene tjener flere formål. Det
viktigste formålet er å skaffe staten inntekter. I
tillegg benyttes avgiftene til å begrense forbruket av helse-
og miljøskadelige produkter. Enkelte av avgiftene er også differensiert
mellom regioner, bl.a. med sikte på å fremme arbeidsplasser
og levekår i utsatte deler av landet.

Det samlede skatte- og avgiftsnivået
i Norge er høyere enn i de fleste andre land. Mange norske
bedrifter og næringer kan dermed vise til at de pålegges
høyere skatter og avgifter enn sine konkurrenter i utlandet.
Det vil ikke være mulig å tilpasse alle skatter
og avgifter til konkurrentlandenes nivåer uten å tape
betydelige skatte- og avgiftsinntekter. Det er dermed ikke til å unngå at
det høye skatte- og avgiftsnivået kan gi opphav
til konkurransevridninger for enkeltnæringer, selv om jeg
mener at mange av de skattene og avgiftene som berører
næringslivet i Norge, ikke er vesentlig forskjellige fra
andre land i Europa.

På flere områder har vi valgt å benytte
avgiftssystemet til å fremme bedre helse og miljø,
f.eks. ved å ha høye avgifter på drivstoff,
alkohol og tobakk. For eksempel har miljøavgifter en legitimitet
i seg selv ved at de skal gi husholdninger og bedrifter økonomisk
motivasjon til å ta hensyn til de miljøulempene
som de påfører andre. I enkelte tilfeller kan
det være konflikt mellom hensynet til miljø og
hensynet til sysselsetting på kort sikt. Dette er imidlertid
ikke alltid tilfellet. Flere analyser som ble referert av Grønn
skattekommisjon, tydet på at økte miljøavgifter
som kombineres med redusert skatt på arbeid, både kan
gi økt sysselsetting og et bedre miljø. 

For å ivareta levekår og
sysselsetting i distriktene, er flere av avgiftene regionalt differensiert.
Det viktigste skatte- og avgiftspolitiske virkemidlet for å stimulere sysselsettingen
i distriktene er den differensierte arbeidsgiveravgiften. I tillegg
er hele eller deler av Nord-Norge tilgodesett med fritak for merverdiavgift
og forbruksavgift på elektrisitet, og innenlands gjelder
passasjeravgiften på flyginger kun reiser mellom Oslo og
de fire største byene i Sør-Norge. Jeg mener derfor
at viktige elementer i avgiftssystemet fremmer sysselsetting og
levekår i distriktene, og at det ikke går tapt
arbeidsplasser i distriktene på grunn av avgiftspolitikken.

  At Norge med sin geografi osv. har store transportkostnader,
går det ikke an å være uenig i. Sånn
er det. 

Men på spørsmålet
om hvorvidt norske transportører stilles i en dårligere
konkurransesituasjon enn utenlandske transportører, er
nok svaret noe mer forbeholdent fra min side, i hvert fall når
det gjelder dieselavgiftens innvirkning. Det kan være andre
faktorer som gjør at utenlandske transportører
likevel tar oppdrag fra norske transportører, f.eks. fordi
lønnsnivået i andre land kan være mye
lavere enn i Norge. Men når det gjelder drivstoffprisene – og
-avgiftene – er de de samme for utlendinger og for nordmenn
når de fyller drivstoff i Norge.

Så er det selvfølgelig slik
at det går an å ha med seg noe drivstoff på tankene
når man passerer grensen, drivstoff som kan være
anskaffet til betydelig lavere pris enn i Norge. Men det er ikke
særskilt for utlendinger, det samme gjelder for nordmenn.
Og her er det jo begrensninger, som kjent. Man kan ikke ha med seg
mer enn 200 liter i tanken på en trailer over
grensen. Noe annet er hvis det foregår ulovligheter og
større mengder tas med, men det er det før jul
gitt en instruks til tollvesenet om å intensivere kontrollen
av.

  Jeg syns at sirkus som et eksempel på næringslivet
i Norge kanskje var litt spesielt. Men la gå med det. 

Som jeg sa i sted, er det slik at når
utenlandske transportører, f.eks. svenske eller andre lands
sirkus, skal fylle drivstoff i Norge, må de selvfølgelig
betale samme pris som norske transportører, og den drivstoffmengden
de vil ha anledning til å ta med seg over svenskegrensen
til Norge, er 200 liter. Det vil også en norsk
transportør ha mulighet til å gjøre,
enten det nå gjelder sirkus eller annet. Mitt poeng er
at det ikke er avgiftssystemet og dieselavgiften i seg selv som
medfører konkurransevridning. Men når det likevel
er slik at noen utenlandske transportører i en viss grad
overtar for norske transportører og utfører transport
i Norge, er det andre elementer som betyr mye mer. Eksempelvis når
polske transportører utfører oppdrag i Norge,
er det nokså lett forklarlig ved at lønnsnivået
i Polen er et helt annet enn i Norge, og at det da selvfølgelig
påvirker den prisen polske transportører kan utføre
jobben for.





                

 Jeg vil vise til mitt svar på spørsmålet
fra representanten Bredvold. Spørsmålene dreier
seg om samme sak. Mitt svar på spørsmålet
fra representanten Hedstrøm må derfor bli nærmest
identisk med svaret på spørsmålet fra
representanten Bredvold.

Avgifter og konkurranseforhold for godstransport
på veg er blitt vurdert i flere sammenhenger, bl.a. i forbindelse
med oppfølgingen av Grønn skattekommisjon. En viktig
konklusjon er at lovgivning og regelverk for tungtransport er harmonisert
gjennom EØS-avtalen, slik at konkurransevilkårene er tilnærmet
like for alle transportører i EØS-området.

Drivstoffavgiftene i Norge er relativt høye.
Hensikten er at avgiftene skal dekke de kostnadene som vegtrafikken
påfører samfunnet ved vegbruk, ulykker og miljøskader.
Avgiften på autodiesel er imidlertid vesentlig lavere enn
bensinavgiften, og analyser som er utført, tyder på at
avgiften ikke er tilstrekkelig høy til at de eksterne kostnadene
blir dekket.

Grønn skattekommisjon anbefalte å likebehandle
autodiesel- og bensinavgiften. I prinsippet bør avgiften være
lik for alle typer drivstoff, korrigert for ulikheter i miljøegenskaper
og eventuelle andre relevante egenskaper. I motsatt fall kan en
få tilpasninger som er uheldige for miljøet, og
som svekker statens inntekter.

Det har vært observert at andelen
dieseldrevne personbiler har økt på 1990-tallet,
noe som trolig skyldes den store avgifts- og prisforskjellen mellom
bensin og diesel.

Fra siste årsskifte ble autodieselavgiften økt
med 13 øre pr. liter utover prisstigning. Avgiften
er likevel 60 øre lavere pr. liter enn for bensin.
I tillegg kommer at CO2-avgiften er dobbelt så høy
for bensin som for diesel. Samlet gir dette en avgiftsforskjell
mellom bensin og diesel på 107 øre pr.
liter.

Fra 1. januar 2000 ble det innført
en tilleggsavgift på 25 øre pr. liter
på autodiesel med minst 0,005 pst. vektandel svovel.
Formålet er å gi oljeselskapene en økonomisk motivasjon
til å levere miljøvennlig dieselkvalitet, noe som
kan bidra til en bedre luftkvalitet lokalt. Avgiftssatsen på 25 øre
er satt etter innspill fra oljebransjen, ut fra hva som anses nødvendig
for å få en overgang til slik kvalitet. Etter
opplysninger fra bransjen ble det i nasjonalbudsjettet antatt at
denne svovelavgiften ikke ville gi noen inntekt til staten etter
2000, fordi lavsvovelholdig diesel ville være tilgjengelig
i det norske markedet i løpet av året. Senere opplysninger
viser at dette kan ta noe lengre tid.

Etter gjeldende regelverk kan motorkjøretøy
toll- og avgiftsfritt innføre den mengde drivstoff som
rommes i motorvognens normale drivstofftanker, men maksimalt 200
liter. For busser er grensen 600 liter. Dette gjelder uavhengig
av om kjøretøyet er registrert i Norge eller i utlandet.
For drivstoffavgiftene har det således ingen betydning
i den aktuelle saken om bilen er registrert i Norge eller f.eks.
i Polen. Norske transportører blir derfor ikke forskjellsbehandlet
med hensyn til hvilke mengder drivstoff det er tillatt å ta
med seg inn til Norge.

Tollvesenet ble sent høsten 1999 bedt
om å intensivere kontrollinnsatsen overfor tyngre kjøretøy
med sikte på å sikre at det ikke innføres
drivstoff over den tillatte mengde. Den nye forskriften om forenklet
forelegg ved mindre alvorlige tilfeller av ulovlig innførsel,
som trådte i kraft 1. desember 1999, medfører
også at Tollvesenet har fått et effektivt sanksjonsmiddel
mot slike overtredelser. Det er for tidlig å si noe klart
om hvilke effekter disse tiltakene vil få.

  Det er riktig at pålegget om å innføre
lavsvovelholdig diesel ikke vil gjelde før i 2005, men
jeg ser det som sterkt ønskelig om det kan skje vesentlig
tidligere. Det er for å gi incentiver til at overgangen
til lavsvovelholdig diesel av hensyn til miljøet, ikke minst
de lokale utslippene, kan skje så snart som mulig, at Regjeringen
foreslo økt avgift. Regjeringen fant det hensiktsmessig
nå å gi et incentiv til at man kan få en
raskere overgang til lavsvovelholdig diesel ved å øke
avgiften på diesel med 25 øre – en
avgift som altså vil forsvinne så snart lavsvovelholdig
diesel blir tilgjengelig. Og ifølge de opplysningene vi
fikk fra bransjen i fjor høst, ville denne lavsvovelholdige
dieselen bli tilgjengelig i løpet av 2000. Senere, og senest
nå på nyåret, har det kommet nye opplysninger
som kan tyde på at det tar noe mer tid, men jeg håper
fortsatt at det lenge før 2005 vil være kun lavsvovelholdig
diesel i bruk i Norge. Det vil være av stor nytte for miljøet.

  Om en bedrift, enten det er en transportbedrift
eller en annen type bedrift, skal klare seg i konkurransen, er bl.a.
avhengig av de totale rammevilkår og ikke bare av et enkelt
element. For transportbedriftene er det ikke bare drivstoffavgiften
som har betydning, det er også alle de andre kostnadene
som næringen har, bl.a. lønnskostnader. Så dette
er nok et mye mer sammensatt bilde.

Vi har i Norge foretrukket å trekke
relativt mye av det man må ha inn i statskassen, i form
av avgifter. Dette fordi det har bidratt til å ivareta
en del andre forhold, som helse- og miljøforhold. Alternativet
kunne ha vært å trekke inn mer i form av direkte
beskatning, f.eks. av arbeidskraft. Eksempelvis kunne vi ha hatt
en høyere arbeidsgiveravgift, som det ikke er
uvanlig at man har i andre land, hvor man har lavere drivstoffavgifter
enn i Norge. Men det som Norge har lagt seg på, tror jeg
totalt sett vil vise seg å være fornuftig. Jeg
er også nokså sikker på at etter hvert
som også de øvrige land skal oppfylle sine Kyoto-forpliktelser,
blir det nok også der nødvendig å ty til
høyere avgifter på drivstoff.





                

  Den teknologiske utviklingen innebærer
at det stadig utvikles nye produkter med samme anvendelsesområde,
dvs. opptak av lyd eller bilder. Denne utviklingen medfører
at dagens særavgift på uinnspilte lyd- og videokassetter
skaper uønsket konkurransevridning. Etter forslag fra Regjeringen
vedtok derfor Stortinget å oppheve særavgiften
på kassetter. Stortinget vedtok at særavgiften
skulle oppheves fra       1. desember 2000. 

På bakgrunn av dette ser jeg det ikke
som aktuelt å fremme forslag om å innføre
en ny avgift til statskassen på kassetter mv. til erstatning
for dagens avgift. Den finansieringsordningen for Norwaco som er
skissert i representanten Nakkims spørsmål, dreier
seg om noe annet enn avgift til statskassen og ligger under en annen
statsråds ansvarsområde, nemlig kulturministerens.

  Som sagt sorterer dette under en annen statsråds
ansvarsområde. Men jeg har vært i kontakt med
kulturministeren om spørsmålet, og kulturministeren
viser til at familie-, kultur- og administrasjonskomiteen i Budsjett-innst.
S. nr. 2 for 1998/99 bad departementet om å utrede
og vurdere vederlags- og fondsordningen som kompenserer det betydelige
inntektstapet som norske utøvere og komponister er utsatt for
på grunn av nye teknologiske medier. 

I St.prp. nr. 1 fra Kulturdepartementet for
inneværende år er det vist til et forslag om et
EU-direktiv om opphavsrett og nærstående rettigheter
i informasjonssamfunnet. Direktivforslaget, som også omfatter
spørsmål om vederlagsordninger for analog og digital
kopiering, vil ventelig måtte gjennomføres i norsk
rett. Blant annet på bakgrunn av dette vil Kulturdepartementet
komme tilbake til spørsmålet om vederlagsordninger
for slik kopiering. 

Det er det svaret jeg har fått fra
kulturministeren, og så vidt jeg vet, har man ennå ikke
tatt standpunkt til hvordan dette i tilfelle skal finansieres.





                

  Først vil jeg vise til at kommunalministeren
svarte på et tilsvarende spørsmål fra
representanten Signe Øye 17. november i fjor.

Systemet for å jevne ut skatteinntektene
til kommunene ble endret i 1997. I det tidligere systemet ble om
lag 300 kommuner kompensert fullt ut for differansen mellom betalt
skatt i egen kommune og et referansenivå som utgjorde 96,2 pst.
av landsgjennomsnittet da systemet ble endret. Når det
nye systemet er fullt innarbeidet i 2001, vil referansenivået
være hevet til 110 pst. av landsgjennomsnittet,
mens kompensasjonsgraden vil være redusert til 90 pst.
Endringen har medført at antall kommuner som omfattes av
ordningen, har økt fra om lag 300 kommuner til om lag 400
kommuner, mens kompensasjonsgraden er redusert fra 100 pst.
til 90 pst. Sistnevnte medfører at minsteinntektskommunene
nå beholder en viss andel av en skatteøkning,
selv om denne er relativt liten.

Hensynet til likhet i tjenestetilbudet har
stått sentralt ved utformingen av inntektsutjevningen.
Dette må ses i sammenheng med at undersøkelser
viser at forskjeller i inntektsnivå er det som best forklarer
forskjeller i tjenestetilbud mellom kommuner.

Som kommunalministeren pekte på i
sitt svar, viser tall fra Skattedirektoratet at mer enn 99 pst.
av utlignet skatt blir betalt. Med en slik innkrevingsprosent plasserer Norge
seg helt i verdenstoppen. Tall fra Skattedirektoratet viser også at
andelen betalt skatt er like høy i kommuner som omfattes
av utjevningsordningen, som i kommuner som ikke berøres
av utjevningen.

Kommunalministeren pekte også på at
den lokale forankringen av skatteinnkrevingen i seg selv kan virke
positivt på skattebetalingsviljen, og at dette bekreftes
av mange skatteoppkrevere. Dagens organisasjonsmodell med en lokal
forankring av skatteinnkrevingen bør derfor i hovedtrekk
ligge fast. Forbedringer i systemet vil imidlertid bli vurdert hvis
utviklingen viser at dagens modell ikke virker etter hensikten.

 Jeg ser at i teorien så vil systemet
kunne virke slik som representanten Nakkim nå beskriver,
at det er for få incentiver til å sørge
for å kreve inn de skatter som er utlignet, fordi man allikevel
får stort sett det samme igjen. Men praksis viser altså,
som jeg sa i mitt svar, at slik er det ikke, for innkrevingsandelen
er like høy i disse minsteinntektskommunene som i kommuner
som har mye mer igjen for å kreve inn skatter, og jeg har
derfor ikke noe grunnlag for å anta at det vil bli noe
annet resultat i framtiden. 

Så har jeg også merket meg
at da kommunalministeren svarte, var det brukt tallet 3,5 milliarder
kr, som skulle være den ene prosenten som ikke ble innfordret.
Da jeg så svaret, reagerte jeg spontant, for det virket
litt høyt. Derfor har jeg tillatt meg å undersøke
litt, og beløpet er for høyt. Det som innkreves
i kommunene er i overkant av 200 milliarder kr, men selv vel 2 milliarder kr,
som da vil bli den ene prosenten som ikke innfordres, er fortsatt
et høyt beløp. Men rett skal være rett,
jeg synes det er riktig å operere med de korrekte tallene.

 Som jeg sa i mine to forrige svar, er det i
hvert fall så langt ingenting som tyder på at
minsteinntektskommunene er slappere i tjenesten når det
gjelder å innfordre utlignet skatt. Hvis det skulle vise
seg at framtiden blir en annen, får en vurdere hva som
i tilfelle skal iverksettes. Jeg håper at man ikke tenker
slik som man tydeligvis gjør i Moss, i for mange kommuner,
for det ville være uheldig. Vi er også av hensyn
til skattemoralen avhengig av at de skatter som utlignes, også blir
innfordret. 





                

