 Gjeldende oppsamlingssystem for bilvrak sikrer forsvarlig innsamling og gjenvinning av bilvrak. Ordningen ble iverksatt i 1978 og omfatter i dag person- og varebiler, kombinertbiler med totalvekt under 3500 kilo, beltemotorsykler, minibusser og campingbiler.




Vrakpantavgiften for førstegangsregistrerte kjøretøy er på 900 kr pr. kjøretøy. Ved innlevering av utrangerte kjøretøy utbetales det vrakpant på 1000 kr pr. kjøretøy. Oppsamlingssystemet for bilvrak skal være selvfinansierende ved at inntekter og utgifter skal balansere over tid. Formålet med vrakpantordningen er å motivere eierne av kjøretøy til å levere utrangerte kjøretøy til godkjent oppsamlingsplass for miljømessig forsvarlig håndtering.




Med unntak av en midlertidig forhøyet vrakpant i 1996 har vrakpanten for biler vært uendret siden 1986. Den reduserte realverdien av vrakpanten har svekket den økonomiske motivasjonen for innlevering av bilvrak. Regjeringen foreslo derfor i statsbudsjettet for 1999 å øke vrakpanten med 500 kr. For å finansiere økningen i vrakpanten vil vrakpantavgiften øke med 300 kr til 1200 kr pr. kjøretøy fra 1. januar 1999.




Dagens ordning med vrakpant fungerer tilfredsstillende. Systemet med vrakpant motiverer eiere av kjøretøy til å levere inn disse til vraking, slik at miljøvennlig og forsvarlig håndtering sikres. Det kan derfor være gode argumenter for å utvide ordningen til kjøretøy som i dag ikke omfattes, bl.a. større motorkjøretøy som busser og lastebiler. For at virkemiddelbruken skal være tilstrekkelig sterk overfor denne typen større kjøretøy bør vrakpanten være vesentlig større enn for personbiler. Det synes i utgangspunktet ikke å være store praktiske og administrative problemer knyttet til en utvidelse av ordningen. Jeg er derfor positivt innstilt til å utvide ordningen til å omfatte flere kjøretøy som bl.a. busser og lastebiler. Behovet for å utvide ordningen må imidlertid vurderes nærmere, og problemer knyttet til iverksettelse og mulige overgangsproblemer i startfasen må avklares. Finansdepartementet vil i samråd med Miljøverndepartementet vurdere en utvidelse av vrakpantordningen fram mot neste års statsbudsjett.




 Jeg føler at representanten Nordtun og jeg har felles oppfatning og felles interesser i denne saken, og da ser jeg ganske fortrøstningsfullt på framtiden. Det er i hvert fall ikke tvil om at jeg går til jobben med en positiv innstilling til å finne en ordning, og jeg har så langt ikke sett noen vesentlige problemer med å få innført en vrakpantordning også for større biler. Vi vil da etter alt å dømme kunne komme tilbake til en slik ordning i forbindelse med budsjettet neste år.





                

Prognosene i nasjonalbudsjettet innebærer at den økonomiske veksten stabiliserer seg på et lavere nivå enn den har vært de siste årene, og at presset i økonomien gradvis avtar. Det er bl.a. lagt til grunn at veksten i etterspørselen etter arbeidskraft avtar vesentlig. Det ventes å føre til at den markerte nedgangen i arbeidsledigheten vi har sett de siste årene, stopper opp.




De siste tallene fra Arbeidskraftundersøkelsen tyder på at sysselsettingen har fortsatt å øke, og at antall arbeidssøkere uten arbeidsinntekt har fortsatt å falle. AKU-ledigheten var 2,8 pst. – sesongjustert – i gjennomsnitt i månedene august-oktober. Samtidig tyder tall fra Arbeidsdirektoratet på at nedgangen i den registrerte ledigheten har stoppet opp. 




Den økonomiske utviklingen neste år er usikker, og vi kan ikke utelukke at veksten blir svakere enn antatt, selv om statistikken for tredje kvartal eller enkeltindikatorer for oktober og november ikke gir klare tegn på at det har skjedd noe markert omslag i norsk økonomi. Statistisk sentralbyrås siste prognose fra begynnelsen av desember viser en klart svakere utvikling. Byrået venter et betydelig omslag i fastlandsøkonomien neste år, der bl.a. den gjennomsnittlige ledigheten øker fra 3,2 pst. i år til 4,0 pst. Men også Statistisk sentralbyrå understreker at utviklingen i arbeidsmarkedet framover er usikker.




Også i nasjonalbudsjettet ble usikkerheten om den økonomiske utviklingen understreket sterkt. Erfaringsmessig er det særlig vanskelig å gi gode prognoser i en situasjon med stor internasjonal usikkerhet og etter flere år med sterk vekst i økonomien.




Prognosene i nasjonalbudsjettet er basert på at lønnsveksten bringes klart ned i 1999. Det er en krevende forutsetning. Det er fortsatt stor etterspørsel etter arbeidskraft, og kapasitetsutnyttingen i økonomien er høy. Yrkesdeltakelsen er nå rekordhøy, og potensialet for videre oppgang er trolig begrenset.




I nasjonalbudsjettet er det anslått om lag uendret gjennomsnittlig AKU-ledighet fra 1998 til 1999. Jeg synes fortsatt dette er et realistisk anslag. Men jeg vil samtidig understreke, slik det også er gjort i nasjonalbudsjettet, usikkerheten knyttet til den økonomiske utviklingen. Utviklingen på arbeidsmarkedet kan bli svakere enn anslått i nasjonalbudsjettet, særlig dersom lav oljepris og uro i internasjonale finansmarkeder fører til at renten blir liggende høyt lenge.




Det er lite vi kan gjøre med de dramatiske forholdene vi har vært vitne til i verdensøkonomien de siste månedene. Derimot har Stortinget, som jeg har understreket viktigheten av mange ganger, tatt sin del av ansvaret ved å dempe kostnadsveksten og dermed trygge sysselsettingen på lengre sikt. På den måten legges det også til rette for lavere renter.




 Jeg har for lengst avslørt Arbeiderpartiets taktikk, å påstå at Regjeringen holder konsekvent fast på at det nærmest under ingen omstendighet vil bli arbeidsledighetsøkning neste år, for så å håpe at man kanskje kan komme tilbake og si: Hva sa vi! 




Det er ingen tvil om at jeg allerede i min finanspolitiske redegjørelse understreket den usikkerheten som finnes, og jeg kunne sitert mye fra det innlegget. Jeg sa bl.a.:







«Et internasjonalt tilbakeslag vil også ramme norsk økonomi og føre til redusert lønnsomhet i næringslivet, herunder finansnæringen. Dette vil også kunne få betydning for statens inntekter. Samtidig kan lav oljepris og internasjonal valutauro føre til en fortsatt svak kronekurs og dermed vedvarende høyt rentenivå. Høye lønnstillegg i neste års lønnsoppgjør og en manglende innstramming i finanspolitikken kan føre til dette.»




Det er usikkerhet, særlig internasjonalt, og om hvordan den bl.a. påvirker rentenivået, for det er jo i våre forutsetninger lagt til grunn at renten skal gå ned mot europeisk nivå i løpet av 1999. Og hvis det ikke lykkes, er selvfølgelig faren til stede for en ledighetsøkning, men dette har vi full oppmerksomhet på og vil sørge for å justere kursen hvis man får den ledigheten som en god del miljøer frykter.




