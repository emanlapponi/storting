  Etter skatteloven § 5-50
er det i utgangspunktet skatteplikt for tilfeldige gevinster, herunder
gevinster ved konkurranse, spill, lotterier eller lignende når
verdien overstiger 10 000 kr. Det er imidlertid skattefritak
for en rekke gevinster, uansett verdi. Disse unntakene omfatter
bl.a. gevinster fra Norsk Tipping AS, totalisatorspill som omfattes
av lov om veddemål ved totalisator, og utlodning i regi
av samfunnsnyttige eller humanitære organisasjoner som
omfattes av lov om lotterier mv.

ESA har i et formelt åpningsbrev av
18. desember 2000 konkludert med at disse skattefritakene er i strid med
EØS-avtalen. Personer bosatt i Norge som mottar en gevinst fra et
tilsvarende lotteri i en annen EØS-stat, må betale skatt
av gevinsten. ESAs oppfatning er at dette innebærer en
diskriminering av lotteriforetak i andre EØS-stater. Den ulike skattebehandlingen
som lotterigevinster får, avhengig av om de kommer
fra et norsk eller utenlandsk spilleforetak, kan etter
ESAs oppfatning hindre lotterispillere fra å delta i lotterier
organisert av selskaper som ikke er etablert i Norge.

ESA har gitt Norge frist til 18. mars 2001
med å komme med anmerkninger til saken.

Finansdepartementet vil her understreke de
samfunnsnyttige formål som pengespillene og lotteriene
i dag finansierer.

  Hvis representanten hadde registrert hva jeg
avslutningsvis sa, vil Norge for sin del understreke de samfunnsnyttige
formål som pengespillene og lotteriene i dag finansierer,
og har derfor bestridt det utgangspunktet som ESA har. Det er utgangspunktet
for vårt svar. Jeg oppfatter ikke at det er noen uenighet
mellom representanten og meg i måten å forholde
seg til denne problemstillingen på.

  Jeg oppfatter at representanten gir uttrykk
for at han er uenig i ESAs vurdering, og det er den samme holdning
som jeg har. Så jeg oppfatter ikke at det er noen uenighet
i forhold til at Norge vil bestride ESAs utgangspunkt i det svaret
som skal gis.





                

