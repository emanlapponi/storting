  Et forslag til endring av skatteloven på dette
punkt vil bli sendt på høring i løpet
av denne måneden. Departementet tar sikte på at
forslag til lovendring skal kunne legges fram for Stortinget i høst
med virkning for 2002.

I høringsnotatet vil hensynet til
humanitære organisasjoner inngå i vurderingen.

  La meg først si at det ikke er åpenbart
at endringene har vært utilsiktet, i den forstand at det
er mye som tyder på at den tidligere praksis ikke har vært
korrekt i mange sammenhenger. Jeg legger for min del til grunn at
vi har behov for å få en klargjøring
av hvordan regelverket skal være. Derfor tar vi sikte på en
gjennomgang, og vi sender som sagt saken ut på høring
i løpet av denne måneden. Jeg legger også til grunn
at det som sendes på høring, vil medføre
en klar endring, bl.a. at misjonærer som er i utlandet
i en nærmere bestemt periode i sammenheng, etter et slikt
regelverk vil kunne kreve skattefritak for lønnsinntekten,
uavhengig av om den er skattepliktig i oppholdsstaten eller ikke. Jeg
vil pr. i dag ikke stille i utsikt at ordningen vil bli gitt tilbakevirkende
kraft.

  Vi skal alltid være åpne
for å vurdere spørsmålet, men jeg vil
gjenta det jeg sa, jeg vil ikke stille i utsikt at det vil bli gitt
tilbakevirkende kraft.





                

  Merverdiavgiftsreformen trer i kraft 1. juli
2001. I merverdiavgiftsloven er det fastsatt unntak for
merverdiavgift for boligbyggelagenes omsetning av forvaltningstjenester
til tilknyttede borettslag, slik representanten viste til. Unntaket
får anvendelse for boligbyggelag på omsetning
til borettslag. Statusen som tilknyttet borettslag følger
direkte av borettslagslovgivningen.

Tjenester som vil omfattes av unntaket, er
forvaltningstjenester som boligbyggelagene yter overfor tilknyttede
borettslag i forbindelse med oppføring av bygg og selve
driften av borettslagene. Ved oppføring av bygg vil dette
være tjenester som eksempelvis består i utarbeidelse
av bygge- og finansieringsplan og bistand ved kontraktsinngåelse
mellom entreprenør og borettslag. Ved selve driften av
de tilknyttede borettslagene vil det være tale om tjenester
som består i forretningsførsel på vegne av
borettslagene.

Når det gjelder den nærmere
begrunnelse for unntaket, viser jeg til at boligsamvirket har spilt
en viktig rolle ved gjennomføringen av den offentlige boligpolitikken.
I juni 1997 ble det oppnevnt et utvalg til å vurdere og eventuelt
komme med forslag til revisjon av gjeldende lovgivning for boligbyggelag
og borettslag. Utvalget kom med sin innstilling i juni 2000, NOU
2000: 17 Burettslovene. Vedrørende spørsmålet
om tilknytningen mellom boligbyggelag og borettslag uttalte utvalget
bl.a. at det er grunn til å tro at forvaltningen av tilknyttede
borettslag har lagt grunnlag for kontinuitet i boligkooperasjonen.
Boligbygging er konjunkturavhengig og har svingt mye over tid og
mellom regionene. Forvaltningsoppgavene er stabile og har gjort
det mulig å holde oppe et profesjonelt apparat i boligbyggelagene.

Bakgrunnen for at Finansdepartementet foreslo
dette unntaket, var altså den særlige tilknytningsformen
mellom boligbyggelagene og de tilknyttede borettslagene, samt de
uheldige konsekvenser innføring av merverdiavgiftsplikt
kunne få for forvaltningsstrukturen i boligsamvirket. Stortingets
flertall gav som kjent sin tilslutning til disse vurderingene. Jeg
kan ikke se noe grunnlag for utvidelse av dette unntaket. 

  «Å være til stede» betyr
i denne sammenhengen at likningsforvaltningen vil være
representert i den enkelte kommune – enten i egen regi
i form av distriktskontor eller lokalkontor, eller som etatsfunksjon
i samarbeidsløsninger med f.eks. trygdeetaten eller innenfor
rammen av offentlig servicekontor. 

Ved den kommende omorganiseringen av likningsforvaltningen
er det spesielt viktig at skatteetaten legger til rette for fortsatt
god lokal service og veiledning. Nettopp derfor skal likningsforvaltningen
fortsatt «være til stede» i praktisk
talt alle landets kommuner. Skattedirektoratet forutsetter at 80–90 pst.
av alle publikumshenvendelser kan behandles lokalt der hvor etaten
bare blir representert med etatsfunksjon. 

Omorganiseringen ble lagt fram for Stortinget
i budsjettet for 2001. Et stort flertall i Stortinget sluttet seg som
kjent til forslaget – bl.a. Kristelig Folkepartis gruppe og
representanten Holten.

  Som representanten viste til, står
vi overfor ganske store endringer i forhold til skattearbeidet.
Vi kjenner alle til forenklet selvangivelse, som stadig flere av
oss har muligheten til å ta i bruk, og det gjør,
som representanten var inne på, at likningen av personer
blir enklere enn tidligere, mens vi i mange andre sammenhenger ser
en mer komplisert likning i forhold til næringsdrivende.
Det har vært en viktig årsak til det forslaget
til omorganisering av skatteetaten som vi la fram for Stortinget
i høst, og som Stortinget som kjent gav sin tilslutning
til. Utgangspunktet er da at man ved distriktskontorene vil kunne
utforme en særskilt kompetanse innen bl.a. ulike næringsspørsmål,
men også slik at distriktskontoret og lokalkontorene i
et samspill kan ha en fordeling av sine funksjoner slik det vurderes hensiktsmessig
i de enkelte tilfeller, og også slik at man legger spesialiserte
funksjoner til enkelte lokalkontor.

