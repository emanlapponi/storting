  I Innst. S. nr. 4 for 2000-2001 gav finanskomiteens
flertall uttrykk for at de ville avvente departementets vurdering
når det gjaldt spørsmålet om økt
valgfrihet med hensyn til bostedsregistrering av studenter. Samtidig
bad komiteen om at saken kom til Stortinget i egnet form i løpet
av høsten, slik også representanten refererer
til. 

Dessverre har det ikke latt seg gjøre å komme
tilbake til Stortinget med denne saken i fjor høst. 

Departementet vil legge fram forslag til løsning
i revidert nasjonalbudsjett. 

  La meg først vise til at dette er
en sak som i prinsippet kunne vært avgjort av departementet
innenfor forskrift. Jeg har imidlertid på bakgrunn av den
interesse Stortinget har hatt for saken, lagt til grunn at det vil
være rimelig å gi Stortinget en orientering, slik
at Stortinget kunne ha anledning til å gi uttrykk for synspunkter
før departementet treffer sin endelige beslutning. Men
jeg tar altså sikte på at det skal vi legge fram
for Stortinget i revidert nasjonalbudsjett, og da vil den videre
framdrift av saken naturlig nok også avhenge av Stortingets
behandling av den. 

Jeg tar med meg de synspunktene som representanten her
har. Og så vil jeg vise til at vi kommer tilbake til innholdet
i det reviderte budsjettet, som legges fram 11. mai, og jeg forutsetter
at Stortingets behandling blir i slutten av juni. Jeg skal gå igjennom
den praktiske oppfølgingen av det. Her er det også spørsmål
om tempo i oppfølgingen etter at Stortingets behandling
er ferdig.

  Jeg vil basere min vurdering på det
som ble diskutert i Stortinget, og legger i utgangspunktet til grunn
at manntallsføring og bostedsregistrering vil være
det samme.





                

