 Merverdiavgiftsreformen som trer i kraft den
1. juli i år, innebærer at det innføres
generell merverdiavgiftsplikt på omsetning av tjenester.
Det innebærer at alle tjenester, i likhet med varer, blir
omfattet av merverdiavgiftsplikten med mindre de blir uttrykkelig
unntatt fra den.

Merverdiavgiftsplikt medfører at den
avgiftspliktige næringsdrivende blir pålagt en
rekke plikter. Den næringsdrivende må bl.a. sende
skriftlig melding om virksomheten til avgiftsmyndighetene, beregne
utgående avgift av avgiftspliktig omsetning, innsende terminvise
omsetningsoppgaver og innrette regnskapsføringen etter nærmere
bestemmelser i regnskapslovgivningen.

I spørsmålet fra representanten
Nakkim er det lagt til grunn at det er 60 000 nye virksomheter
som må sende inn momsoppgave annenhver måned.
Ifølge opplysninger Finansdepartementet har hentet inn
fra Skattedirektoratet, var dette det opprinnelige antallet man
regnet med før personbefordring og overnatting ble unntatt
fra merverdiavgiftsområdet som følge av budsjettavtalen.
I det opprinnelige anslaget over nye virksomheter som falt inn under
merverdiavgiftsområdet, var det imidlertid ikke medtatt
næringsdrivende som vil benytte seg av adgangen til frivillig
registrering for utleie til registrerte virksomheter. På bakgrunn
av Skattedirektoratets opplysninger er det derfor anslagsvis mellom
50 000 og 60 000 nye virksomheter som vil komme
inn under avgiftsområdet ved innføring av merverdiavgiftsreformen.

Jeg ser at innføring av reformen vil
medføre at en rekke næringsdrivende får
et nytt system av regler å forholde seg til. Min målsetting
er et enklere regelverk, herunder mindre byråkrati å forholde
seg til for de enkelte merverdiavgiftspliktige. Arbeidet med oppfølging
av reformen pågår nå i Finansdepartementet.
Vi vil vurdere ulike måter å få til et
enklere regelverk på, og jeg vil i fortsettelsen fokusere
på ordninger som kan gjøre hverdagen for de merverdiavgiftspliktige
enklere. For å lette overgangen for dem som blir berørt,
har Skattedirektoratet igangsatt et informasjonsarbeid. Det er rettet
så vel mot avgiftsetaten som de næringsdrivende
som blir omfattet av reformen. 

  Jeg mener generelt at det er viktig å få til
forenklinger. Jeg hadde gleden av å gjøre det
sist uke med de berømmelige postpakkene. Det vi gjennomgående
må ha et blikk i retning av, er hvordan vi kan foreta forenklinger.
I denne sammenheng er det slik at når på den ene
siden 50 000–60 000 kommer inn under
merverdiavgiftsområdet, vil det selvfølgelig føre
til at de må forholde seg til et nytt regelverk. På den
annen side er det mitt mål å se på om det
er mulig å tilrettelegge regelverket slik at det innebærer
minst mulig belastninger. Og da er jeg enig med spørsmålsstiller
i at det er viktig å tenke grundig gjennom om det også før
reformen innføres kan gjøres forenklinger i forhold
til disse gruppene. Da kan det være relevant å se
på erfaringer fra andre områder. 

Representanten har derfor oppfattet meg riktig
når hun sier at jeg har en positiv vilje, men jeg har som
generelt prinsipp å ikke love før jeg er sikker
på at jeg kan holde. Så nå skal jeg først
sjekke hva jeg kan holde, før jeg gir løftet. 

  Jeg har ingen ytterligere kommentar, men fastholder
det jeg sa i sted. 





                

  Hovedregelen er jo at det skal betales merverdiavgift
av all omsetning av varer, og som jeg var inne på i forrige
spørsmål: Etter 1. juli 2001 er det også generell
avgiftsplikt ved omsetning av tjenester.

Omsetning av bøker i siste omsetningsledd
er imidlertid fritatt for merverdiavgift, slik representanten viser
til. I likhet med hva som gjelder for aviser, kan virksomhet med
omsetning av bøker likevel trekke fra inngående
avgift på sine anskaffelser. Det betegnes som avgiftsbelegging
med nullsats og innebærer en indirekte subsidiering gjennom
merverdiavgiftssystemet.

Ethvert fritak fra avgiftsplikten krever en
avgrensning mot avgiftspliktig omsetning. Fritaket for trykt skrift, som
er språk- og kulturpolitisk begrunnet, byr i så måte på mange
avgrensningsproblemer og gir opphav til konkurransevridning. Det
gjelder bl.a. i forholdet mellom trykte publikasjoner og publikasjoner
som publiseres på annen måte enn i trykt form.
Eksempelvis regnes omsetning av publikasjoner på CD-rom
som avgiftspliktig omsetning av vare. Billedpublikasjoner, herunder
en rekke kunstbøker, har i praksis også falt utenfor
bokfritaket fordi det i utgangspunktet har vært meningen å frita
det trykte ord og ikke enhver type publikasjon.

Problemstillingene knyttet til fritaket for
trykt skrift er bl.a. påpekt i Finansdepartementets forslag
til innføring av generell merverdiavgift på omsetning
av tjenester. Her viser jeg til proposisjonen. Departementet påpekte her
at generell avgiftsplikt på omsetning av tjenester kunne
medføre ytterligere konkurransevridning ved at også omsetning
av digitalt overførte publikasjoner blir avgiftspliktige.

Jeg viser til at det kan anføres sterke
prinsipielle argumenter mot å innføre nullsats
for enkelte avgiftspliktige virksomheter. Som nevnt vil nullsats
innebære en indirekte subsidiering gjennom merverdiavgiftssystemet
ved at virksomheten får full fradragsrett for inngående
avgift, samtidig som det ikke skal svares avgift gjennom omsetningen.
Men at det er gitt fritak i ett tilfelle, begrunner derfor ikke
ytterligere fritak.

  For det første må jeg igjen
vise til at Stortinget var vel klar over denne problemstillingen
gjennom den omtalen som var gitt i proposisjonen. Dessuten er det
slik at det er vanskelige avgrensningsspørsmål
knyttet til merverdiavgiften, ikke minst innenfor områder
som er unntatt, og områder der man har en nullsats. Det
er det vi også her står overfor, hvor det er vanskelige
avgrensninger, som jeg viste til, i forhold til det som er presentert
på CD-rom og i forhold til en del billedbøker.
Det har vært spørsmål når det gjelder
forholdet mellom bøker og ikke bøker osv., slik at
jeg tror vi må erkjenne at vi her står overfor
vanskelige grensedragninger. Jeg er ikke beredt til å konstatere
at man bør utvide fritaket til også å gjelde
det som distribueres i digital form.

Når det gjelder e-handel, vil jo den
i vesentlig grad også knytte seg til bestillinger over
Internett, ikke bare til nedlastinger over Internett.

  Jeg må få lov til å gjenta
det jeg sa i sted, at Stortinget var vel informert om denne virkningen
av momsreformen, og at Stortinget har sluttet seg til dette opplegget.





                

