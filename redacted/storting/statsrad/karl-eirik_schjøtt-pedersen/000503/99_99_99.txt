  Etter Skattedirektoratets skattelovforskrift § 12-2-2
behandles godtgjørelse til journalister på linje
med vanlig lønnsinntekt. Dette skjer selv om det ikke foreligger
noe ansettelsesforhold, slik at den aktivitet som utføres,
må kunne betraktes som næringsvirksomhet.

Reglene som regulerte dette, ble innført
i 1973. Det var særlig praktiske hensyn det ble sett hen
til ved innføringen av disse reglene. Det synes også som
de faktiske forhold på denne tiden har vært avgjørende
for denne løsningen. Det ble den gang ikke vurdert som
typisk å drive frilansjournalistikk av et slikt omfang
at det kunne betraktes som næringsvirksomhet.

Forholdene har imidlertid endret seg med tiden.
Tiden er derfor moden for å vurdere om det er grunnlag
for å opprettholde denne forskriftsbestemmelsen eller om
også ikke-ansatte journalister skal kunne bli betraktet
som næringsdrivende etter en konkret vurdering av virksomheten.
Jeg vil be Skattedirektoratet se nærmere på denne
saken. 

  Jeg mener generelt at saker bør behandles
rimelig raskt, og jeg vil søke å bidra til at
også denne kan bli det, men jeg har ikke full oversikt
over den utredningskapasitet som for tiden er i Skattedirektoratet,
og vil derfor ikke love et bestemt tidspunkt. Men jeg vil bidra
til at vi får en så rask framdrift som mulig.





                

  Oversikt over valutaomvekslinger tyder på at
grensehandelen med Sverige har økt de siste seks årene.
Det knytter seg imidlertid stor usikkerhet til denne statistikken,
og det foreligger pr. i dag ingen fullgod statistikk over
nivå og utvikling i grensehandelen.

Finansdepartementet og Nærings- og
handelsdepartementet finansierer en undersøkelse av grensehandelen
i 2000. Undersøkelsen er basert på intervjuer
og registrering blant grensepasserende husholdninger, og resultatet vil
foreligge på nyåret 2001.

På grunn av mer liberale kvoter for
innførsel kan Sverige komme til å redusere
avgiftene på alkoholholdige drikkevarer. I tillegg har
bl.a. høye matvarepriser og avgiftene på tobakk,
sjokolade og mineralvann betydning for grensehandelen, slik også spørreren
tok opp. Når det gjelder nivået på norske
særavgifter for viktige grensehandelsvarer som alkohol
og tobakk, mener Regjeringen at det kan være fornuftig å vurdere
avgiftsnivået i sammenheng med den planlagte merverdiavgiftsreformen. Merverdiavgiftsreformen
kan gi mer inntekter, som kan gi rom for visse lettelser på andre
områder. Merinntektene fra utvidelsen av merverdiavgiften
kan således f.eks. brukes til å redusere avgiftene
på typiske grensehandelsvarer. Regjeringen vil gi en omtale
av alkoholavgiften i revidert nasjonalbudsjett i vår og
vil komme tilbake med konkrete forslag i budsjettet for neste år.

  Jeg er enig i at grensehandelen har et ikke
ubetydelig omfang. Jeg er enig i at det er viktig å treffe
tiltak for å sikre aktiviteten på norsk side av
grenseområdene. Vi vil altså komme tilbake med
forslag i budsjettet til høsten. 

Når vi ikke kan gjøre det
i det reviderte budsjettet som kommer om kort tid, har det kort
og godt sammenheng med at det er kort tid siden regjeringsskiftet;
vi har altså behov for å få forberedt
saken godt nok. Det ligger også i det jeg sier, at skal
forslagene ha en effekt i forhold til grensehandelen, må de
ha et visst omfang. Jeg kan av naturlige grunner ikke komme inn
på de konkrete forslagene.





                

  Skatt, folketrygdavgift og arbeidsgiveravgift,
som utgjorde til sammen 275 milliarder kr i 1999, kreves
inn og regnskapsføres av kommunalt ansatte skatteoppkrevere. Trygdeavgift,
arbeidsgiveravgift og skatt fra etterskuddspliktige tilhører
staten, mens øvrig skatt skal fordeles mellom staten, fylkeskommunene
og kommunene. Da denne ordningen ble etablert i 1957, ble det fra
statens side lagt avgjørende vekt på å benytte
løsninger som gav best mulig kontrollerbarhet og sikkerhet
for riktig innkreving og regnskapsføring av de skatter
og avgifter som skatteoppkreverne fikk ansvar for. For betalingstjenester førte
disse hensynene til at Postgiro ble valgt som kontofører
for alle skatteoppkreverne.

Skattebetalingsloven bestemte tidligere at
Postgiro skulle benyttes som kontofører for skatteoppkreverne. Loven
er nå endret slik at det er Finansdepartementet som avgjør
hvilke banker som kan benyttes. Kontoførertjenesten til
skatteoppkreverne er av en slik art at jeg mener det er nødvendig
med anbudsutlysning av tjenesten, og departementet er i gang med
forberedelsen til det. Postbanken fortsetter som kontofører
inntil det er valgt ny leverandør etter utlysningen.

I det pågående arbeidet med
anbudsutlysningen mener jeg det er nødvendig å stille
krav som gir best mulig sikkerhet for bl.a. riktig innkreving og
regnskapsføring. Jeg kan ikke nå si hvilke krav
som vil bli stilt, men er oppmerksom på hensynet til at
flest mulig skal få anledning til å konkurrere
om oppdraget. Dette hensynet inngår i de vurderingene som
blir foretatt.

 Jeg skal ta med meg representantens vurderinger. 

Hvordan anbudet vil bli tilrettelagt, har vi
naturlig nok ikke tatt standpunkt til. Det som vil være
avgjørende, er at man har en sikkerhet i forhold til statens
midler og en betryggende måte å gjøre
det på, og at man har den kompetanse som er nødvendig
i den forbindelse. Det kan være mange måter å tilrettelegge
anbud og utføringen av disse tjenestene på. Jeg
skal i den vurderingen ta med de synspunktene som kom fra representanten.

 Jeg må medgi overfor representanten
at jeg har behov for en grundigere gjennomgang av disse spørsmålene
for å kunne klargjøre når vi kan legge
ut anbudet. Derfor kan jeg ikke gi et fullgodt svar på det
i dag. Forberedelsene til å utlyse et slikt anbud er altså i
gang. Men som sagt: Et presist tidspunkt er jeg ikke i stand til å gi
representanten på stående fot.





                

