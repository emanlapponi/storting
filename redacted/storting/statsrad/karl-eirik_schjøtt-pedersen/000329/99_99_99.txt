  Etter dagens regelverk er utgangspunktet at
det skal legges fram en utførselsdeklarasjon for Tollvesenet
for alle varer som utføres fra Norge. Gjeninnføres
den samme varen i uforandret stand, er den fritatt for toll og merverdiavgift,
men ikke særavgifter. Dette forutsetter imidlertid at utførselsdeklarasjonen
legges fram som dokumentasjon for at det er den samme varen som
gjeninnføres. Tilsvarende bestemmelser finnes ikke for
særavgifter, f.eks. særavgiften på autodiesel. 

Hvis varens verdi ikke overstiger 5 000
kr, behøver man ikke framlegge utførselsdeklarasjon
dersom varen allerede er fortollet eller framstilt her i landet.
Utførselsdeklarasjon 

kan

 imidlertid
framlegges dersom det er behov for dokumentasjon ved en eventuell
senere gjeninnførsel. 

Norges Lastebileier-Forbund har uttrykt ønske
om at Norge innfører en tilsvarende modell som den som
gjelder i Tyskland. Ved utførsel fra Tyskland deklarerer transportøren
antall liter drivstoff på tanken til tollvesenet. Tollvesenet
foretar en fysisk kontroll av tanken og skriver ut en «tilgodelapp» på antall
liter drivstoff. Når transportøren returnerer,
legger han fram «tilgodelappen» for det tyske
tollvesenet. I tillegg til taxfree-kvoten kan han da innføre
toll- og avgiftsfritt den mengden drivstoff som framgår
av «tilgodelappen». I tilknytning til dette foretar
tollvesenet nok en fysisk kontroll av tanken. 

Den tyske ordningen innebærer at det
tilstås avgiftsfritak selv om det drivstoffet som ble utført,
er oppbrukt utenfor landets grenser, og tanken er fylt opp med drivstoff
kjøpt i utlandet. Etter de norske bestemmelsene er det
kun varer som tidligere har vært her i landet, som kan innføres
toll- og merverdiavgiftsfritt utover taxfree-kvoten på 200
l. Et fritak i tråd med den tyske modellen vil kreve en
endring av dagens regelverk og vil innebære at drivstoff
settes i en særstilling i forhold til andre varer ved innførsel. 

Ordningen vil være ressurskrevende
for Tollvesenet og tidkrevende for transportørene ved at
det må legges fram utførselsdeklarasjoner og foretas
kontroller også når transportører reiser
ut av landet. På grunn av det høye avgiftsnivået
på drivstoff i Norge sammenlignet med f.eks. Tyskland,
vil det være nødvendig med regelmessige fysiske
kontroller av drivstofftankene for å unngå at ordningen
misbrukes. Ordningen vil derfor innebære langt mer omstendelige
rutiner på grensen enn hva som er tilfelle i dag, og jeg
har derfor pr. i dag ikke planer om å foreslå et
slikt system her i landet. 

  Når det generelt gjelder dieselavgiften
og rammevilkårene for lastebilnæringen,
tar jeg sikte på å komme tilbake med en vurdering
av det i revidert nasjonalbudsjett 2000. 

Når det gjelder de konkrete spørsmålene
om den tyske ordningen som representanten har tatt opp, er det min vurdering
at den vil bære med seg så vidt mye ekstra administrasjon
og ekstra tiltak både fra myndighetenes side og fra næringens
egen side, at jeg pr. i dag ikke vurderer det som hensiktsmessig å innføre
en slik ordning.

  La meg først vise til at når
det gjelder forskjellen mellom det norske avgiftsnivået
på drivstoff og det avgiftsnivået man finner i
en del andre land, er nok ikke forskjellene internt i Stortinget – ganske
særlig mellom flertallet og Høyre – så store
at det i seg selv ville ha endret bildet slik at Norge fikk et avgiftsnivå som
ble lavere enn i andre land. Her tror jeg nok at avstanden mellom
forslagene som ligger i Stortinget, er mindre enn det som tidvis
kan fremgå av den offentlige debatten.

Når det gjelder representantens spørsmål
om utviklingen i avgiftsnivået, må jeg først
få lov til å vise til at budsjettet for 2000 er
vedtatt av Stortinget, og det forholder Regjeringen seg til. Men
jeg har varslet en gjennomgang av disse spørsmålene
i revidert nasjonalbudsjett.

Når det gjelder spørsmålet
om kollektivtransporten, ligger vel det noe utenom det hovedspørsmålet
som i dag er stilt, og jeg vil få vise til at samferdselsministeren
og kommunalministeren selvfølgelig løpende vurderer
denne type spørsmål.





                

  Det er riktig at en svært lav andel
av det som ble levert til hovedtankanleggene i januar, ble belastet
med svovelavgift. Årsaken er at oljeselskapene på grunn
av svovelavgiften fant det lønnsomt å produsere
og levere lavsvovlet diesel, og at selskapene hadde kapasitet til
det. Leveransene av lavsvovlet diesel til depotene har så langt økt
raskere enn lagt til grunn i budsjettframlegget, der en beregningsteknisk
forutsatte en gradvis innfasing gjennom 2000.

Den internasjonale markedsprisen på lavsvovlet
diesel er høyere enn prisen på annen diesel, og
denne prisdifferansen må en anta vil gjenspeiles i prisen
til forbruker. Ved overgang til lavsvovlet diesel vil derfor utsalgsprisen
ikke gå like mye ned som bortfall av svovelavgiften eventuelt
skulle tilsi. Prisen til forbruker vil dessuten avhenge av konkurransen
mellom de ulike distribusjonsselskapene på det norske markedet.
Det er imidlertid liten grunn til å tro at fortjenestemarginene
i bransjen generelt har økt som følge av svovelavgiften
og omleggingen til diesel med lavt svovelinnhold.

Når det gjelder dieselavgiften og
rammevilkår for lastebilnæringen, vil jeg komme
tilbake med en vurdering av dette i revidert nasjonalbudsjett 2000.
I den sammenheng vil jeg også orientere om innfasingen
av diesel med lavt svovelinnhold.

  Diesel med svovelinnhold på maksimalt
0,005 pst. vil bli påbudt i EU i 2005, og hensikten med
den nye svovelavgiften var å oppfylle EU-kravene for diesel
på et tidligere tidspunkt. Diesel med maksimalt 0,005 pst.
svovelinnhold synes i dag å ha overtatt markedet for umerket
diesel. Opplysninger om andelen av umerket diesel som belastes med
svovelavgift i januar, kan bekrefte det. I januar ble det innbetalt
svovelavgift på om lag 140 000 liter, mens det
ble innbetalt dieselavgift på vel 30 millioner liter. Det er
noe usikkerhet med hvor mye lavsvovlet diesel som leveres til hovedanleggene,
fordi oljeselskapene gis anledning til å forskyve innbetalingene.

Markedsprisen på lavsvovlet diesel
er høyere enn prisen på annen diesel, men prisdifferansen
varierer over tid som følge av endringer i tilbud og etterspørsel
etter disse produktene internasjonalt. Så lenge differansen
er mindre enn svovelavgiften på 25 øre pr. liter,
er det lønnsomt for oljeselskapene å levere lavsvovlet
diesel til det norske markedet, og det er nok tilfellet i dag.

  Regjeringen har oppmerksomhet rettet mot de
problemstillinger som vår økende grensehandel
innebærer, og det er åpenbart at drivstoff er
blant de såkalte lokkevarer som kan bidra til å påvirke
grensehandelsomfanget. 

Når det er sagt, er det altså slik
at vi har et samlet økonomisk opplegg som et flertall i
Stortinget har stilt seg bak, og som innebærer det avgiftsnivået
som er fastsatt. Jeg er innstilt på å foreta en
gjennomgang av disse spørsmålene i revidert budsjett,
slik at Stortinget får anledning til å drøfte
spørsmålene.

For øvrig vil jeg understreke at vi
ikke har opplysninger som tyder på at diesel med lavt svovelinnhold
ikke leveres til hele landet. Opplysninger fra oljeselskapene tyder
på at de har kapasitet til å forsyne hele det
norske markedet med umerket diesel med denne kvaliteten. Det er
også vanskelig å se at det skal være
lokalt betingede kostnader ved å levere diesel med lavt
svovelinnhold framfor å levere diesel med høyt
svovelinnhold.





                

 Ifølge opplysninger Landbruksdepartementet
har innhentet fra Statens næringsmiddeltilsyn, er det importert
15 890 kg storfekjøtt fra Danmark som er tolldeklarert
overfor Tollvesenet som import til Norge.

I tillegg til dette kvantum eksporteres det
storfekjøtt fra Danmark til norske tollagre som bl.a. er
beregnet på salg til skip i utenriksfart og til oljeinstallasjonene
i Nordsjøen. Videre importerer norsk næringsmiddelindustri
storfekjøtt fra Danmark til bearbeiding i Norge for senere
eksport. Denne importen er ikke beregnet på forbruk i Norge,
og er ikke omfattet av statistikken over importert storfekjøtt
fra Danmark i 1999.

Reisende fra Danmark som har vært
utenfor Norge i minst 24 timer, kan som kjent medbringe inntil 3
kg kjøtt. Denne lovlig importerte kjøttkvoten
er ikke tatt med i det statistiske materialet.

Det er ikke kjent hva den danske kjøttbransjen
baserer sine tall på, men det antas at den samlede eksport
til Norge baserer seg på den totale mengde storfekjøtt
som eksporteres fra Danmark. Dette inkluderer som nevnt også kjøtt
som ikke er tolldeklarert som import til Norge, men som tas med
av reisende til Norge, kjøtt som tas inn til salg til skip
i utenriksfart og til bruk ved de norske oljeinstallasjonene
i Nordsjøen, og kjøtt som tas inn for bearbeiding
av norsk næringsmiddelindustri for senere eksport. Tallene
fra Toll- og avgiftsdirektoratet og tallene fra den danske kjøttbransjen
vil derfor ikke være sammenfallende.

Toll- og avgiftsdirektoratet har nylig henvendt
seg til danske myndigheter for om mulig å få en
oversikt over eksport til Norge som er basert på de samme
varenummere som den norske statistikken bygger på. Jeg
legger til grunn at avvikene vil finne sin nærmere forklaring gjennom
den kontakten som nå er etablert med de danske myndighetene.

  Det er alltid ønskelig å ha
en mest mulig korrekt statistikk, og det er også bakgrunnen
for den henvendelse som Toll- og avgiftsdirektoratet har sendt til
danske myndigheter for å få en oversikt over eksport
til Norge som er basert på de samme varenumrene som den
norske statistikken bygger på. 

Likevel finner jeg grunn til å understreke
at selv om den import som medbringes av reisende fra Danmark, ikke
skulle vært tatt med i den danske statistikk, er det nok
slik at det ligger betydelige volum i kjøtt som ikke tolldeklareres
som import til Norge, men som altså enten anvendes til
skip i utenriksfart, til oljeinstallasjonene, eller til næringsmiddelindustrien
med sikte på videre eksport. Med bakgrunn i den informasjonen
som jeg har pr. i dag, finner jeg grunn til å tro at det
er det som forklarer de avvikende tallene. Man har rettet en henvendelse
til danske myndigheter for om mulig å få ytterligere
materiale. 

 Nå tar representantens spørsmål
til meg utgangspunkt i statistikk og omfanget av den samlede innførsel
fra Danmark. Det er bakgrunnen for mitt svar. 

Når det blir spørsmål
om kontroll med de leveransene som skjer til skip, de leveransene
som skjer til oljeinstallasjoner, og de leveransene som blir grunnlag
for ytterligere eksport, blir det en annen type spørsmål.
Jeg forutsetter at de relevante myndighetene ser til at kontrollen skjer
på en betryggende måte.





                

  Etter Stortingets avgiftsvedtak skal det betales årsavgift
til statskassen. Avgiften forfaller til betaling den 15. mars, og avgift
som ikke er betalt innen forfall, skal forhøyes med 250
kr, som da kalles tilleggsavgift. 

Ved utsendelse av årsavgiften for
2000 ble en del krav sendt til feil eller mangelfulle adresser.
Bakgrunnen for dette var Tollvesenets mangelfulle tilpasning av
datasystemene til nye postnumre. 

Av årets 2,3 millioner årsavgiftskrav
ble ca. 53 000 krav sendt med denne postnummerfeilen. De aller fleste ble
likevel brakt fram til mottaker. Tollvesenet mottok ca. 2 500 krav
i retur, som etter avtale med postverket siden ble omdelt. Stikkprøver
har ikke avdekket feil av ovennevnte omfang, og på dette
grunnlag antas bare et relativt begrenset antall bileiere berørt. 

Finansdepartementet har vært i kontakt
med Toll- og avgiftsdirektoratet om saken. Det er enighet om at
ileggelse av tilleggsavgift kan virke urimelig i de tilfeller der det
er Tollvesenets feiladressering som er årsaken til at bileieren
har fått betalingsblanketten for sent, og at det er dette
som er grunnen til at betalingsfristen er oversittet. 

Toll- og avgiftsdirektoratet vil derfor etablere
en ordning, slik at tilleggsavgiften frafalles når bileieren
i slike tilfeller betaler den ordinære årsavgiften
snarest mulig etter fristen. 

På denne måten legger jeg
til grunn at saken blir løst på en fornuftig måte. 

  Jeg er enig med representanten i at dette
ikke burde ha blitt noen sak, og jeg er glad for at vi klarte å få løst
den veldig raskt.

Etter Grunnloven er det slik at skatter og
avgifter vedtas av Stortinget, og de fleste særavgiftene
gjelder nærmere angitte varer og blir oppkrevd etter det
såkalte deklarasjonsprinsippet, dvs. at den avgiftspliktige
selv må beregne og innbetale korrekt avgift innen nærmere
angitte frister. I denne saken har det altså vært
min vurdering at rimeligheten tilsa at man ikke påla et
tilleggsgebyr i de tilfellene hvor det ikke var den som skulle innbetale,
som selv var skyld i at innbetaling ikke var foretatt. Derfor er det
ryddet opp i forhold til denne saken. Når det gjelder det
generelle, tar vi med oss erfaringer fra det som skjedde i denne
saken, og så skal vi få lov til eventuelt å gi
en nærmere redegjørelse.





                

