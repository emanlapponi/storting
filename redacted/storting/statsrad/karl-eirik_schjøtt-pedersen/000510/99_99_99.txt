  Statistisk sentralbyrås statistikk
av godstransport over grensen viser at andelen norskregistrerte
lastebiler var 50,5 pst. i 1990. Dette tallet er et gjennomsnitt
av inn- og utpasserte biler som ble registrert. I 1998 var andelen
norske lastebiler 45,9 pst. I 1999 var andelen 45,3 pst.,
mens statistikken for første kvartal 2000 viser 45,6 pst.
norske biler. Statistikken for de aller siste årene synes
derfor ikke å tyde på noen markert nedgang i andelen
norske lastebiler i grensekryssende trafikk.

Selv om andelen norske lastebiler i grensekryssende trafikk
har gått noe ned, har antallet steget med om lag 17 pst.
fra 1990 til 1999. I samme periode har det vært en sterkere
vekst i importen og eksporten av varer og tjenester og i det samlede
antall lastebiler som passerer grensen. Tap av markedsandeler på enkeltområder
er ikke unormalt i en situasjon med økt internasjonal handel
og konkurranse.

Regjeringen vil vurdere spørsmålet
om de økonomiske rammevilkårene for lastebilnæringen
i forbindelse med revidert nasjonalbudsjett for 2000, som vil bli
lagt fram fredag.

  Det er regler som fastsetter hvor
mye diesel som kan bringes med over grensen – det er en
begrensning på 200 liter pr. lastebil. Utover
det må de lastebiler som transporterer innenfor Norge,
forholde seg til de norske drivstoffpriser og drivstoffavgifter,
og det skal da i prinsippet ikke være en konkurransevridning
mellom transport innenfor det samme geografiske området.

Så kan man reise spørsmålet
om innførselen av diesel går utover de 200 liter
som er tillatt. Det innebærer at det er behov for kontroll.
Denne kontrollinnsatsen er intensivert. Regjeringen vil i revidert
nasjonalbudsjett vurdere ulike sider av lastebilnæringens
konkurransesituasjon. Vi vil i denne sammenheng vurdere spørsmålet
om dieselavgiften, og vi vil vurdere spørsmål
knyttet til den lovlige mengde innført diesel.

  Nå er det altså slik, som
jeg sa i mitt forrige svar, at gitt at man ser bort fra den grensen
på 200 liter som er lov til å innføre, må utenlandsregistrerte
lastebiler og innenlandsregistrerte lastebiler forholde seg til
det samme avgiftsnivået når de konkurrerer i Norge.
Det innebærer at det i prinsippet ikke er noen konkurransevridning
mellom norske og andre lastebiler ved transport i Norge utover de
200 liter som er tillatt å innføre.

Så blir som sagt spørsmålet
om kontrollen er tilstrekkelig for å avdekke om det er
en faktisk innførsel som går utover de 200 liter.
Dette er blant de spørsmålene som vi vil komme
tilbake til. I den samlede vurderingen vil selvsagt også spørsmål
både om sysselsetting og om aktivitet inngå.





                

  Det er i spørsmålet fra
representanten Sørfonn vist til en uttalelse fra Skattedirektoratet
om avgiftsforholdene for matlevering til hjemmebasert omsorg. Jeg
kjenner ikke bakgrunnen for denne uttalelsen. Det er derfor ikke
naturlig for meg å kommentere denne konkrete saken. Jeg
vil imidlertid si noe om det generelle regelverket på området.

Hovedregelen er at det skal betales merverdiavgift ved
all omsetning av varer. Omsetning av tjenester er imidlertid kun
avgiftspliktig dersom den aktuelle tjenesten er nevnt i loven. Et
generelt vilkår for avgiftsplikt er videre at omsetningen
skjer som ledd i næring. Offentlige institusjoner som omsetter
varer og tjenester, er avgiftspliktige selv om de ikke kan anses å drive
næring. Bakgrunnen for denne regelen er bl.a. hensynet
til nøytralitet i avgiftssystemet og konkurransenøytralitet
i forhold til privat sektor. 

Sosiale tjenesteytelser omfattes ikke av avgiftsplikten. Rene
vareleveranser er imidlertid avgiftspliktig såfremt det
foreligger omsetning. Det vil si at varene leveres mot vederlag.
Om det foreligger omsetning, må vurderes konkret for hvert
enkelt tilfelle. 

Jeg finner også grunn til å presisere
at en virksomhet som er avgiftspliktig, vil ha rett til fradrag
for inngående avgift på anskaffelser til bruk
i virksomheten. For avgiftspliktige matleveranser som omsettes til
tilnærmet selvkost av kommunale virksomheter, vil den avgift
som kommunen må beregne på matleveransene, i mange
tilfeller oppveies av fradragsretten for de varene som er anskaffet.
Dette innebærer at prisen mottakeren av matleveransen må betale,
ofte vil være den samme uavhengig av kommunenes avgiftsplikt. 

Regjeringen arbeider som kjent med å endre
merverdiavgiftssystemet slik at varer og tjenester i prinsippet skal
behandles likt. I Storvik-utvalgets utredning fra 1990 om generell
merverdiavgiftsplikt på omsetning av tjenester er det foreslått
et unntak for sosiale tjenester. Den nærmere avgrensningen
av et unntak for sosiale tjenester vil bli vurdert i forbindelse
med den kommende merverdiavgiftsreformen. Spørsmålet
om avgiftsplikt for matlevering til hjemmebasert omsorg vil komme
inn i de vurderinger som vil bli gjort i denne forbindelse.

Lodve Solholm hadde
her teke over presidentplassen.

  Stortinget har ved flere anledninger vært
opptatt av konkurranseforholdet mellom offentlig og privat
produksjon i forhold til merverdiavgiftsreglene. De synspunktene
Stortinget der har hatt, vil vi selvfølgelig ha med i denne
typen vurderinger. Samtidig er det slik at vi – som jeg
refererte til i mitt første svar – nå skal
ha en bred gjennomgang av merverdiavgiften, og da vil vi også vurdere
den typen problemstillinger som representanten her er opptatt av.

