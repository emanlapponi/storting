  Kapitaltransaksjoner på tvers av
regioner og landegrenser har sitt utspring i handelssamkvem, og
har derfor lange historiske røtter. I de fleste industrialiserte
land er det nå tilnærmet frie kapitalbevegelser.
I tillegg til nedbyggingen av kapitalrestriksjoner har den raske
utviklingen i kommunikasjonsteknologi og nye finansielle instrumenter
bidratt til økningen i kapitalstrømmene. Gjennom
tilslutning til kapitalkoden og tjenestekoden i OECD har Norge forpliktet
seg til å arbeide for avvikling av restriksjoner på kapitalbevegelser
og tjenesteyting mellom medlemslandene. Hovedregelen er at medlemslandene også er
forpliktet til ikke å innføre nye, permanente
restriksjoner på kapitalbevegelser eller handel med visse tjenester,
herunder finansielle tjenester.

Handelsliberalisering og liberalisering av
kapitalstrømmer har særlig vært motivert
av de fordelene økonomisk integrasjon kan gi. For de fleste
land, også Norge, har tilgangen til eksportmarkeder og
utenlandske investeringer vært av avgjørende betydning
for økonomisk vekst og utvikling.

På den annen side har erfaringene
vist at en rask liberalisering av kapitalstrømmer i land
med svake finansinstitusjoner kan øke risikoen for finansielle
kriser. En finans- og valutakrise vil kunne sette den økonomiske
utviklingen i et land flere år tilbake i tid. Dette erfarte
bl.a. land i Latin-Amerika på 1980-tallet og i Asia på 1990-tallet.
Disse krisene understreker at arbeidet med å etablere systemer
for å forebygge internasjonale finanskriser er særdeles
viktig.

Regjeringen legger stor vekt på å bidra
konstruktivt i arbeidet med å stabilisere finans- og valutamarkedene. Det
er fra flere hold blitt tatt initiativ til å reformere
de internasjonale finansielle institusjonene og å bedre
finansmarkedenes virkemåte. Norge er selv langt framme når
det gjelder gjennomføring av internasjonale standarder
for tilsyn og regelverk i finanssektoren. Regjeringen legger vekt
på å arbeide aktivt i internasjonale fora for felles
tiltak som kan begrense og forebygge finansielle kriser.

Mange av de valutakrisene som har oppstått
bl.a. i land med framvoksende økonomier, har imidlertid
hatt sammenheng med at det har vært ført en økonomisk
politikk som ikke har vært bærekraftig. Det vil
i stor grad være opp til landene selv å føre
en økonomisk politikk som inngir tillit i finansmarkedene.
Norge kan bidra med å gi råd om den økonomiske
politikken gjennom vår deltaking i IMF og Verdensbanken.

På spesialsesjonen av FNs generalforsamling
i Genève i juni om oppfølging av det sosiale toppmøtet
la flere land fram forslag om å iverksette tiltak for å forebygge eller
dempe de negative virkningene av spekulative kapitalbevegelser over
landegrensene. Et forslag fra Canada var at en skulle foreta en
nærmere utredning av konsekvensene av en avgift på valutatransaksjoner,
herunder mulige fordeler og ulemper ved en slik avgift. 

Det er flere spørsmål som
må avklares før en avgift på valutatransaksjoner
kan innføres. Regjeringen mener likevel at det bør
gjennomføres en utredning av spørsmålet om
en global skattlegging av valutatransaksjoner. På denne
bakgrunn støttet Norge Canadas forslag. EU støttet
også forslaget, mens USA og Japan gikk mot.

Multinasjonale selskaper spiller en viktig
rolle når det gjelder investeringer og overføringer
av teknologi over landegrensene. Samtidig innebærer de
en sterk kapitalkonsentrasjon, noe som også kan bety sterk
markedsmakt. Det sentrale virkemiddelet for å forhindre
at enkeltselskaper utnytter denne markedsmakten er et rammeverk
som innebærer at de utsettes for reell konkurranse. Videre
må en ha en konkurranseovervåking som griper inn
når spillereglene ikke følges. Det må også finnes
aksje- og regnskapslovgivning som gir myndigheter og allmennhet
tilstrekkelig innsyn i selskapenes disposisjoner. 

Gjennom OECD-samarbeidet har vi vært
med på å innføre retningslinjer for multinasjonale
selskaper. Dette er normer som har som siktemål at selskapene
ikke skal utnytte sin maktposisjon i vertslandene til å tilby
lavere arbeidsstandarder, ikke ta miljøhensyn, være
delaktig i korrupsjon osv. Utviklingen på disse områdene
blir fulgt opp av myndighetene i OECD-landene.

Nedbygging av handelsbarrierer og kapitalbevegelser over
landegrenser er etter Regjeringens mening en nødvendig
forutsetning for økonomisk utvikling. Utviklingen må imidlertid
skje i kontrollerte former. Regjeringen legger vekt på å fortsette
det samarbeidet som skjer i internasjonale organisasjoner, for å sørge
for at utviklingen skjer innenfor et betryggende rammeverk.

Kjell Engebretsen hadde
her overtatt presidentplassen.

  Hvis representanten Langeland spør
om Regjeringen avviser en globalisering av økonomien som
baserer seg på liberalisering, deregulering og tilnærmet
fri flyt av kapital, er det selvsagte svar på det nei.
Og det er også situasjonen for et nær samstemmig
i storting, med et mulig unntak for SV – jeg har heller
ikke registrert at SV har vært imot at vi skal ha en sterk
eksportnæring i Norge. 

Det motspørsmålet som naturlig
reiser seg, er: Mener representanten Langeland at det var galt at
oppbyggingen av Norsk Hydro skjedde ved hjelp av utenlandsk kapital? Var
det galt at oppbyggingen av oljevirksomheten i Norge på 1970-tallet
skjedde ved hjelp av utenlandsk kapital? Er det slik at f.eks. norsk
fiskeeksport skal skje til et begrenset antall markeder? Eller ønsker
vi å få en friere mulighet til å eksportere
til et større antall markeder? 

Problemstillingen som spørsmålet
reiser, er om vi fra norsk side ønsker å kunne
eksportere til flere andre markeder, mens vi i prinsippet mener
at dette er galt. Regjeringens svar er da at eksport og handelssamkvem
og med det også fri bevegelse av kapital har vært
helt avgjørende for Norges velferdsnivå og vil
også være det for andre land. 





                

  Norges Banks virksomhet er regulert av sentralbankloven.
Etter sentralbankloven er det Kongen i statsråd som fatter
vedtak om kursordningen for kronen. Dagens retningslinjer for pengepolitikken
ble trukket opp i valutaforskriften av 6. mai 1994.

Valutaforskriften pålegger Norges
Bank å innrette de pengepolitiske virkemidlene mot stabilitet
i kronens verdi målt mot europeiske valutaer. Forskriften
gir samtidig fleksibilitet i utøvelsen av pengepolitikken
ved at det ikke er fastsatt noen sentralkurs for kronen med tilhørende
svingningsmarginer og plikt for Norges Bank til å intervenere.

Retningslinjene for pengepolitikken har hele
tiden tatt høyde for at valutakursen i perioder kan avvike
fra utgangsleiet. Ved vesentlige endringer i valutakursen pålegger
retningslinjene Norges Bank å innrette virkemidlene i pengepolitikken
med sikte på at valutakursen etter hvert bringes tilbake
til utgangsleiet.

Norges Bank har i henhold til § 2
i sentralbankloven plikt til å forelegge saker av særlig
viktighet for Finansdepartementet før vedtak treffes. Endringer
i bankens renter er å betrakte som en sak av særlig
viktighet. I loven heter det videre:

«Kongen
i statsråd kan treffe vedtak om bankens virksomhet.»

Instruksjonsretten har aldri vært
benyttet.

For å oppnå stabilitet i
kronekursen fokuserer Norges Bank på de grunnleggende forutsetningene
for kursstabilitet. Innrettingen av de pengepolitiske virkemidlene skjer
ikke ut fra en vurdering av inflasjonsutsiktene alene, men er basert
på en bredere vurdering av konjunktursituasjonen og utsiktene
for norsk økonomi.

Det har vært symmetri i virkemiddelbruken
i pengepolitikken. I 1999 satte Norges Bank ned renten i en situasjon
der kronen var klart svakere enn utgangsleiet, slik det er definert
i valutaforskriften. Rentenedsettelsen ble begrunnet ut fra forholdene
i norsk økonomi og hensynet til målet om stabilitet
i kronekursen over tid. Tilsvarende har Norges Bank i år
vurdert det som nødvendig å sette opp renten,
selv om kronekursen tidvis har vært noe sterkere enn utgangsleiet.
Norges Bank har hittil i år økt sine signalrenter
med 1 ½ prosentpoeng, slik at foliorenten nå er
7 pst. Det har samtidig vært renteoppgang internasjonalt.
Norges Bank uttaler at tendensen i den økonomiske utviklingen
og risikobildet slik banken nå ser det, gjør det
like sannsynlig at neste endring i renten vil være en reduksjon
som at det blir en økning.

Regjeringen har jevnlig orientert Stortinget
om retningslinjene for pengepolitikken og Norges Banks utøvelse
av denne. Et flertall i Stortinget har ikke hatt merknader til dette.

Regjeringen ønsker ikke en utvikling
framover der sterk etterspørselsvekst i norsk økonomi
må dempes av en vedvarende, særnorsk høy
rente. Derfor er det så viktig å komme til enighet
i Stortinget om et forsvarlig budsjettopplegg for 2001 som ikke øker
presset på renten.

  I mitt svar viste jeg til at det har vært
symmetri i virkemiddelbruken. Tidligere var situasjonen at renten
ble satt ned til tross for at kursen avvek noe fra utgangsleiet,
mens det altså i år symmetrisk har vært
noe annerledes, ved at det har vært situasjoner hvor den
har vært satt opp, til tross for dette avviket. Jeg har
ikke registrert at representanten Djupedal hadde negative merknader
til Norges Banks utøvelse av pengepolitikken da renten
ble satt ned til tross for avviket fra utgangsleiet. Jeg går
ut fra at representanten Djupedal da er enig i at det må være
en symmetri i virkemiddelbruken. 

Fra Regjeringens side er det lagt stor vekt
på å legge fram et økonomisk opplegg
for neste år som ikke bidrar til å øke
presset i norsk økonomi, og som ikke bidrar til å øke
presset på renten. Jeg er også dypt uenig med
de økonomene som i disse dager står fram og sier
at det er unge mennesker i Norge som skal ta ansvar for å stramme
inn norsk økonomi gjennom en renteøkning. Regjeringen
har lagt et opplegg for å unngå økt press
på renten. Det mener vi at det bør legges stor
vekt på også gjennom Stortingets behandling av
budsjettet.





                

