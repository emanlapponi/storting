 For å dempe den sterke etterspørselsveksten
i privat sektor og på den måten gi rom for økte
bevilgninger på prioriterte områder foreslo Regjeringen
i statsbudsjettet for 2001 å innføre en generell
konjunkturavgift på 1,5 pst., på bl.a. samme grunnlag
som arbeidsgiveravgiften. I budsjettforliket ble Regjeringens forslag
erstattet med en langt mer avgrenset konjunkturavgift på 10
pst. på investeringer i næringsbygg. Avgiften
gjelder for bygg som ferdigstilles i 2001, og når det er
inngått kontrakt etter 18. november 2000. Avgiften har
flere likhetstrekk med den avgiften som ble foreslått av
regjeringen Bondevik i St. prp. nr. 1 for 1998-99 Skatte-, avgifts-
og tollvedtak. 

Etter at avgiften ble vedtatt, har flere entreprenører
og byggherrer varslet at planlagt byggeaktivitet i 2001 i betydelig
omfang kan bli utsatt som følge av avgiften. 

I forståelse med de partiene som har
inngått avtalen om statsbudsjettet for 2001, vil Regjeringen
fremme forslag om å avvikle konjunkturavgiften på bygg.
Det vil samtidig bli foreslått at investeringsavgiften
avvikles fra 1. april 2002, i stedet for 1. januar som tidligere
vedtatt. Proposisjonen om dette vil bli fremmet i statsråd
19. januar. 

 Kan jeg få lov til å gjøre
representanten oppmerksom på og minne ham om at i det kabinettspørsmålet
som tidligere statsminister Bondevik stilte i tilknytning til behandlingen
av revidert nasjonalbudsjett i 1998, inngikk forslaget om en konjunkturavgift
på bygg. Som kjent stemte Fremskrittspartiet, og forutsetningsvis
også representanten Andersen, for det forslaget. Derfor
kan de spørsmål som representanten Andersen stiller
til undertegnede, også med full rett stilles tilbake til
representanten Andersen. Hans parti og forutsetningsvis han selv
har stemt for tilsvarende avgift tidligere. 

 La meg først få minne om
at Regjeringen som kjent ikke fremmet dette forslaget, men at det
var et resultat av forhandlingen i Stortinget. Regjeringen har for
sin del trukket den konklusjon at avgiften hadde klart negative
virkninger, og har vært innstilt på at den burde
avvikles. En avvikling forutsetter enighet mellom de partene som
har inngått budsjettavtalen. En slik enighet er oppnådd
i tråd med det som jeg refererte til, og i samsvar med
det vil Regjeringen fremme forslag om avvikling av avgiften. 

Jeg må få lov til å minne
representanten om nok en gang at han selv og hans parti har stemt
for tilsvarende avgift i Stortinget på et tidligere tidspunkt.
Derfor blir alle de spørsmål som han her reiser
i forhold til de partiene som inngikk budsjettforliket i Stortinget
i høst, også i høyeste grad gjeldende
overfor ham selv og hans parti. Det er slik at alle partier i Stortinget
på minst ett tidspunkt, med unntak av Kystpartiet og med
et mulig unntak av SV – altså både Fremskrittspartiet,
Høyre, Kristelig Folkeparti, Senterpartiet, Venstre og
Arbeiderpartiet – har stemt for en slik konjunkturavgift.
Så kan man i ettertid konstatere at det er mest fornuftig å avvikle
den. 





                

