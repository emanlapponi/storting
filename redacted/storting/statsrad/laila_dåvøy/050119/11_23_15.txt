 Problemstillingen som representanten Trine
Skei Grande reiser, er kjent også for meg. Uenighet mellom
foreldrene om samværet og sabotasje av samvær
fra en av partene har fått ny aktualitet i forbindelse
med det nye bidragsregelverket. Problemstillingen er omtalt i rapporten «Foreløpige
erfaringer med nye regler for fastsettelse og endring av barnebidrag»,
som er inntatt i St.prp. nr. 1 for 2004-2005.
Som det framgår av denne rapporten, viser erfaringene så langt
at spørsmålet om samvær har vært
problematisk for noen foreldre. Konfliktnivået er i enkelte
tilfeller høyt, og det kan være vanskelig å komme
til enighet.

Representanten Skei Grande spør om
jeg synes det er greit at vi har et system som premierer mødre
som nekter fedre samvær med sine barn. Formålet
med bidragsregelverket er å sikre barnet rimelig og nødvendig
forsørgelse fra foreldrene sine. Når det gjelder
samværsfradraget, skal dette dekke de utgiftene den bidragspliktige
har under samværet, og som bidragsmottakeren samtidig sparer.
Når det av ulike årsaker ikke er samvær,
og dette er på det rene, vil den bidragspliktige heller
ikke ha utgifter til samværet, og det gis følgelig
ikke fradrag i bidraget. Dette gjelder uansett hva som er årsaken
til at det ikke er samvær. Det ses rett og slett på om
det er samvær eller ikke, og ikke på årsakene
til at det ikke er samvær. Slik må det være
når det gjelder det økonomiske. Foreldrenes uenigheter
skal i alle fall ikke gå ut over barnets behov for forsørgelse.

Når det gjelder situasjoner der årsaken
til at det ikke er samvær, er foreldrenes fastlåste
konflikt, vil det være – slik
det fungerer i dag – domstolene som er
rette instans til å håndtere dette der andre typer
konfliktløsende midler er utprøvd. Domstolene
er vant til å håndtere slike kompliserte konflikter
og har den kompetanse og ekspertise som er nødvendig i
disse sakene.

Der det foreligger en tvangskraftig avtale
eller avgjørelse, dom eller forlik om samvær som
ikke blir respektert av den som barnet bor hos, har barneloven enkelte sanksjonsmuligheter.
For det første kan den samværsberettigede bringe
saken inn for retten for tvangsfullbyrdelse. Det eneste tvangsmidlet
som kan benyttes i så henseende, er tvangsmulkt. Å hente
barnet med tvang vil gå for mye ut over barnet. Tvangsmulkten
kan fastsettes som en stående tvangsmulkt, noe som innebærer
at den begynner å løpe på ny hver gang
samværsretten ikke blir respektert. For det andre har den
samværsberettigede anledning til å kreve ny avgjørelse
om hvem som skal ha foreldreansvaret, eller hvem barnet skal bo
fast hos.

Jeg ønsker i den forbindelse også å nevne
endringene i prosessen i barnefordelingssaker som trådte
i kraft 1. april 2004. Disse endringene innebærer
at behandlingsmåten i barnefordelingssaker er forenklet.
Det er en lettere saksbehandling som vi håper vil føre
til gode avtaleløsninger mellom foreldrene.

Til sist: Problemstillingene som er omtalt
ovenfor, er kompliserte og sammensatte. Jeg følger utviklingen nøye.
Evalueringen av de nye bidragsreglene som Stortinget har bedt om,
er i gang. Den kan bidra til kunnskap om årsakene til uenighet
og om hvordan slike konflikter mellom foreldre kan løses.
Jeg vil som lovet legge fram en stortingsmelding om dette innen
utgangen av 2005.

