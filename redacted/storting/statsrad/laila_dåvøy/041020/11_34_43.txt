 Den gjennomsnittlige veksten
i nominelle tall i krisesentrenes budsjetter fra 2003 til 2004 ligger
på godt over 7 pst. ifølge departementets
foreløpige tall. Det betyr en noe lavere vekst enn i fjor,
men jeg er likevel godt fornøyd med
utviklingen.

Som representanten vet, er retningslinjene
at statstilskuddet skal utløses av tilsvarende lokale tilskudd
og et balansert budsjett. Disse retningslinjene
er ikke foreslått endret av stortingsflertallet.
Den endringen som flertallet gikk inn for, riktignok fra neste år,
var en økning av statstilskuddet fra 50 pst. til
80 pst. Dette er lojalt fulgt opp i vårt forslag
til statsbudsjett for 2005.

Som en spesiell ordning for 2004, nettopp
for bedre å sikre sentre som slet med økonomien,
ble det i årets rundskriv åpnet adgang til å søke
om ekstra statlig tilskudd innen 1. september
i år hvis sentervirksomheten i løpet av våren
og sommeren fikk ekstra lokale tilskudd som ikke
var kommet med i opprinnelig søknad. På bakgrunn
av en slik søknad fikk Bergen krisesenter tilsagn om
et statlig ekstratilskudd på 50 000 kr
så sent som i slutten av september under denne ordningen.
Bevilgningen ble utløst av en merbevilgning fra Bergen
kommune.

Ifølge departementets opplysninger
betyr dette at krisesenteret i Bergen nå har
et budsjett for 2004 som er ca. 300 000 kr
større enn budsjettet for 2003. Men hvordan driften konkret
organiseres for å drive i balanse, kan ikke departementet
blande seg opp i, slik som retningslinjene for statstilskudd er
utformet.

Jeg ser imidlertid at det er viktig at senteret
holder åpent hele året og særlig
i desember, som er en måned hvor mange trenger dette tilbudet.
Det jeg derfor kan love, er at departementet i dette overgangsåret
er villig til å vise fleksibilitet og se bort
fra 1. september som en siste søknadsfrist for ekstratilskudd,
og innvilge statstilskudd tilsvarende økte lokale
tilskudd hvis krisesenteret i Bergen får økt lokal
støtte fra Bergen kommune og/eller fra de øvrige
18 omegnskommunene som også gir støtte
til dette senteret.

