 Statsbygg har inngått kontrakter med
Key Resources Consulting A/S. Administrerende direktør,
som også er innehaver av aksjer i dette selskapet, er en
tidligere arbeidskollega av Statsbyggs direktør Halvor
Stormoen.

Jeg har tatt kontakt med Halvor Stormoen og
har bedt om en nærmere redegjørelse for saken – både
dens faktiske og rettslige sider. Saken vil nå bli vurdert
i departementet på vanlig måte.

Jeg reagerer imidlertid på den måten
VG henger ut en etatssjef på i et oppslag som insinuerer
kameraderi og uetisk holdning. Under enhver omstendighet
er VGs artikkel i seg selv et for tynt grunnlag for iverksettelse
av en granskning.

Jeg vil imidlertid tilføye at Statsbyggs
direktør, Halvor Stormoen, er kjent i fagmiljøene
for særlig å fokusere på etiske problemstillinger,
slik det også har fremgått av innlegg i dagspressen
i den senere tid.

Stormoen har dessuten raskt iverksatt og gjennomført det
krevende oppdraget med å omorganisere Statsbygg. Jeg er
godt fornøyd med måten omorganiseringen gjennomføres
på, og har tillit til at han viderefører omstillingsarbeidet
med den kraft og det engasjement som har kjennetegnet hans virke
til nå. 

 Det er riktig at det er viktig at det blir
gitt en redegjørelse for saken, i og med at den har skapt
så store overskrifter i en av våre største
aviser, og det blir gjort. Både departementet og Stormoen
er også svært opptatt av at denne saken avklares
så raskt som mulig.

Når det så gjelder det andre
som representanten Vidar Kleppe tar opp, nemlig måten Statsbygg
organiserer sin virksomhet på, har nettopp den store saken,
Rikshospitalet, og faktisk også en del tidligere forhold,
gjort at Statsbygg nå, noen få dager i dette året,
har jobbet ut fra en ny organisasjonsmodell. Man skal nå drive
store, omfattende og kompliserte prosjekter på en helt
annen måte, og direktøren i Statsbygg har vært
en enorm drivkraft for å få gjennomført
denne omstillingen.

Vi er glad for at Stortinget tidligere har
sluttet seg til denne omorganiseringen i Statsbygg, som var helt
nødvendig. 

  Først må jeg få lov å svare litt
om disse bjørketrærne som representanten tar opp. Jeg
kan bare tilkjennegi at dette har vært gjort på en
god måte. Dette gjelder ansvaret for det estetiske, det
funksjonelle og de tekniske aspektene ved et byggverk. Her har man
hatt rådgivere å forholde seg til og kommet frem til
at dette kunne være egnet, og at det var et viktig tiltak på Rikshospitalet.
Jeg rekker ikke å komme nærmere inn på det,
annet enn at jeg ønsker å si at det skal holdes
et møte der Allergiforbundet, Folkehelsa, Rikshospitalet
og Statsbygg sammen skal sette seg ned og vurdere allergifaren og
se på disse bjørketrærne – sånn
at det er sagt.

Når det gjelder det siste, har jeg
helt klart den prinsipielle holdning at personalspørsmål – og
da går det ikke på denne saken, men på personalspørsmål
generelt – ikke bør være gjenstand for
en diskusjon på denne måten i denne salen. 

Jeg lover at jeg skal følge opp denne
saken på vanlig måte i departementet.





                

