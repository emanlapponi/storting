 Jeg deler SVs inntrykk av at svært
mange er fornøyd med det arbeidet Forbrukerrådet gjør.
Organisasjonen fyller en viktig rolle som talerør for forbrukerne,
og de driver også en omfattende rådgivnings-
og informasjonsvirksomhet.

Forbrukerrådet har i dag kontor i alle
fylker, riktignok med ett felles for Oslo og Akershus,
og i et fylke er det også to kontorer. Kontorene
bidrar til å gjøre organisasjonen synlig i mange
regioner av landet. På den annen side er kontorene
små, og dermed relativt sårbare. Videre er det
kostnadskrevende med mange
små enheter spredd over hele landet. Jeg er kjent
med at styret i Forbrukerrådet for tiden vurderer hvordan
det forbrukerpolitiske arbeidet best kan ivaretas, gitt den ressursrammen
organisasjonen disponerer.

Som forbrukerminister finner jeg det riktig å avvente å kommentere
eventuelle omorganiseringsforslag inntil styret har behandlet saken.
Jeg er heller ikke før nå kjent med
administrasjonens innstilling, som Ryan her henviser til. Det vil
være viktig når styret har hatt sitt møte, å se
på premisser og begrunnelser for styrets konklusjon, som
jeg ennå ikke kjenner. Spørsmålet
handler etter min mening ikke primært
om antall kontorer, men om hvordan tilbudet til forbrukerne best
kan ivaretas. Jeg vil her peke på at nesten alle
henvendelsene til Forbrukerrådet i dag skjer via telefon
og andre fjernkommunikasjonsmidler.

Forbrukerrådet er, så vidt
jeg kan bedømme, i ferd med å foreta en nødvendig
og positiv modernisering av organisasjonen, der ny informasjonsteknologi
og nye og bedre serviceløsninger vil stå sentralt.
Ønskeligheten av lokal tilstedeværelse, slik dagens forbrukerkontor
fungerer, må veies opp mot andre hensyn, som økonomi
og kvalitet på tjenestetilbudet. Det er i dette perspektiv
og ikke primært i en distriktspolitisk tautrekking
at spørsmålet om antall og plassering av lokalkontorene
hører hjemme.

Jeg kan ikke gi noe nærmere
svar på representanten Ryans spørsmål
før jeg har sett styrets vurdering, håndtering
og resultat.

 Jeg er enig med SVs representant i at det er
viktig at vi har kontorer spredd over hele landet. Jeg
vet ikke så veldig mye om Forbrukerrådets
planer pr. i dag, men jeg har likevel lyst til å si
at materiell også kan bringes ut via andre kanaler
i dag. Internett spiller en viktig rolle i denne sammenheng.
De har også fra Forbrukerrådet i år
lansert en ny nettportal som gir en oversiktlig inngang til svært
mye godt forbrukerstoff på nettet. En annen kanal, som
jeg har tatt til orde for, kan være de offentlige
servicekontorene, som vi har svært mange av i hele
landet, og Forbrukerrådet har selv kommet til at de offentlige
servicekontorene kan spille en rolle i informasjonssammenheng. Vi
ser derfor at Forbrukerrådets kontorstruktur i noen
sammenhenger kanskje kan kompenseres ved at man søker et
tettere samarbeid med de offentlige servicekontorene,
og da vil jo noe av den informasjonen faktisk komme enda
nærmere brukerne i dag. Det er litt av dette bildet vi også må ha
med, og som jeg vet at styret også jobber med.

 Svaret på det er ja. Denne saken kan
man egentlig ikke si er veldig forhastet, den har vært
diskutert i flere år, og allerede i fjor stod det en god del
i Barne- og familiedepartementets budsjett om dette. Jeg
svarte også på spørsmål
i forbindelse med budsjettdebatten i Stortinget i desember, der
jeg også ble spurt om antall forbrukerkontor.
Det vi skal være klar over, er at i de nye vedtektene for
det nye styret så heter det at store endringer i forbrukerkontorene
skal forelegges en grundig politisk behandling. Det vil også bli
gjort dersom styret i dette tilfellet kan komme til å foreslå nedleggelse av
kontorer. Likevel sa jeg i den debatten i desember i fjor
at det er viktig, i tråd med den utviklingen vi har hatt, også å se
på en modernisering og en organisasjonsstruktur og andre
måter å jobbe på, og hvis vi her har
en del strukturer i kommunene våre som kan brukes
til at kanskje noe av informasjonen kommer noe nærmere
brukerne, synes jeg faktisk det vil være en enda
bedre utvikling enn å ha status quo, men jeg
skal følge godt med.





                

 Regjeringen kan ikke innføre et
prinsipp i Norge om at ekteskapslovens begrensninger også skal
gjelde for ekteskap inngått i utlandet. Et slikt prinsipp
ville stride mot internasjonal rett som bygger på prinsippet
om at ekteskapsformen bestemmes av det landet der ekteskapet inngås.
Det er på denne bakgrunn at et ekteskap inngått
med stedfortreder kan bli lagt til grunn som gyldig i Norge. Unntaket
er der ekteskapsinngåelsen strider sterkt mot vår
rettsfølelse – såkalt «ordre
public». Dette er et internasjonalt anerkjent standpunkt.

Selv om det i Norge ikke
er tillatt å inngå ekteskap med stedfortreder,
er det mange land som tillater ekteskap inngått nettopp
med stedfortreder eller fullmektig. Jeg kan bl.a. nevne
Nederland, Italia, Spania, Portugal, Polen og enkelte stater i USA.

Dersom vi skulle innføre et slikt
prinsipp som representanten Øye foreslår, ville konsekvensen
bli at f.eks. et nederlandsk par som flytter til Norge
og som giftet seg i Nederland ved stedfortreder, ikke
ble ansett som gift i Norge.

Det er neppe dekning for å si at et
ekteskap inngått ved stedfortreder i sin alminnelighet
strider sterkt mot vår rettsfølelse. Men dersom
det ikke foreligger nødvendig
medvirkning eller samtykke fra den parten som ikke er
til stede ved vigselen, strider det sterkt mot vår rettsfølelse å anerkjenne
ekteskapet som gyldig stiftet. En slik situasjon vil også krenke
reglene i FN-konvensjonen om ekteskap. Artikkel 1 i FN-konvensjonen
av 10. desember 1962 om samtykke til ekteskap slår fast
at «ekteskap skal ikke lovlig kunne inngås
uten fritt og fullstendig samtykke fra begge parter». Konvensjonen
ble ratifisert av Norge i 1964.

Som mange her sikkert er kjent med, og som
muligens er bakgrunnen for spørsmålet, har jeg
tidligere uttalt meg i NRK Dagsrevyen om ekteskap inngått
i utlandet med stedfortreder. Det som imidlertid ikke
kom klart nok fram i innslaget, er at vi i Norge bare
anerkjenner ekteskap foretatt med stedfortreder når det
foreligger samtykke fra begge. Dersom det er
klart at det ikke foreligger samtykke,
vil ekteskapet være i strid med norsk rettsfølelse – vår «ordre
public»-regel og FN-konvensjonen. Dette betyr altså at
et ekteskap inngått i utlandet med stedfortreder må anses
som ugyldig dersom det fastslås at det nødvendige
samtykket ikke forelå. Det kan i en slik sak også påstås
at ekteskapet er ugyldig som følge av rettsstridig tvang.
Det er i dag ingen offentlig instans i Norge som godkjenner
ekteskap inngått i utlandet, men ekteskapet skal registreres
i Folkeregisteret. Dersom det klart framgår av et utenlandsk
vigselsdokument eller av opplysninger gitt av de involverte
partene at det nødvendige samtykket ikke foreligger,
vil ikke Folkeregisteret registrere
vigselen. For øvrig kan jeg opplyse
om at Regjeringen ønsker å vurdere nærmere
Folkeregisterets praksis når det gjelder dette. Det vil
heller ikke kunne danne grunnlag for en tillatelse for
familiegjenforening. Endelig stilling til hvorvidt
et ekteskap er gyldig eller ugyldig, er det opp til domstolene å fatte
avgjørelse om. Men, som representanten sikkert kjenner
til, vil Regjeringen innføre ubetinget offentlig påtale
i saker som omhandler tvangsekteskap, og presisere at den skjerpede strafferammen
kan komme til anvendelse ved tvang. Som et ledd i arbeidet mot tvangsekteskap
sendte Regjeringen et forslag til endringer i ekteskapsloven på høring før
sommerferien. Her foreslås det bl.a. at fylkesmannen skal
få adgang til å reise en sak om ekteskapets gyldighet.
I tillegg foreslås det til slutt en ordning med borgerlig
prøving av ekteskapsvilkårene. Dette forslaget
blir til min glede støttet av de fleste høringsinstansene.

 Jeg kjenner ikke til dette forslaget
fra Sverige. Jeg kjenner heller ikke detaljene
i den svenske ekteskapsloven, og hvorvidt den f.eks. tar
høyde for at også internasjonale
forpliktelser skal overholdes. Det kan jo tenkes at det muligens
ligger noe der.

Vi har i hvert fall sett på dette, også fra
den juridiske siden. Men poenget må være
at dersom et ekteskap er inngått ved tvang, at det ikke
foreligger samtykke, skal det også anses
ugyldig i Norge. Vi legger nå til rette for at det skal
kunne gjøres ugyldig på en enkel og lettvint måte,
hvilket ikke har vært tilfellet tidligere.

 Det er selvfølgelig viktig at vi følger
med i hvilke lovendringer som foreslås i de andre nordiske
landene. Vi har et utstrakt samarbeid i Norden både
når det gjelder kjønnslemlestelse og tvangsekteskap – så selvsagt
skal jeg følge med.

I tillegg må jeg si at jeg er ganske
stolt av at vi fra Regjeringens side har lagt fram en
ny plan mot tvangsekteskap, som både innebærer
regelverk og lovendringer på dette området. Kanskje
vil et annet viktig lovforslag, nemlig det med å innføre
ubetinget offentlig påtale i saker som omhandler tvangsekteskap,
her lette ganske mye, og vil kunne gjøre at vi
får saker der kvinner eller gutter selv som er
blitt tvangsgiftet, ikke våger eller
tør å reise sak. Så jeg tror at med de
lovendringsforslagene og regelendringene
som ligger i vår handlingsplan, skal vi få bukt
med dette på en mye mer offensiv måte. Jeg er
glad for at denne regjeringen har tatt disse initiativene, og at Stortinget
kanskje støtter alt som ligger her.





                

