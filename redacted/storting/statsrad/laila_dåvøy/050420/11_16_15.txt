  Saken som representanten Hedstrøm
tar opp, gjelder hvilke priser matvarekjedenes hovedkontorer oppgir
på ulike varer. Disse kan variere fra
butikkprisen, uten at dette i seg selv er noe galt. Etter
konkurranseloven skal den enkelte butikk ha mulighet til å påvirke
prisene. Avisene legger imidlertid hovedkontorets priser til grunn
i sine matvarebarometre.

TV2 Nettavisen har undersøkt om prisene
kjedene oppgir, er de samme som gjelder ute i butikkene, og funnet
til dels betydelig variasjon mellom
oppgitte og faktiske priser. I enkelte tilfeller er prisene lavere
i butikkene, men i de langt fleste tilfeller er de høyere.

Den vanlige forbruker vil gå ut fra
at den prisen som står oppført i barometeret,
vil de også finne i kjedens butikker. Dersom
TV2 Nettavisens undersøkelse er riktig, gir barometrene
villedende informasjon til forbrukerne. Det er beklagelig. Ideen
med slike barometre er svært god, og de burde være
lette å forstå. Det er synd hvis de viser seg å gi
et feilaktig bilde og derfor kommer i miskreditt hos forbrukerne.
Jeg går ut fra at avisene deler denne bekymringen, og at
de vil iverksette tiltak for å rette
opp troverdigheten i sine egne barometre.

Matvarebarometrene hører under redaktøransvaret,
og presentasjonen og riktigheten av de prisene kjedene oppgir, er
avisenes redaksjonelle ansvar. Markedsføringsloven gjelder ikke
for avisenes redaksjonelle innhold, men det er viktig at avisene
oppgir hvordan prisene er innhentet, og også sikrer
at produktene er sammenlignbare. Kjedene på sin side
må og bør gi de opplysningene som er relevante
for at prisundersøkelsene skal bli korrekte.

Dersom matvarekjedene benytter avisenes barometre
i sin egen markedsføring, gjelder imidlertid markedsføringsloven.
Markedsføringsloven skal sikre at forbrukerne ikke
villedes. Dette gjelder også med hensyn til pris. Hvis
matvarekjedene bruker resultatene fra medienes prisundersøkelser
i sin egen markedsføring, må barometrene
henvise til korrekte tall. Oppgir en matvarekjede at den er billigst,
må dette kunne dokumenteres. Markedsføringsloven
pålegger også butikkene å merke
varene med korrekt pris.

Forbrukerombudet fører tilsyn med
at disse bestemmelsene overholdes.

