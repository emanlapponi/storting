 Jeg ønsker at alle
førstegangsforeldre som lever
i parforhold i landet, skal tilbys gratis samlivskurs,
og at dette etter hvert skal bli en del av det alminnelige
tilbudet rettet mot barnefamiliene. Hensikten med Regjeringens forslag
i St.meld. nr. 29 for 2002-2003, Om familien – forpliktende
samliv og foreldreskap, er å redusere samlivskonflikter
og unngå samlivsbrudd. Samlivskurs kan lære
foreldre om kommunikasjon, konflikthåndtering
og samarbeid i parforhold. Perioden da man får
sitt første barn, krever store omstillinger, og mange senere
konflikter i parforholdet kan spores tilbake til denne tiden. Kursene
skal sette foreldrene bedre i stand til å takle
samlivsproblemer og dermed bidra til å øke kvaliteten
og varigheten på samlivet. Dette er ikke minst
viktig for barnas skyld. Å satse forbyggende i denne fasen vil kunne
styrke familielivet og redusere de
mange samlivsbruddene. Et slikt kurstilbud vil
dessuten kunne bidra til å øke befolkningens
kunnskap om samlivskonflikter, og om at det finnes hjelp å få.
Forhåpentligvis vil dette kunne føre
til at par lettere søker hjelp.

I statsbudsjettet for 2004 er det bevilget
5 mill. kr over kap. 830 Foreldreveiledning
og samlivstiltak for å starte opp tiltaket i år.
Departementet har startet planleggingen av kurstilbudet, men det
endelige opplegget for hvordan tilbudet skal organiseres og gjennomføres,
er ennå ikke helt ferdigstilt.

Jeg kan likevel si noe om hvordan
dette foreløpig er tenkt gjennomført. Før
tilbudet kan gjøres landsdekkende, må det utprøves
i noen utvalgte kommuner og fylker. På den måten
kan vi høste erfaringer før det iverksettes i full
skala. Det tas sikte på å utvikle et egnet kurskonsept
i løpet av våren, slik at de første kursene
kan igangsettes fra sommeren/høsten 2004. På hvilken måte
kommunene som skal være med i den første
utprøvingsfasen, skal utvelges, er det ennå ikke
tatt stilling til. Men jeg er klar over at tilbudet om samlivskurs
i dag er ujevnt geografisk fordelt, og at det er behov for å gjøre
samlivstiltakene mer likt tilgjengelig over hele landet.
Dette vil det bli tatt hensyn til ved utvelgelsen av deltakerkommuner
det første året. Departementet har allerede
fått henvendelser fra flere kommuner. Disse vil også bli
vurdert. Ellers vil Statens barnevern og familievern, SBF, bli bedt
om å komme med forslag til kommuner etter nærmere
fastsatte kriterier. I 2005 planlegger vi å utvide kurstilbudet
når det gjelder både antallet deltakende
kommuner og kompetanseoppbygging. Regjeringen tar sikte på at
kursvirksomheten er utbygd over hele landet i 2006.

Helsestasjonene er den instans i kommunene
som i størst utstrekning og i en tidlig fase
kommer i kontakt med førstegangsforeldre. Derfor ser jeg
det hensiktsmessig at kurstilbudet på en eller
annen måte forankres ved landets helsestasjoner. Allerede
i utprøvingen av prosjektet bør alle
relevante aktører på samlivsområdet være med.
Frivillige organisasjoner er meget sentrale aktører og
har mye kompetanse. Disse vil bli trukket med både
i utviklingen av og ved gjennomføringen av kurstilbudet. Men også andre
arenaer som familier oppsøker, som f.eks. familievernkontor
og familiesentra, vil være aktuelle samarbeidspartnere
og kunne bidra med veiledning og hjelp.

Jørgen Kosmo hadde
her gjeninntatt presidentplassen.

 Vi kommer til å legge en ramme for
noe av innholdet i disse kursene. Selvsagt kan det bli en del variasjoner. Noen
av de viktigste kursene så langt er
f.eks. Når to blir tre, Vanlige utfordringer i parforholdet,
Dialog, samarbeid og kommunikasjon mellom mor
og far, Mor og far – nye roller og behov, Avklaring av
arbeids- og ansvarsfordeling.

Når det gjelder selve gjennomføringen
av kursene, vil det kunne gjøres gjennom ulike organisasjoner, både
offentlige og private. Vi er veldig opptatt av å bruke
den kompetansen som alle disse instansene som i dag driver de
ordinære samlivskursene, har opparbeidet seg gjennom mange år.

Når det så gjelder utvelgelsen,
vil helsestasjonene være viktige, fordi de vil møte alle
barna, og de vil også ha oversikt over hvem som
skal få tilbud om disse kursene.

 Disse kursene skal ikke komme som
erstatning for de ordinære samlivskursene. De vil bli videreført
og forhåpentligvis gjøres enda bedre og
mer utbredt, for etterspørselen har vært veldig,
veldig stor. Disse kursene er også omfattet av
en viss egenandel fra foreldrenes side. Like
fullt har etterspørselen vært flere ganger større
enn det vi har klart å tilrettelegge for. Endagskurs er
heller ikke svært mye, men det kan kanskje bli
inngangen til at foreldre ser at dette er nyttig,
og melder seg på til de mer ordinære samlivskursene.

Jeg har også lyst til å nevne
de samlivskursene vi har startet opp for foreldre
med barn som har funksjonshemming. De har vært meget vellykket,
og i disse dager utvides de også til nye deler
av landet. Vi har faktisk sett at foreldre med
funksjonshemmede barn har særlig store utfordringer i samlivet.





                

 Anmodningsvedtaket som representanten Hansen
viser til, ble behandlet i St.meld. nr. 29 for
2002-2003, Om familien – forpliktende samliv og foreldreskap.
Jeg siterer her Regjeringens konklusjon på dette spørsmålet
på side 53, spalte 2:

«Regjeringen
vil utarbeide en samlet plan mot seksuelle overgrep mot barn og
utvide perspektivet til også å omfatte
fysiske overgrep mot barn. Dette skal ikke være
til hinder for fortløpende å sette i verk aktuelle
tiltak.»

Familie-, kultur- og administrasjonskomiteen
hadde i Innst. S. nr. 53 til St.meld. nr. 29
ingen innvendinger eller kommentarer til justeringene
i perspektiv i forhold til Stortingets opprinnelige
anmodningsvedtak. Komiteen la fram denne innstillingen
den 25. november i fjor.

Jeg vil også nevne at å lage
en samlet plan mot seksuelle og fysiske overgrep mot barn som oppfølging
av stortingsmeldingen om familien, er et tiltak i Regjeringens strategiplan
for barn og unges psykiske helse, publikasjonsnummer I-1088. I denne
strategiplanen blir det presisert at arbeidet med å utarbeide
en slik plan skal avsluttes i 2004. Barne- og familiedepartementet
skal lede arbeidet med å utarbeide en plan mot
seksuelle og fysiske overgrep mot barn, i samarbeid
med Helsedepartementet, Sosial- og helsedirektoratet og også Justisdepartementet.
Denne planen vil dekke alle de områder
som er omtalt i spørsmålet til representanten
Hansen. Ved behov vil også andre departementer
og aktuelle ekspertmiljøer bli trukket inn i arbeidet.

Jeg vil understreke at arbeidet med planen
mot seksuelle og fysiske overgrep mot barn må koordineres
med to andre planer som flere departementer nå samarbeider
om å lage. Jeg tenker her på handlingsplanen mot
vold i nære relasjoner, som Justisdepartementet har hovedansvaret for.
Jeg sikter også til den nye planen mot utnytting
av mindreårige i pornografi og kjønnshandel, som
Barne- og familiedepartementet har koordineringsansvaret for.

 Jeg er veldig enig i det. Vi har også i Norge
behov for å kartlegge dette omfanget. Så langt
tilbake som i 1997 hadde man den siste stortingsmeldingen – muligens
var det også den første, det er jeg ikke
sikker på – om seksuelle overgrep. Dessverre
er det slik at dette er et økende problem i hele
Norden, også det vi kaller for handel med barn
og kvinner, altså trafficking. Her har vi også et
tett internasjonalt samarbeid, bl.a. Children at Risk, et samarbeid
som vi har med østersjølandene.

I forbindelse med denne planen kommer vi til å kartlegge
hvordan situasjonen er i Norge. Vi vil også måtte bruke
kompetansemiljøene våre. Men fremdeles hører jeg,
når jeg har møter med incestsentrene, at det i Norge fortsatt
finnes mørketall som ikke uten videre kommer fram
så lett.

 Jeg kjenner til «Barnahuset» på Island.
Vi har så langt ikke vurdert å gjøre
noe tilsvarende i Norge. Det vi har gjort, er å legge mye
krefter og arbeid i dette Children at Risk-samarbeidet som vi har, og
som faktisk er veldig bra. Det går jo veldig mye på trafficking,
på kriminalitet over landegrensene.

Vi har fra i år samlet og etablert
dette nye volds- og traumesenteret sentralt i Norge. Vi
tror at det er helt nødvendig at dette senteret også jobber
for å kartlegge, for å dokumentere og for å få oversikt. Ikke
minst må man se på hvilken metodikk og hvilke
behandlingsmuligheter vi skal gi disse barna – etter
hvert også de ungdommene, og voksne for den del,
som faktisk har opplevd incest da de var små. Det er ofte
slik at mange venter til de er voksne før de klarer og
orker å snakke om det. Vi må ha større åpenhet.
Ullevål sykehus er også involvert
gjennom den kompetansen som de har i dette arbeidet. Så vi
gjør flere ting.





                

