 Jeg takker representanten Siri Hall Arnøy for interpellasjonen.




Regjeringen mener det er helt nødvendig med målrettet innsats for å skape holdningsendringer og bedre levekårene for homofile og lesbiske. I løpet av fjoråret og inneværende år er det brukt mer enn 20 mill. kr på dette arbeidet. Med dette har antidiskrimineringsarbeidet fått et stort løft i Norge. Både jeg som ansvarlig statsråd og Regjeringen tar på alvor homofiles rett til deltakelse i samfunnet, rett til påvirkning gjennom organisasjoner, med krav på like gode levekår som flertallet.




La meg kort formidle resultatene av oppfølgingen av stortingsmeldingen Levekår og livskvalitet for lesbiske og homofile i Noreg, St.meld. nr. 25 for 2000-2001. Meldingen foreslo et stort antall tiltak, 38 i tallet, og de fleste er fulgt opp. Barne- og familiedepartementet påtok seg koordineringsansvaret for oppfølgingen. Det er nedlagt et omfattende arbeid i de syv departementene som er involvert i oppfølgingen av meldingen.




Et hovedmål som er utmeislet i kjølvannet av stortingsmeldingen, er å hindre diskriminering og å fremme likebehandling og aksept av lesbiske og homofile. Og følgende tiltak er eksempler på det vi har satt i gang:










For å sette Landsforeningen for lesbisk og homofil frigjøring – LLH – bedre i stand til å bidra i arbeidet med å bedre levekårene til lesbiske og homofile ble driftsstøtten økt til 2 mill. kr i 2002, et beløp som ble videreført i år, og som vi også foreslår å videreføre neste år. Midlene skal benyttes bl.a. til å ivareta oppgaven som kunnskapsbank. Ungdom skal prioriteres, og det regionale hensynet skal ivaretas.







Det ble i tillegg i 2002 og 2003 bevilget midler for at LLH kunne være en pådriver i antidiskrimineringsarbeidet, med særlig sikte på organisasjons- og arbeidslivet. Ifølge opplysninger fra LLH oppleves dette prosjektet som svært viktig. Det er ansatt en jurist i LLH som først og fremst jobber mot arbeidslivet og med lovmessig diskrimineringsvern. Dette prosjektet skal avsluttes i 2004 og selvfølgelig evalueres.







Regjeringens forslag til et eget kapittel i arbeidsmiljøloven om likebehandling i arbeidslivet innebærer at det blir forbud mot forskjellsbehandling på grunn av en rekke forhold, bl.a. seksuell orientering. Til forskjell fra dagens regelverk vil forbudet ikke bare gjelde ved ansettelse, men også under arbeidets gang og ved opphør av arbeidsforhold.







Det er gitt midler både i fjor og i år til informasjon til allmennheten og helsepersonell knyttet til kjønnsidentitet. Landsforeningen for transseksuelle har mottatt midler til drift, informasjonsarbeid og et kartleggingsprosjekt.







Åpenhet i kirkelige miljøer er også viktig. Åpen Kirkegruppe har fått midler for å jobbe med informasjon om det å være lesbisk og homofil rettet mot konfirmanter og menigheter. Kirkens Bymisjon/Kirkens SOS har bl.a. ansatt en prest som gir tilbud om samtale til lesbiske og homofile.




Jeg er enig med representanten Siri Hall Arnøy i at informasjon kanskje er noe av det viktigste vi kan satse på når det gjelder å bekjempe negative holdninger og diskriminering rettet mot homofile og lesbiske i dag.




Mange unge opplever det som vanskelig å gå åpent ut som lesbiske eller homofile. Av den grunn var ungdom en sentral målgruppe i oppfølgingsarbeidet av stortingsmeldingen, også ungdom med innvandrerbakgrunn. Det er gjort en omfattende og målrettet innsats fra ulike departementer, og jeg skal nevne bare noen av tiltakene – det er mange, mange flere:










informasjonskampanjen «Gay på landet», gjennom Norges Bygdeungdomslag







antologien «Barfot», fra Gyldendal Tiden







informasjonsvirksomhet om homofili overfor ungdom på skoler og i fritidsklubber, via LLH







forebyggende rusarbeid blant unge homofile, via Helseutvalget for homofile, hvor Helsedepartementet og Sosialdepartementet står bak







Homofiles Ungdomstelefon, hvor Helsedepartementet og Sosialdepartementet har gitt midler







ressursbok til lærere og informasjonshefter til ungdom og deres foreldre om samliv og seksualitet, der temaet homofili inngår – utgitt av Utdannings- og forskningsdepartementet







filmen «Kampen for kjærligheten», som Homofil ungdom med innvandrerbakgrunn har stått bak







pilotundersøkelsen «Levekår og livskvalitet blant lesbiske og homofile med innvandrerbakgrunn», som NOVA har foretatt via Kommunal- og regionaldepartementet




Et sentralt element har vært å innhente mer kunnskap om homofiles hverdag og deres historie. Å tilføre en historisk dimensjon til kunnskapsgrunnlaget gir mulighet til gjenkjennelse og derigjennom tilhørighet. Og følgende grep er tatt:










Medieoperatørene har laget film med fokus på eldre homofiles historie. Filmen er bl.a. vist i «Fakta på lørdag» i NRK, og den tilbys også nå på biblioteker.







Et forskningsprosjekt tar for seg homoseksualitetens vilkår og ytringsformer i Norge i tidsrommet 1920 til 1980. Dette er bare ett av fem prosjekter med problemstillinger relatert til det å være lesbisk eller homofil som er gjort mulig gjennom øremerkede midler fra Barne- og familiedepartementet til kjønnsforskningsprogrammet i Forskningsrådet.




Tidligere forskning har bl.a. vist at lesbiske og homofile er noe mer utsatt for ulike typer helserelaterte problemer enn befolkningen ellers. Derfor er også Rådgivningstjenesten for homofile i Oslo kommune styrket, bl.a. gjennom Olafiaklinikken. Her er det igjen Helsedepartementet og Sosialdepartementet som står bak. LLH har fått midler til prosjektet «Rusforebygging i homomiljøer». I tillegg har vi satt i gang en rekke tiltak nettopp for å forhindre selvmord.




Barne- og familiedepartementet har nylig truffet avgjørelse i flere klagesaker som gjelder stebarnsadopsjon i registrerte partnerskap. Hittil er Barne-, ungdoms- og familieforvaltningens vedtak i fem saker blitt påklaget til departementet. Vi fikk sakene i departementet i slutten av september. I tre saker er Barne-, ungdoms- og familieforvaltningens vedtak omgjort, og søknaden om stebarnsadopsjon innvilget. I den fjerde klagesaken er kontorets vedtak opprettholdt. Den femte kom inn senere, og er ennå ikke ferdig behandlet i departementet. Etter min mening viser dette at disse klagesakene behandles på vanlig måte, som øvrige saker som gjelder stebarnsadopsjon. På denne bakgrunn mener jeg også at intensjonen bak lovendringen som åpnet adgang for stebarnsadopsjon i registrerte partnerskap, følges opp.




I forslaget til ny forskrift har vi eksplisitt regulert spørsmålet om fosterhjemsplassering av barn hos homofile og lesbiske. Dette er et verdispørsmål som mange er svært opptatt av. For Regjeringen har det derfor vært viktig å få en bred debatt omkring spørsmålet i form av en høringsrunde. Barne- og familiedepartementet arbeider nå med høringsuttalelsene, som så langt synes å være sprikende. I likhet med meg er imidlertid alle opptatt av at det er barnets beste som uten unntak skal være avgjørende for hvilket fosterhjem som skal velges. Jeg har ikke konkludert i saken ennå, men vil ta en avgjørelse i løpet av desember.




Gjennom foreldreveiledningsprogrammet planlegges et temahefte til foreldre om ungdom og homofili. Det tas sikte på at temaheftet ferdigstilles innen sommeren 2004. I kompetanseplanen for familievernet vil homofili bli tematisert i den faglige opplæringen. Formålet er å styrke denne tjenestens veiledning til foreldre til homofile og lesbiske og også til lesbiske/homofile par.




Jeg har prøvd å få fram noen av de tiltakene vi har satt i gang. Det er ikke noen uttømmende liste, men vi følger opp, og vi bruker betydelige ressurser på dette arbeidet. Vi har gjort det både i fjor og i år og vil fortsette med det i 2004.




Det begrepet representanten Hall Arnøy brukte i sitt innlegg, at det ikke bare er å sitte i ro, synes jeg faktisk er ganske oppsiktsvekkende ut fra at representanten faktisk burde ha satt seg inn i det arbeidet vi gjør, i sju departementer. Vi sitter absolutt ikke i ro. Vi jobber offensivt. Vi har en arbeidsgruppe der også LLH er med i forbindelse med at vi har møter med dem to ganger i året.




Jeg takker for oppmerksomheten og ser fram til en konstruktiv debatt.




Inge Lønning hadde her overtatt presidentplassen.




 Når det gjelder det første spørsmålet, om stebarnsadopsjon, har selvfølgelig jeg som statsråd forholdt meg til det Stortinget har vedtatt i denne saken. Det betyr at debatten om denne saken, og den regner jeg med at også representanten Hall Arnøy har lest, primært var en diskusjon knyttet til barn som allerede levde sammen med homofile og lesbiske par. I den stortingsdebatten man hadde den gangen, var det f.eks. heller ikke lagt fram noe forslag om at man skulle ha samme ordning for homofile og lesbiske som man har for ektepar, nemlig at hvis et barn blir født inn i en familie, blir partneren, eller ektemannen i de tilfellene der man er gift, automatisk juridisk far. Det er helt riktig, som representanten sa i sitt første innlegg, at det egentlig ikke er en problemstilling knyttet til det regelverket vi nå har for stebarnsadopsjon. Det er det viktig å ha klart for seg.




Så til dette med fosterhjem. I Barne- og familiedepartementet jobber vi nå med høringsuttalelsene, og svært mange har uttalt seg om dette. Det viser at dette spørsmålet engasjerer. I likhet med de aller fleste høringsinstansene mener jeg at seksuell legning ikke skal utelukke noen fra å være fosterforeldre, men at det er barnets beste som skal være avgjørende – og det er alle enig i – når fosterhjem skal velges.




Jeg har bare lyst til å nevne at i verdikapitlet i familiemeldingen, som nå er til behandling i Stortinget, står det at et barn har rett til en mor og en far. Jeg kan ikke se at det i mindre grad skal gjelde for fosterbarn, som i tillegg kan ha et særlig behov for på nært hold å oppleve forskjeller i reaksjonsmønster og løsningsmønster mellom de to kjønn, uten at det skal virke truende eller uforståelig.




Jeg lukker selvfølgelig ikke øynene for alle familieformene som finnes i dag. Alle som vil gjøre en innsats som fosterhjem, skal selvsagt ha rett til å bli vurdert. Forslaget om at homofile og lesbiske fosterforeldre kan velges som fosterhjem, at vi nå forskriftsfester det og faktisk har hatt en høring om det, er viktig. Det skal gjelde når særlige hensyn tilsier det, at det derfor utelukkende er knyttet til barnet og ikke til forhold som gjelder potensielle fosterforeldre. Min inngangsvinkel her er hele tiden barnet, men ingen skal i utgangspunktet ekskluderes.




 Først litt om de nye fosterhjemsforskriftene, som ennå ikke er helt ferdigbehandlet. Det er noen som har reagert på ordlyden i teksten. Vi har ennå ikke tatt en beslutning på hvordan vi skal formulere dette. Men det kanskje aller viktigste med fosterhjemsforskriften er at vi nå sier at vi skal lete først i biologisk familie, dernest skal foreldre og barn – også barnet om mulig, avhengig av alder – høres ved plassering i fosterhjem. Dette siste, at foreldrene skal høres, selvfølgelig også når det gjelder plassering hos homofile og lesbiske, tok statsråden som var før meg, ut av retningslinjene som var gjeldende på det tidspunktet, i tillegg til at en del andre ting ble endret uten høring. Det ble endret bare fordi det var retningslinjer. Jeg løfter nå en debatt inn i forskriftene. Jeg synes det er klokt, jeg tror det er viktig, og jeg har ønsket denne debatten. Jeg har ønsket å foreta dette i full offentlighet.




Så har jeg sagt at homofile og lesbiske kan velges som fosterforeldre dersom særlige hensyn tilsier det. Jeg jobber nå med hvordan vi skal formulere det i forskriften. Dette er det en del som har reagert på. Men som sagt: Det aller viktigste er å lete i biologisk familie, og også at foreldre og barn skal kunne høres.




Ellers har jeg lyst til å si at jeg er veldig glad for debatten i dag. Det er en svært viktig debatt – det dreier seg om menneskeverd, det dreier seg om at vi skal ha åpenhet om homofile og lesbiskes fortsatte problemer i vårt samfunn. Vi er også enige om de fleste tiltakene.




Det som kanskje er den vanskelige debatten, er når man diskuterer homofile og lesbiskes rettigheter i kombinasjon med barnets rettigheter i en del tilfeller. Der er det politisk uenighet – det har vært det og er det fortsatt i Stortinget. Det synes jeg kanskje er en vanskelig debatt, og den får vi bare fortsatt ha. Men jeg er sikker på at i respekt for hverandres standpunkter går det an å føre en god debatt.




Jeg vil igjen takke Hall Arnøy for interpellasjonen. Jeg synes det har vært viktig å ha dette på dagsordenen i dag.




