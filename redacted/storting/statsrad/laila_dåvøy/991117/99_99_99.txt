  Som representanten Nistad kjenner til, gav
jeg i går Konkurransetilsynet beskjed om at maksimalprisreguleringen
av drosjetakstene kan oppheves i de områder der det er
tilstrekkelig konkurranse. I praksis vil det være i sentrale
strøk der det er to eller flere konkurrerende drosjesentraler.
Utenom disse områdene vil maksimalprisreguleringen bli
opprettholdt. Konkurransetilsynet er bedt om å sette beslutningen
i verk snarest mulig.

I områder hvor maksimalprisreguleringen
oppheves, vil drosjesentralene få dispensasjon fra konkurranselovens
forbud mot prissamarbeid til å fastsette priser for drosjene
som er knyttet til sentralen. Dispensasjon gis bl.a. under forutsetning
av at den enkelte drosje kan ta lavere priser enn det sentralen
har fastsatt, og at sentralene sørger for god prisinformasjon
til publikum. Konkurransetilsynet vil føre et aktivt og
særskilt tilsyn med priser og prisendringer i næringen.
Tilsynet kan, i tilfelle utglidning, gjeninnføre prisregulering
i områder med for store prisforhøyelser.

Konkurransetilsynet, som har ansvaret for gjennomføringen
av maksimalprisreguleringen, foreslo å oppheve denne for
hele landet. Drosjetakstene har vært regulert av pris-
og konkurransemyndighetene siden 1940. Reguleringen er bl.a. begrunnet
i at tilgangen til næringen er begrenset ved en løyveordning,
slik at drosjene har hatt enerett til denne typen persontransport.
Konkurransen i næringen har således inntil nylig
vært sterkt begrenset. Samferdselsmyndighetene har imidlertid
delvis lagt om sin praksis ved tildeling av løyve slik
at det i flere områder er gitt løyve til mer enn én
sentral. Videre er det også åpnet adgang for at turbiler
kan transportere færre enn fem personer. Disse endringene
har ført til en konkurransesituasjon i områder med
to eller flere drosjesentraler som innebærer at maksimalprisreguleringen
etter mitt syn her kan oppheves.

For øvrig er det besluttet at erfaringene
i de områdene der maksimalprisreguleringen er opphevet,
skal vurderes etter ett år.

Der det som følge av den behovsprøvede
løyvetildeling ikke er flere enn én
drosjesentral, vil drosjene fortsatt bli maksimalprisregulert. Konkurransetilsynet
er imidlertid bedt om å forbedre modellen som brukes i fastsettelsen
av maksimalprisene. Tilsynet vil på denne måten
prøve å imøtekomme enkelte av de problemene som
en har hatt med reguleringen, slik som rigid prissystem, usikkerhet
med hensyn til innhenting av grunnlagsmateriale osv. Regjeringen
har imidlertid også besluttet at Samferdselsdepartementet
skal utrede nærmere om behovsprøvingen av drosjeløyver
skal oppheves.

  Den hurtige saksbehandling som det kan synes å ha
vært i denne saken, skyldes faktisk ikke representanten
Nistads spørsmål, vi hadde hatt en saksbehandling
i forkant av det. Men spørsmålet kom jo på et
gunstig tidspunkt. Det er godt å kunne stå her
og svare positivt på et så viktig spørsmål. 

Grunnen til at vi ikke har opphevet hele maksimalprisordningen
er at så lenge vi har en løyveordning, er det
slik at de aller fleste steder i landet vil det fortsatt finnes
bare ett løyve, dvs. en sentral. Da vil vi ikke få en
reell konkurranse. Derfor har vi ønsket å opprettholde maksimalprisen.
Vi skal evaluere etter ett år. Vi er også svært
opptatt av prisutviklingen på de steder der vi opphever
maksimalprisordningen – når det gjelder det offentlige
og Rikstrygdeverket f.eks. Det er grunnen til evalueringen. Vi vil
se på prisutviklingen også før vi tar en
endelig beslutning.

  Den enkeltes rett til religionsutøvelse
er et prinsipp det er viktig å ivareta. Lov om trudomssamfunn
og ymist anna gir derfor personer som ikke hører til Den
norske kirke, rett til fri fra arbeid, skolegang, tjenesteplikt
og liknende i opp til to dager hvert år i forbindelse med
religiøse høytider etter vedkommendes religion.

Skulle en innføre rett til fri en
time hver uke, ville det være en utvidelse i forhold til
det loven gir rett til. Det ville bety en belastning for arbeidsgiver
og ville kunne gjøre det vanskeligere for den enkelte å få arbeid.

AMO-kurs, og spesielt introduksjonskurs for
fremmedspråklige, som det refereres til i det aktuelle
tilfellet, har som formål å gi personer med innvandrerbakgrunn innføring,
kompetanse og kunnskap til å gå ut i arbeid. Dette
innebærer bl.a. å lære og forholde seg
til regler i norsk arbeidsliv. Det er da viktig at samme regler
som gjelder i arbeidslivet, også gjelder for AMO-kurs.
Arbeidsmarkedsetatens avgjørelse er i tråd med
reglene som gjelder i norsk skole og arbeidsliv, og avslaget er gitt
på dette grunnlag. 

Min vurdering er at arbeidsmarkedsetaten ikke
bryter med prinsippet om den enkeltes rett til religionsutøvelse
i denne saken. Praktiseringen er dessuten godt tilpasset det forhold
at hele hensikten med en AMO-opplæring er å bidra
til å skaffe den ledige en inngang i det ordinære
arbeidslivet.

  Jeg vil like fullt vise til lov om trudomssamfunn
og ymist anna, som ble debattert i denne sal i Stortinget i 1980.
Vi har lagt til grunn at loven tross alt har vært debattert
i denne sal og er vedtatt av Stortinget. Jeg antar at alle disse
spørsmål knyttet til arbeidsliv og skole for mennesker
med en annen kulturbakgrunn og religion enn vi har, også var
tatt hensyn til. Jeg har forholdt meg til det og sett det slik at
det ikke var riktig av meg som statsråd å gå inn
og fravike dette. 

Når det så gjelder et oppslag
i Vårt Land i dag, har jeg lyst til å vise til
det en muslimsk leder, Sattar Tahir, som er president i Islamic
Cultural Centre i Oslo, der har sagt:

«Vi
må prioritera arbeidet fyrst. Det er vi som muslimar som
må finna fornuftige løysingar.»

Det betyr at også representanter for
muslimene kan akseptere min avgjørelse.

  Statsbyggs innsigelse til Bærum kommunes
kommunedelplan 2 for Fornebu har flere begrunnelser, og jeg vil
i mitt svar til representanten Sanner gå inn
på de viktigste.

La meg først si at jeg har full tillit
til Statsbyggs faglige vurderinger i denne saken, og at jeg i hovedsak
deler det syn etaten har gitt uttrykk for gjennom innsigelsen til kommunedelplan
2 og i meklingen hos fylkesmannen i Akershus.

Det er grunn til å minne om at innsigelsen
er i tråd med nåværende og tidligere
regjeringers syn på etterbruken av Fornebu.

Jeg gjør oppmerksom på at
de rikspolitiske retningslinjer for hovedflyplassen på Gardermoen
og for samordnet areal- og transportplanlegging begge fremhever
betydningen av en bærekraftig utvikling gjennom best mulig
utnyttelse av byggeområdene på Fornebu. 

Statsbygg har sett det som nødvendig
med et rammetall for arbeidsplasser på 20 000.
Da er det tatt hensyn til Stortingets vedtak om nasjonalt IT- og
kunnskapssenter, samt det antall arbeidsplasser som Telenor og lokal
service vil utgjøre. Et rammetall på 20 000
arbeidsplasser vil også gi et viktig bidrag til et godt
trafikkgrunnlag for miljømessig kollektivbetjening av Fornebu-området. 

Statsbygg mener på faglig grunnlag
at boligtallet minst bør være 6 000,
og at Fornebu som utbyggingsområde har gode miljømessige
muligheter til enda høyere boligtall. Det regionale boligbehovet
er stort, og selv om utbyggingen av Fornebu ikke vil løse
dette problemet, er det viktig å utnytte de muligheter
som finnes for boligbygging. Erfaringsmessig er det enklere å legge
til rette for flere boliger i nybyggingsområder enn ved
fortetting og/eller omregulering av andre områder.

Det er riktig at Bærum kommune ved
meklingen mellom partene hos fylkesmannen fremsatte forslag til
kompromissløsning. Bærum kommunes forslag innebar
i korte trekk at kommunen var villig til å øke
boligtallet til 5 500 på helt bestemte vilkår
og til subsidierte priser, mot en reduksjon i antall arbeidsplasser
til 14 000. Den marginale økningen i boligtallet
gir et resultat som ligger for langt unna statens utgangspunkt til
at Statsbygg kunne akseptere forslaget. Reduksjonen i antall arbeidsplasser
gir et urealistisk lavt tall i forhold til de foreliggende planer
for Fornebu. Også dette bidrog sterkt til at Bærum kommunes
utspill ikke kunne aksepteres. Statsbygg gav imidlertid Bærum
kommune signaler om at staten kunne være villig til å fire
på rammetallet for antall arbeidsplasser hvis statens forslag
til boligtall ble godtatt. Bærum kommune valgte imidlertid
ikke å imøtekomme statens forhandlingsutspill. 

Regjeringen er opptatt av lokalt selvstyre
som et viktig fundament i vårt demokratiske samfunn. I
enkelte saker er det imidlertid nødvendig med statlig styring
der det legges avgjørende vekt på forhold som
får virkning utover det den enkelte kommunes grense tilsier.
I denne saken er det etter min mening sterke hensyn som taler for at
både tallet på boliger og arbeidsplasser bør økes
i forhold til rammetallene i kommunedelplan 2.

Til slutt vil jeg presisere at det ikke er
aktuelt for departementet å intervenere i forhold til Statsbyggs
beslutning om å opprettholde innsigelsen mot rammetallene
for utbyggingen av Fornebu slik de nå foreligger. Innsigelsen
skal først behandles av Akershus fylkesting, forhåpentligvis
vil det skje i inneværende år. Hvis fylkestinget ved
behandlingen stadfester Bærum kommunes kommunedelplan 2,
vil jeg i samråd med Regjeringen vurdere om saken skal
bringes videre inn for Miljøverndepartementet til endelig
avgjørelse der.

  Som politikere har vi også et ansvar
for å legge til rette for boliger når det er nødvendig.
I dagens spontanspørretime fikk jeg faktisk spørsmål om
hva jeg kan gjøre for å bidra til å skaffe
boliger i Oslo-området. 

Lokalt selvstyre er selvfølgelig viktig,
men vi har faktisk også en hjemmel for å kunne
gripe inn ut fra større samfunnsmessige behov enn det en
enkelt kommune har, ikke bare ut fra faglige, men også ut
fra politiske hensyn. Det har vi benyttet oss av i denne saken.
Men vi har også signalisert overfor Bærum kommune
at vi ønsker et kompromiss. Spesielt har vi vært
opptatt av boliger.

Når det gjelder antallet arbeidsplasser
på Fornebu, er det i eksisterende plan allerede innebygd
ca. 18 000 arbeidsplasser. Dette er som følge
av de forutsetninger som allerede er lagt i planen, og de planer
som foreligger. Derfor er det uforståelig for meg at Bærum
i sitt kompromissforslag ønsket å gå ned
til 14 000.





                

  Etter dagens regelverk, folketrygdloven § 4 6,
ytes det ikke dagpenger til personer som gjennomgår utdanning
eller opplæring eller deltar i ulønnet arbeid.
Bakgrunnen for dette er dagpengeordningens hovedkrav om at arbeidsløse
skal søke arbeid. Dette utgangspunktet reduserer periodene
på trygd og gir et strengt, men riktig incentiv for å anstrenge
seg for å få nytt arbeid. 

Det er i samband med utdanning og opplæring
gjort enkelte unntak fra denne hovedregelen. Unntakene er kommet
for å imøtekomme legitime behov for en arbeidsmarkedsmessig
begrunnet opplæring og utdanning. Unntakene er imidlertid
begrensede, for å unngå at trygden blir finansieringskilde
for langvarig utdanning og opplæring. 

De viktigste unntakene er følgende:

opplæring/kurs i
arbeidsmarkedsetatens regi, de såkalte AMO-kursene

utdanning/opplæring tilrettelagt utenfor
normal arbeidstid. Begrunnelsen for dette er at det som kan kombineres
med arbeid og inntekt, skal kunne kombineres med dagpenger.

kortere utdanning på dagtid som ikke strekker seg
over tre måneder

opplæring/utdanning i inntil ett skoleår
som har karakter av påbygging/tilleggsutdanning

Noen mindre justeringer i ovennevnte regelverk
kan jeg se kan være hensiktsmessig. For tiden er det derfor sendt
på høring et forslag om at innvandrere med dagpenger
kan få gå på norskkurs i inntil ett år
mens de opprettholder dagpenger. Dette vil bedre denne gruppens muligheter
på arbeidsmarkedet.

Et så vidt vidtfavnende forslag som
representanten Faldet foreslår, bryter klart med de prinsipper
som lå til grunn da Stortinget vedtok den nevnte lovparagrafen. Fag-
og svennebrev er en del av det ordinære utdannelsessystem,
og arbeidsledighetstrygden skal, som jeg tidligere har nevnt, ikke
være finansieringskilde for ordinær utdanning
og opplæring. Forslaget fra representanten Faldet vil kunne
føre til at personer med rettigheter til dagpenger vil
kunne finansiere sin utdanning gjennom folketrygden, mens andre
må ta opp studielån.

Dagpenger under arbeidsløshet er en
rettighetsbestemt ordning for alle. Blir det ikke trukket et tydelig
skille mellom ordinær utdanningsfinansiering og dagpenger,
er jeg redd for at det kan påvirke ledighetens nivå og
lengde. 

