 La meg starte med å klargjøre hvordan
tilskuddsordningen til krisetiltak fungerer.

Ansvaret for krisesentrene er forankret
i kommunene. Vertskommunen har et særlig ansvar for å påse
at krisesenteret har et tilstrekkelig budsjett. Når vertskommunen har
vedtatt budsjettet, dekker lokale tilskudd 50 pst., og resten stiller
staten opp med som øremerket tilskudd til vertskommunen.
Denne tilskuddsordningen har vi hatt mer eller mindre
uendret siden tidlig på 1980-tallet. Stortinget gav senest
i forbindelse med behandlingen av statsbudsjettet for 2003 sin tilslutning
til at den skulle videreføres også i
2003.

Kommunene melder inn sine behov til
fylkesmannen, som samlet melder dette videre til Barne- og familiedepartementet.
Som kjent er tilskuddsordningen til krisetiltakene en overslagsbevilgning.
Det betyr at dersom kommunene bevilger mer penger til krisesentrene,
følger det automatisk mer øremerkede midler fra
staten. Derfor justeres ofte bevilgningen til krisetiltakene
i forbindelse med revidert nasjonalbudsjett eller i salderingen.
Først rundt midten av april i år vil det være
klart hvor mye staten skal yte.

Erfaringen viser at kommunene tar sitt ansvar
for krisesentrene alvorlig. Vi har hvert år så lenge
vi har hatt den nåværende tilskuddsordningen,
sett at bevilgningene går opp, og bruttoøkningen
for krisesentrene i de to siste årene var på henholdsvis
6 pst. og 10 pst. Det er derfor all grunn til å tro at
vi vil få en økning også i
2003.

Dette betyr ikke at alle
krisesentrene har en enkel situasjon med hensyn til økonomien – tvert
imot, jeg registrerer at mange sliter hardt. En utredning
utført på oppdrag fra Barne- og familiedepartementet
slår fast at bevilgningene til krisesentrene må økes
betydelig dersom alle skal ha tilstrekkelig god kvalitet.

For å imøtekomme Stortingets ønske
om strakstiltak har jeg bedt fylkesmennene kartlegge
om det er vesentlige endringer i kommunenes, fylkeskommunenes eller andre
større bidragsyteres bevilgninger til krisesentrene i år.
Jeg har bedt fylkesmennene om å melde dette tilbake så snart
som mulig, idet jeg allerede 27. januar skal ha et møte
med Kommunenes Sentralforbund for å drøfte krisesentrenes økonomi.
Dersom det viser seg at ett eller flere krisesentre får
redusert sitt budsjett, må jeg drøfte med KS,
eventuelt også med vertskommunen for
krisetiltaket, hva som kan gjøres i inneværende år.

Det er også behov for en
endring av dagens tilskuddsordning, idet den nåværende
ordningen med øremerkede tilskudd er lite forutsigbar
for krisesentrene.

Avslutningsvis vil jeg si at allerede under
den forrige Bondevik-regjeringen grep vi fatt i voldsutsatte
kvinners situasjon gjennom vår handlingsplan
Vold mot kvinner. Denne er vi nå i ferd med å rullere,
mange tiltak er gjennomført, og i løpet av året
vil vi lansere en ny handlingsplan. Arbeidet vil særlig
rette seg inn mot å styrke det forebyggende arbeid, bl.a.
gjennom forbedring av behandlingstilbudet til
menn som utøver vold mot sine nærmeste,
og bedre ivaretakelse av barn som enten selv utsettes
for eller er vitne til vold i familiene, og tiltak for å bedre
utenlandske kvinners og minoritetskvinners situasjon.
Videre vil vi gjennom den bebudede endringen av tilskuddsordningen
særlig arbeide for å styrke akuttilbudet til voldsutsatte
kvinner, herunder krisesentre.

 Først har jeg lyst til å si
at statsministeren sa at Regjeringen ville styrke krisesentrene.
Det er riktig. Spesielt tror jeg statsministeren var opptatt
av det arbeidet vi holder på med i forhold til å styrke kompetansen
i krisesentrene. Dette er også viktig. Her har
vi et arbeid på gang gjennom et samarbeid
med KS, men også direkte med kommunene. I forbindelse
med budsjettprosessen kommer jeg også økonomisk
til sterkt å legge inn at kommunene gir mer til krisesentrene.
Her har vi et stort potensial, også fordi en
del kommuner faktisk ikke betaler til krisesentrene.

Som representanten vet, fulgte det heller ikke
penger med dette stortingsvedtaket. Det betyr at staten i og for seg ikke
kan overta finansieringen av krisesentrene helt og fullt. Det er
kommunene som er utgangspunktet. Når vi ser hva som skjer,
og hvordan situasjonen er, er vi nødt til også å få kommunene
med på å styrke krisesentrene.

Så har vi en del spennende tiltak
hvor vi også styrker krisesentrene i år.
Da tenker jeg på det vi gjør gjennom Kompetansesenteret
for voldsofferarbeid for å sikre den kompetanseoppbyggingen
som startet opp i fjor, med penger fra handlingsplanen mot vold
mot kvinner. Og dette ønsker vi å styrke
ytterligere.

 Nok en gang vil jeg minne om at statsbudsjettet
er lagt for i år. Like fullt kommer vi tilbake
til Stortinget, som jeg sa i mitt hovedinnlegg, når vi
litt senere vet hva kommunene gjør.

Denne diskusjonen om budsjettet har vi hatt
hvert eneste år. Det er lite forutsigbart for
krisesentrene. Det er uholdbart at det skapes usikkerhet, og at
man hvert eneste år skal føle seg usikker
på om man får nok midler fra kommunene. Det har
falt på plass hvert eneste år hittil. Mitt håp
og min tro er at det også vil gjøre
det i år, forhåpentligvis med enda flere
midler. Det er nettopp derfor vi har gått til
det skritt å si at vi vil komme med en helt ny finansieringsordning
fra 2004. Vi kan ikke ha denne uholdbare situasjonen.
Men med den informasjonen jeg har pr. i dag, har jeg ikke
grunnlag for å iverksette noen tiltak
akkurat nå. Så langt har jeg ikke en
samlet oversikt. Den vil jeg få i løpet av få dager.
Jeg har heller ikke en oversikt over problemene fra krisesentrene
selv. Derfor vet vi faktisk ikke helt om det er en krise,
eventuelt omfanget av den. Vi har det fra media og de
debattene vi har hatt der med krisesentrene – det er helt
sikkert noen som har større problemer
enn andre.

Når fylkesmannens kartlegging foreligger,
vil jeg vite noe om behovet, og hvor det er mulig å gjøre
noe. Da kommer vi tilbake med en sak til Stortinget. Jeg regner med
at det blir i forbindelse med revidert, på vanlig måte, når
vi behandler krisesentrenes økonomi for 2003.





                

