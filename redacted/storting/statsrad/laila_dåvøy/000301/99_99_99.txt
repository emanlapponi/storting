 Som representanten Solholm er kjent med, ble
det ved vedtak av nytt regelverk for arbeidsleie i desember 1999
gitt fullmakt til Kongen til å «forby innleie
for visse arbeidstakergrupper eller på visse områder
når viktige samfunnshensyn tilsier det».

Det ble ved behandlingen i Stortinget understreket
at et slikt forbud kun skulle gis når det foreligger viktige samfunnshensyn,
og at forbudet skal gis for perioder. Ingen sektor skal unntas permanent.

Begrepet «viktige samfunnshensyn» må etter
min mening fortolkes slik at loven gir adgang til å forby
innleie når dette kan ha en negativ virkning på arbeidsmarkedet. Jeg
tenker bl.a. på et arbeidsmarked hvor det er stor mangel
på arbeidskraft, eller hvor betalingsvilligheten er stor slik
at innleie kan virke lønns- og kostnadsdrivende.

Disse spørsmålene vurderes
nå av Regjeringen i forhold til de nye bestemmelsene om
leie av arbeidskraft.

Når Regjeringen har avklart om den
anser det nødvendig med forbud mot innleie for enkelte
grupper, f.eks. i helsesektoren, vil et eventuelt forslag om det
i så fall bli sendt på høring til berørte
organisasjoner og institusjoner.

 Grunnen til at svaret ikke er direkte ja eller
nei, er at departementet, som jeg sa i mitt innlegg, har dette under
vurdering nå. Det skulle bare mangle at ikke Regjeringen
etter stortingsvedtaket også skulle ta en vurdering av
det punktet som går på om man skal etablere forskrifter
eller ikke for noen av disse arbeidstakergruppene. 

Det er viktig å tilrettelegge på best
mulig måte for en arbeidskrafttilgang som kan bidra til å løse
de store oppgavene som bl.a. helsevesenet er pålagt. Og
når det gjelder spørsmålet om adgang
til innleie, må vi også være sikre på at
de ulike tiltakene, herunder f.eks. adgang til innleie, virkelig
fører til at tilbudet på arbeidskraft reelt sett
blir større. Hvis ikke det skjer, må man også ta
hensyn til og se på kostnadsspørsmålet
som er forbundet med dette. 

Jeg kan nok en gang gjenta at vi har dette
under vurdering nå. Det vil ikke være lenge før
man tar en beslutning, og da kommer det eventuelt ut på høring,
hvis det blir resultatet.





                

  Microsoft har hatt en bemerkelsesverdig suksess
med operativsystemet Windows for PC-er. Jeg vil ikke ta stilling
til hvilket system som er best egnet. Men den store utbredelsen
som Windows har fått i verdensmålestokk, gjør
at mange anser det for å være en de facto standard
i markedet. Windows har derfor blitt en plattform for produkter
fra dataindustrien i mange land.

Mange av disse produktene blir etterspurt av
virksomheter også i norsk forvaltning. Etter gjeldende
standardiseringspolitikk og praktisering av regelverket for offentlige
innkjøp er det den enkelte virksomhet som selv beslutter
hvilke løsninger de vil anskaffe for sine oppgaver etter
vurdering av kvalitet og pris.

På grunn av Microsofts markedsdominans
har det amerikanske justisdepartement iverksatt granskning av selskapets
praksis med utgangspunkt i USAs antitrustlovgivning. Det er fortsatt
uvisst hva utfallet av denne granskningen vil bli. Men prosessen
har bl.a. bidratt til større bevissthet hos virksomheter
i en rekke land om deres avhengighet av Microsoft-produkter og muligheter for
konkurrenter, bl.a. med utgangspunkt i Linux-plattformen.

På denne bakgrunn har Statskonsult
allerede startet et prosjekt for å vurdere hvor egnet denne
type programvare, herunder Linux, er for offentlig sektor. Prosjektet
vil vurdere bl.a. bruksområder, leverandøruavhengighet
og økonomiske konsekvenser ved å velge denne type
programvare.

Statskonsults rapport vil etter planen foreligge
i fjerde kvartal i år. Rapporten vil deretter bli vurdert
av departementet med sikte på eventuelle anbefalinger overfor
statlige virksomheter på dette området.

Lodve Solholm hadde
her teke over presidentplassen.

  Saken representanten viser til, gjelder reglene
i Konkurransetilsynets forskrift av 6. desember 1999 om prisopplysning
for varer. Forskriften gjennomfører Europaparlamentets
og Rådets direktiv nr. EF 98/6 om forbrukarvern
ved opplysning om prisar på forbruksvarer, som er innlemmet
i EØS-avtalen ved beslutning i EØS-komiteen. Medlemsstatene er ved
direktivets artikkel 11 pålagt å sette i kraft
nødvendige bestemmelser innen 18. mars år 2000. 

Den norske forskriften trådte i kraft
1. januar i år og stiller krav til at varer merkes med
enhetspris i tillegg til salgspris. Den vil bidra til at man lettere
vil kunne sammenlikne priser på ulike varer, uavhengig
av varenes pakningsstørrelse.

Håndheving av forskriften er lagt
til Konkurransetilsynet. Tilsynet har i denne fasen lagt hovedvekten
på utstrakt informasjonsvirksomhet. Det har vært
avholdt en rekke møter med de store dagligvarekjedene og
organisasjoner innen varehandelen for øvrig, og tilsynet
holder foredrag etter ønske og behov. Det er utarbeidet
et informasjonsark til utdeling, og på Internett foreligger
detaljert informasjon om den nye forskriften, dens rekkevidde og
praktiske betydning, herunder spørsmål og svar
på aktuelle problemstillinger.

Etter en fase med informasjon som fremste virkemiddel,
vil imidlertid Konkurransetilsynet i løpet av første halvår
iverksette de første kontroller for å kartlegge hvordan
forskriften etterleves i praksis. Utover høsten vil kontrollene
intensiveres, for å sikre at reglene følges opp av
de næringsdrivende.

Ut fra den dialogen tilsynet har hatt med aktuelle
organisasjoner og næringsdrivende, har jeg inntrykk av
at eventuell mangelfull oppfølging to måneder
etter at forskriften trådte i kraft, ikke skyldes manglende
vilje til å følge regelverket. Handelsnæringen
synes i likhet med forbrukerne å se fordelene av god og
korrekt prismerking og er i gang med tilpasning til de nye reglene.

De næringsdrivende må imidlertid
foreta en del omstillinger både av teknisk og praktisk
art for å tilfredsstille kravene i forskriften, og dette
tar noe tid.

