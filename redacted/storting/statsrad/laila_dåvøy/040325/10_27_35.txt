Dette med å lytte til erfaringene fra småbarnforeldrene tror jeg også er utrolig viktig. Det er tross alt de som vet hvor skoen trykker, og den trykker antakeligvis på forskjellige steder i de ulike familiene, avhengig av hvor de er i livet.




To ord til om samlivskurs og positiv kommunikasjon: Jeg tror faktisk at det kan være et godt virkemiddel. Alle som har vært gift, vet jo hva det vil si ikke å kommunisere godt nok, å være uenige om barneoppdragelsen, kanskje ikke å ha fått de verktøyene man trenger – det gir vi faktisk barnefamilier på samlivskurs. Det tror jeg kan være med på å gjøre at man bruker tiden på en god måte den lille tiden man tross alt har sammen i barnefamiliene hjemme. Hvis det er noe som går igjen i erfaringene fra foreldre som har vært på samlivskurs, er det nettopp de verktøyene de får i forhold til kommunikasjon. Det sier mange jeg har snakket med, og det viser også evalueringene.




Ellers kan det være spennende om vi også kunne fått en debatt her i dag om kvinners rolle i forhold til hjemmearbeid. Min erfaring er at vi kvinner i stor grad kan skje ikke så lett slipper mannen til. Vi vil ha hjemmet som vårt domene. Vi har på en måte en erfaring derfra, vi har en tradisjon derfra. Vi vil gjerne ha kontrollen. 




Det er ganske interessant når en statistikk fra Statistisk sentralbyrå viser at gifte norske kvinner i snitt vasker tøy i 15 minutter hver dag, at mennene deres vasker i 2 minutter, og at mannen vasket mer tøy før han ble gift. Han kan altså vaske, men sluttet da han ble gift. Vil han ikke, eller får han ikke lov? Det kunne vært spennende å få en debatt også om kvinners rolle.




