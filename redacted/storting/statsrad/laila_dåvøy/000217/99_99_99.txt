 Lokal lønnsdannelse er viktig for å rekruttere, utvikle og beholde arbeidstakere, det er jeg enig i. Siden det nye lønnssystemet ble innført i 1991 har avsetningen til lokale forhandlinger økt noe, fra 0,25 pst. i 1991 til 0,55 pst. i 1998. Det er en liten økning, men det er også slik – som flere her har vært inne på – at det til enhver tid er opp til de sentrale avtaleparter gjennom forhandlinger å bli enige om hvorvidt lønnsdannelsen skal skje lokalt eller sentralt. Utviklingen av nivået på lokal lønnsdannelse er altså avhengig av hvordan man i frie forhandlinger fordeler midlene mellom sentrale og lokale forhandlinger. 




Det er sagt i undersøkelsen fra Riksrevisjonen at Arbeids- og administrasjonsdepartementet ikke har hatt god nok oversikt. Det vi har iverksatt, er en del tiltak som går på personalplaner, kompetansebehov, lønnsutvikling, tiltak når det gjelder likelønn, opplæring, konferanser, forskningsprosjekter og en del rapporteringsrutiner for å følge opp fagdepartementene med hensyn til utviklingen av lokal lønnspolitikk. Og vi har en relativt god oversikt i Arbeids- og administrasjonsdepartementet over lokal lønnspolitikk i staten. Like fullt er det selvsagt at jeg som statsråd i Arbeids- og administrasjonsdepartementet kommer til å følge opp innstillingen fra komiteen på de punktene der de har bedt departementet følge opp.




