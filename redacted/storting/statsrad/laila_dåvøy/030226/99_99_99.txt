 Barn og unge under 18 år
kan utsettes for seksuelle overgrep fra familiemedlemmer, av tillitspersoner
i nærmiljøet og av fremmede. Barn og unge
utnyttes seksuelt i pornografi og sexhandel. I praksis er skillet mellom
overgrep og utnytting til dels flytende.

Det er sterke økonomiske interesser
bak menneskehandelen med barn og deler av barnepornografien, og Regjeringen
presenterte derfor denne måneden en handlingsplan mot handel
med kvinner og barn. En del av dem som begår seksuelle
overgrep mot barn, er pedofile, og dette er vesentlig med tanke
på forebygging, straff og behandling. Samtidig må vi
unngå å bli for opptatt av pedofile og pengegriske
bakmenn. Da overser vi at svært mange seksuelle overgrep
faktisk begås av slektninger og andre tillitspersoner,
at langt fra all sexhandel styres av halliker, og at mye barneporno
distribueres uten at noen tjener penger på den.
Jeg vil rette innsatsen både mot de mest omfattende
truslene mot barn og mot mer spesielle problemer
som krever nye løsninger.

Det er grunn til å anta
at mange seksuelle overgrep mot barn verken meldes til politiet eller
barnevernet. Grunnene til dette kan være mange.
Regjeringen vil videreføre arbeidet, som har foregått
i flere år, for å styrke ulike etaters arbeid
med overgrepssaker.

Som ledd i kvalitetsutviklingen utgav jeg og
utdanningsministeren i desember i fjor en veileder om å håndtere
mistanker om seksuelle overgrep mot barn begått av ansatte
i skoler, barnehager og barnevernsinstitusjoner.

Jeg mener det er grunn til å se
ulike former for vold i sammenheng både på regionalt
og statlig nivå. Seksuelle overgrep mot barn bør
ses i sammenheng med bl.a. fysisk og psykisk barnemishandling. Tiltak
for utsatte som ennå er barn, og for voksne som
ble utsatt for overgrep da de var barn, er ulike sider av samme
sak. En helhetlig tilnærming innebærer også å bygge
ut effektive behandlingstilbud for personer som begår
vold og overgrep mot barn. På denne bakgrunn arbeider nå flere
statlige instanser med å utarbeide detaljerte planer for
et nasjonalt kompetansesenter om vold og traumer. Bygd på samme helhetstankegang
vil Sosial- og helsedirektoratet i år utarbeide lignende
forslag til samarbeidsmodeller på regionalt plan.

Selvhjelpsorganisasjoner som støttesentrene
mot incest har gjort og gjør en stor innsats, i likhet
med enkelte frivillige organisasjoner. Jeg vil også nevne
at Landsrådet for norske barne- og ungdomsorganisasjoner
i år mottar støtte fra departementet for å skolere
ledere om seksuell trakassering og seksuelle overgrep
mot barn og ungdom.

I St.meld. nr. 40 for 2001-2002 Om barne- og
ungdomsvernet påpeker Regjeringen at utfordringene barnevernet
og andre instanser møter i seksuelle overgrepssaker, ikke
på noen måte er løst.
Komiteen gav også uttrykk
for dette i Innst. S. nr. 121 for 2002-2003 om samme melding,
og Stortinget sluttet seg til denne vurderingen. Stortinget fattet
i den forbindelse et vedtak der man ber Regjeringen komme med en
utredning om «situasjonen for seksuelt
misbrukte barn og deres familier i Norge».

Det er viktig å utrede og få mer
kunnskap, men å styrke tiltakene er like viktig.
Jeg ønsker å gjøre begge deler.

 Vi er godt i gang med dette arbeidet, fra i
fjor høst, og da tenker jeg ikke bare
på det som dreier seg om seksuelt utnyttede barn
i vårt eget land, men faktisk også på de unge
kvinner og barn som blir utsatt for det vi kaller for «trafficking»,
og jeg nevnte den handlingsplanen som vi har laget. I tillegg er
jeg ganske stolt over at vi har innført etiske
retningslinjer for statsansatte mot kjøp og aksept av seksuelle
tjenester på tjenestereise.

Flere departementer og fagmiljøer,
bl.a. Kripos og Statens filmtilsyn, arbeider med å sette
i verk tiltaksplanen Barn, unge og Internett. Blant flere
målsettinger skal denne tiltaksplanen bidra til å bekjempe
spredning av barnepornografi. I samarbeid med
reiselivsbransjen planlegger jeg nye informasjonstiltak mot såkalt
barnesexturisme.

Vi står imidlertid – og det
er ikke til å underslå – fortsatt
overfor store utfordringer både i forhold til
politiets og hjelpeapparatets oppgaver. I løpet av 2003
vil de berørte departementene derfor utarbeide en ny plan
mot seksuell utnytting av barn.

Når det for øvrig gjelder
innsats mot barnepornografi, viser jeg også til
svar som justisministeren har gitt i Stortinget ved et par tidligere
anledninger.

Dette er bare noe av det vi gjør.

 Det representanten Sjøli her bemerker,
spesielt det første, forebygging, er utrolig
viktig. Jeg har hatt en del møter med bl.a. incestsentrene
våre, og det de påpeker som kanskje noe av det
viktigste framover, er  at alle prioriterer
saker der det faktisk forekommer incest, og at disse sakene blir
anmeldt. De sier fortsatt at det er store problemer
med å få hjelpeapparatet og andre til
på en måte å se disse barna,
og det er kjempeviktig.

Når det gjelder samværssituasjoner,
ser vi også at en del barn utsettes for problemer
knyttet til samvær. Dette kommer vi tilbake til i familiemeldingen.

Så kanskje enda en påpeking
av hvor viktig tiltaksapparatet og kompetansen er nettopp
i forbindelse med forebygging.  Her holder Sosial- og helsedirektoratet
på med et arbeid sammen med BFD – de har nå overtatt
den videreføringen. Det som skjer der, er at det skal lages
en opplæringsplan til bruk innenfor
de ulike etatene i kommunene ved mistanke om seksuelt misbruk av
barn. Jeg tror dette er et svært viktig arbeid, og helt
nødvendig for å få en god systematikk
og beredskap og kunnskap ute.

