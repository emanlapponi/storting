 Spørsmålet er forelagt Finansdepartementet
som ansvarlig departement for ordningen med
fradrag for gaver til frivillige organisasjoner. Finansdepartementet
uttaler:

«Skatteloven § 6–50
gir rett til fradrag i skattepliktig inntekt for giver av pengegaver
til enkelte frivillige organisasjoner som driver virksomhet innen visse
typer områder av veldedig og allmennyttig arbeid.

Som frivillig organisasjon i henhold til skatteloven § 6–50
regnes selskap, stiftelse eller sammenslutning som ikke
har erverv til formål og som eksempelvis driver omsorgs-
og helsefremmende arbeid for barn eller ungdom, eldre,
syke, funksjonshemmede eller svakstilte grupper. Det fremgår
for øvrig av bestemmelsen hvilke ulike virksomhetsområder
som er ment å skulle være omfattet av ordningen.
Bestemmelsen stiller også krav til at selskapet eller
sammenslutningen har et «nasjonalt omfang». For
stiftelser er kravet at den er godkjent i henhold til stiftelsesloven § 14
og mottar offentlig støtte.

Det er med hjemmel i skatteloven § 6–50
gitt nærmere regler om fradragsordningen i en egen forskrift.
Forskriften inneholder bestemmelser som stiller krav til organisasjonens
omfang, vedtekter, regnskap, innberetning mv. Disse vilkårene
er satt av administrative og kontrollmessige hensyn. Det stilles
således bl.a. krav om at selskapet, stiftelsen eller
sammenslutningen er registrert i Enhetsregisteret
og at dens sentrale ledd fører et samlet regnskap over
mottatte gaver, samt står for innberetningen av gavene
overfor skattemyndighetene.

Det sentrale ledd i den enkelte organisasjon
må sende inn søknad for å komme
inn under ordningen. Søknaden sendes
det lokale fylkesskattekontor
og et eventuelt avslag kan påklages til Skattedirektoratet.

Finansdepartementet har ikke kjennskap
til den konkrete saken stortingsrepresentant Elsa
Skarbøvik viser til. Beslutningen om en organisasjon kommer
inn under skatteloven § 6–50 vil måtte
bero på en konkret vurdering av om de ovenfor
nevnte vilkår er oppfylt. Et eventuelt avslag
kan videre som nevnt påklages til Skattedirektoratet.»

Avslutningsvis vil jeg si at når det
gjelder muligheten for offentlig støtte til OmsorgsSenteret,
kjenner jeg ikke godt nok til senterets virksomhet til å vurdere
om det kan gis statlig støtte. Jeg er heller ikke
kjent med at OmsorgsSenteret har søkt om støtte
til virksomheten. I hvert fall er det ikke registrert noen
søknad i Barne- og familiedepartementet, og,
så vidt jeg har kjennskap til, heller ikke i
noe annet departement eller noen etat. Jeg kan
med andre ord ikke gi noe løfte her
og nå om offentlig støtte til virksomheten, men
det er selvfølgelig opp til senteret å søke
om støtte. Det er bare på basis av en
søknad at det kan avklares hvorvidt senteret
vil tilfredsstille krav til offentlig støtte.

 Det som definitivt synes å være
riktig, er at dette senteret gjør en stor og frivillig innsats
innenfor et svært viktig område
i vårt samfunn. Men for en som ikke håndterer
disse reglene knyttet til skattefritak, er det svært vanskelig å svare
på et direkte spørsmål om det vil komme
inn under en ordning som administreres av et annet departement.
Dersom det er riktig at de har fått avslag i førsteinstans,
håper jeg at de har påklaget saken til Skattedirektoratet,
som da er neste ledd, og så får man avvente og
se hvilke eventuelle mangler de har dersom de ikke
kommer inn under ordningen. I tillegg til det går det altså an å sende
en søknad, gjerne til Barne- og familiedepartementet. Vi
vil i alle fall da kunne bli mer kjent med dette senteret.
Men det er ulike støtteordninger i ulike departementer,
og jeg kan ikke her og nå si at de vil få støtte.

 Det har vært en del diskusjon knyttet
til ulike tilskuddsordninger som har vært gitt fra fylkeskommunene,
bl.a. har vi hatt en diskusjon om krisesentrene når det
gjelder hvem som har ansvar for hva. Hele poenget er likevel
at så lenge Barne- og familiedepartementet og andre
departementer faktisk ikke kjenner OmsorgsSenteret i det hele
tatt – vi vet ikke noe om driften, om hvordan økonomien
er, eller i det hele tatt noe om det gode
arbeidet som de tilsynelatende driver – vil vi faktisk være
avhengig av å få noe mer informasjon og selvfølgelig
en formell søknad før jeg på en måte
kan stå her og si at de kommer innenfor
en ordning som enten Barne- og familiedepartementet eller
kanskje andre departementer, som i dette tilfellet kanskje
vil være mer naturlig, vil kunne bidra til. Men,
som sagt, jeg kan ikke si noe før vi får
en søknad, så jeg oppfordrer til det, hvis de mot
formodning ikke skulle komme inn under ordningen for skattefritak.





                

