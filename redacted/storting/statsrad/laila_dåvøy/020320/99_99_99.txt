 Det offentlige er kreditor eller har
innkrevingsansvar for et meget stort antall kravstyper. Forfallsdatoen
for kravene er nok til dels tilfeldig, men det kan også være
spesielle grunner til at en viss dato er valgt, f.eks.
at enkelte offentlige ytelser skal forskuddsbetales.

Jeg tror ikke det vil være
hensiktsmessig å igangsette et arbeid med å samordne
forfallsdatoen for alle offentlige krav. På grunn
av det store antallet kravstyper ville dette bli et svært
omfattende arbeid. Jeg er heller ikke overbevist om at
det vil føles lettere for de fleste at kravene forfaller
på en og samme dato. Selv om pensjoner stort sett utbetales
omkring den 20. hver måned, er det mange trygdede som har sine
inntekter spredt over forskjellige utbetalingsdatoer. For eksempel
utbetales barnetrygd og kontantstøtte i slutten
av måneden, attføring to ganger pr. måned,
bostøtte tre ganger i året
i begynnelsen av utbetalingsmåneden osv., bare
for å nevne noe. Mange vil nok derfor synes at det er lettere
at også utgiftene forfaller til noe forskjellige
tidspunkter, slik at ikke «alt kommer på en
gang». Det er også slik at mange offentlige krav
utsendes i god tid før forfall, noe som gjør det lettere å tilpasse
innbetalingene i forhold til tidspunktet for utbetaling av pensjon,
trygd o.l.

Pensjonister og andre som synes det
er vanskelig å planlegge privatøkonomien,
kan også søke bistand hos kommunale
myndigheter på hjemstedet. De fleste kommuner har i dag
et tilbud om økonomisk rådgivning for privatpersoner.

 Jeg tror dette er et spørsmål for
den enkelte om god planlegging av økonomien. Man må jo
betale sine regninger.

Det er et viktig oppslag i Dagsavisen i dag
som går på purregebyr. Jeg håper flest
mulig leser det, at det faktisk er tak på hvor mye en kan
ta.

Mitt utgangspunkt er at folk selv må kunne
bestemme, at ikke vi setter i gang et arbeid som om folk ikke
selv kan håndtere egen økonomi. I dag kan bankene
yte tjenester, f.eks. autogiro. I departementet har vi i hvert fall ikke
fått henvendelser som tilsier at dette er et stort problem
for folk flest eller for trygdemottakerne. Så det
er vel svaret mitt. Jeg kan så langt ikke se
behov for å sette i gang en enorm utredning
på dette.

 Jeg kan ikke svare på spørsmålet
om staten tjener penger på purregebyr, det har jeg ingen
oversikt over her og nå. Da måtte jeg ha gått
litt tilbake og fått undersøkt det, og det har
jeg ikke hatt anledning til.

Men igjen har jeg lyst til å si at
folk må jo betale regningene sine. Det er et spørsmål
om god planlegging, og i kommunene er det muligheter til å få hjelp
til å planlegge sin privatøkonomi. Å sette i gang
en stor utredning vil jeg i alle fall ikke
bekrefte at vi kommer til å gjøre, i og med at
vi ikke har dokumenterte behov. Nå sier
representanten at Pensjonistforbundet er opptatt av dette. Det er mulig.
I så fall får vi ta det spørsmålet
i en samtale med dem hvis de henvender seg til oss, men vi har ikke
fått denne typen henvendelser. Så det er svaret
mitt.





                

 Forsøket med gratis korttidstilbud
i barnehage for 5-åringer i bydel Gamle Oslo
startet høsten 1998 og skulle etter Stortingets
opprinnelige vedtak avsluttes sommeren 2001. Forsøket ble
utvidet til også å gjelde 4-åringene
høsten 2000. Videre ble forsøket forlenget ut
barnehageåret 2001–2002 av den forrige regjeringen.
Departementet gjennomførte en evaluering av
forsøkene ved årsskiftet 2001/2002. I
budsjettet for 2002 ble bevilget midler for å videreføre
forsøket ut barnehageåret 2001–2002,
altså til sommeren.

Målet med forsøket har vært å tilrettelegge
for bedre integrering og språkopplæring
og å øke deltakelsen av innvandrerbarn i barnehagene.
Hittil har alle barn i målgruppen som det har
vært mulig å oppnå kontakt med, vært
med i gratistilbudet hele eller deler av året.
Første del av evalueringen viser bl.a. at 5-åringene
har gjort positive språklige fremskritt, selv om de fortsatt
ligger etter sine norskspråklige jevnaldrende.

Et flertall på Stortinget viste under
behandlingen av Barne- og familiedepartementets budsjett
for 2002 til de meget positive resultatene og erfaringene fra dette
prosjektet og mente at en nødvendig evaluering ikke
måtte forhindre at en eventuell videreføring eller
utbygging av prosjektet kunne skje fra og med høsten 2002.

Jeg kan bekrefte at Regjeringen i revidert
nasjonalbudsjett vil fremme forslag om at det bevilges midler til drift
av gratis korttidstilbud i barnehage for 4- og 5-åringer
i bydel Gamle Oslo høsten 2002. Jeg tar sikte
på å drøfte med Oslo kommune
hvordan forsøket eventuelt kan videreføres etter
2002. Jeg vil også vurdere å utvide forsøket
til andre kommuner fra 2003. Det vil jeg i så fall komme
tilbake til i budsjettframlegget til høsten.

 Som jeg har sagt, vil vi fremme forslag om
at det bevilges midler til dette tiltaket i revidert nasjonalbudsjett.
Departementet var ikke kjent med dette utspillet fra Oslo
før det kom fram det som skjedde i Oslo øst
med hensyn til at det ble varslet at dette tiltaket fra Oslo
kommunes side skulle avvikles. Vi har nok også behov
for å ha en nærmere dialog med Oslo kommune
om hvordan man eventuelt skal videreføre dette,
da ikke som et forsøk, men som en mer permanent praksis etter
nyttår. Det er jo et problem at en del forsøk som
settes i gang fra statlig side, og som kanskje har vært ment å være
forsøk der kommunen skulle overta, ikke synes å kunne
avvikles så lett, så jeg tror
nok at Oslo kommune på en eller annen måte
må involveres i et videre opplegg for dette. Jeg kan nevne
at det er nedsatt en tverrdepartemental arbeidsgruppe som skal komme
med forslag til modeller for økt norskkunnskap i familier
uten norsk-etnisk bakgrunn med førskolebarn, og særlig
med tanke på disse barnas videre skolegang. Her vil også de positive
erfaringene vi har fra bydel Gamle Oslo, være sentrale
i arbeidet. Så vi har en jobb å gjøre
fra nå av og utover høsten.

 Her tror jeg vi er veldig enige, og som statsråd
i Barne- og familiedepartementet med ansvaret for dette prosjektet
ble jeg først kjent med det da avisoppslagene kom, og jeg
kunne ikke håndtere det før det stod
i media.





                

