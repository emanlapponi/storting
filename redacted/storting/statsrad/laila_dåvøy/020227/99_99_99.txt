 Barne- og familiedepartementet gjennomgår
for tiden fødselspengeordningen med sikte på forenklinger.
I denne sammenheng ser vi også på fedrenes
rettigheter. Regelverket kompliseres
ved at det gjelder egne bestemmelser for fedrekvoten,
og at det går et skille mellom fødselspengeuttak
som skal regnes som uttak av fedrekvote, og uttak som ikke
regnes som fedrekvote. Derfor ønsker jeg å jobbe
med sikte på å forenkle og
forbedre hele regelverket. Representanten har rett i at far ikke
kan ta ut fedrekvoten på fire uker dersom mor ikke
har arbeidet minst halv stilling før fødselen – dette fordi
fødselspengene til far etter dagens ordning ved
uttak av fedrekvoten beregnes i forhold til mors stillingsdel før
fødselen. At fars fødselspenger blir beregnet
på denne måten, er etter mitt syn en
dårlig løsning.

I forbindelse med behandlingen av forslaget
om selvstendig opptjeningsrett til fødselspenger for fedre – jeg viser
til Innst. O. nr. 97 for 1999-2000 – foreslo komiteens
medlemmer fra Kristelig Folkeparti, Senterpartiet og Sosialistisk
Venstreparti at alle fedre som tar ut fedrekvoten, skulle
få fødselspenger i forhold til sin egen stillingsbrøk,
fordi dette ville gjøre det til et mer reelt
alternativ for fedrene å benytte fedrekvoten. Den gang
støttet ikke Fremskrittspartiet
dette, men fremmet i stedet forslag om å innføre
en alternativ fødselspengeordning, der alle ville
få utbetalt samme sum, uavhengig av inntektsforhold. En
slik løsning ville, i alle fall etter
min mening, føre til et betydelig inntektstap
for mange familier og gjøre det lite attraktivt
for fedre å være hjemme med barna.

Det er et mål for meg at menn skal
ta større del i omsorgen for sine barn mens de
er små. Dette er ikke bare viktig ut
fra et likestillingsperspektiv, men også av hensyn
til barna. Det fremgår av Samarbeidsregjeringens politiske
plattform at Regjeringen vil gi fedre selvstendig opptjeningsrett
til pappapermisjon og også øke omfanget av
denne.

 Jeg er helt enig i at likestilling også skal
gjelde for menn. Vi har her et område som vi er nødt
til å se nærmere på og få gjort
noe med. Som barneminister har jeg lyst til å si at for
meg gjelder det også barna og mulighetene for
at de kan få være sammen med fedrene sine
i et gitt tidsrom.

Når det så gjelder selve
saken om fødselspengeordningen, er den under behandling
i departementet. Vi regner med at vi kan være
ferdig med forslag knyttet til dette i løpet av høsten. 

Når

 Regjeringen kommer til å implementere
dette som et forslag med økonomi knyttet til det, må vi
ta i budsjettdebatten. I Sem-erklæringen har vi sagt at
først skal vi ha full barnehagedekning, dernest skal vi videreføre
kontantstøtte, og så kommer pappapermisjon til
slutt – hvis jeg husker den riktige rekkefølgen
nå. Men i alle fall kommer vi til å kunne
ferdigbehandle hvilke forslag vi vil gå for, og hvordan
dette skal organiseres – det er snakk om både
utvidet pappapermisjon og om selvstendig opptjeningsrett.

 Jeg skal gjøre mitt for å få forsert
denne saken så raskt som mulig. Jeg har også en god
del henvendelser om dette fra ulike familier, og det er et uttrykt
behov fra en del brukere i dette landet å få dette
ordnet.





                

