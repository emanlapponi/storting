 Det er religionsfrihet i Norge, og det skal
det fortsatt være. Men en barneminister skal ikke være
verken døv eller stum der barns menneskeverd krenkes.
Det samme gjelder der lover eller internasjonale konvensjoner
som berører barns rettigheter, brytes.

Utøvelse av en autoritær
og kontrollerende ideologi bør det
reageres mot uansett hvor dette skjer. Der dette påfører
barn og unge psykiske lidelser eller hindrer
dem nødvendig legehjelp, utdannelse eller velferdsrettigheter, må dette
tas alvorlig. Det strider mot våre krav til en
god oppvekst, og det strider mot de rettigheter barn har gjennom
FNs barnekonvensjon. Jeg vil spesielt nevne konvensjonens
artikkel 13 om barnets rett til ytrings- og opplysningsfrihet, artikkel
14 om retten til tanke-, samvittighets- og religionsfrihet
samt artiklene 24 og 28 om retten til helse- og utdanningstilbud.

For ordens skyld gjør jeg oppmerksom
på at flere departementer har et medansvar for tiltak og
virkemidler overfor denne gruppen barn og unge. Jeg tenker spesielt på Kultur-
og kirkedepartementet, Utdannings- og forskningsdepartementet
og Helsedepartementet.

For to år siden tok en gruppe ungdommer
som hadde brutt ut av isolerte trossamfunn, initiativ
til prosjektet Go-On. Ungdommene trengte hjelp til sitt møte
med samfunnet utenfor og til å få sine
rettigheter til utdanning, helse- og velferdsordninger. Dette prosjektet
var foranledningen til den konferansen som Redd Barna arrangerte
den 12. november. Prosjektet drives av Redd Barnas Rettighetssenter,
og ble finansiert av Kirke-, utdannings- og forskningsdepartementet.
Det ble for øvrig igangsatt under tidligere kirke-, utdannings-
og forskningsminister Jon Lilletun. Hovedformålet
med prosjektet er å gi praktisk hjelp til barn og unge
som har brutt ut av isolerte trossamfunn.

Det er også viktig at nærmiljøene
og barne- og ungdomsorganisasjonene er våkne overfor den
problemstillingen det her er snakk om. Barna må bli inkludert,
og de må bli møtt med åpenhet. Jeg vil
ta opp problemstillingen med barne- og ungdomsorganisasjonene, slik
at disse er spesielt oppmerksomme på de aktuelle
barnas situasjon. Jeg vil heller ikke utelukke direkte
samtaler med ledere i trossamfunn der de omtalte problemstillinger
kan være aktuelle. Men jeg vil ikke
blande meg inn i deres trosforankring. Alle
trossamfunn må imidlertid rette seg etter norsk
lov. Dersom det skjer overgrep som er begrunnet i religion eller
kulturelle tradisjoner, har vi plikt til å gripe inn.

Til slutt ønsker jeg å understreke
at de aller fleste barn som tilhører små trossamfunn,
har en trygg og god oppvekst. Dette er trossamfunn hvor nettopp åpenhet,
toleranse og medmenneskelighet er sentrale verdier.

 Jeg har først lyst til å påpeke at
det er nødvendig med innsats på flere plan for å hjelpe barn
fra isolerte trossamfunn. Det er viktig at både hjelpeapparatet
og skolen kjenner til problemområdet, både
for å fange opp og gi hjelp til disse barna. Også psykiatrien har
en rolle å spille her. Jeg er også kjent
med at f.eks. Modum Bad gir et behandlingstilbud i dag nettopp
rettet mot denne gruppen og de problemene som disse barna og ungdommene
har.

Når det er sagt, er også oppsummeringen
fra konferansen ganske konkret – jeg
nevner bare noen stikkord: Manglende tilsyn
med privatskoler  det var en av hovedkonklusjonene, nødvendig
hjelp for barn som opplever overgrep, man må greie å se
de «usynlige» barna, det er mye usynlig i dette.
Det er også et tiltak som er rettet mot foreldrene,
nemlig at foreldre må sette grenser
og veilede sine barn, og kanskje noen trenger
hjelp til det.

Jeg ser også at Redd Barna
vil drøfte den fremtidige innsatsen, og det er mulig at
det prosjektet som representanten her henviser til, er en oppfølging
av dette. Jeg kjenner ikke prosjektet og kan således
heller ikke gi noe svar, verken ja eller nei,
på om vi skal gi støtte. Men jeg vil selvsagt
diskutere dette med Redd Barna når de kommer og spør.
Det er et viktig område, for å si det slik.





                

