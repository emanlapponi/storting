  Botiltak for foreldre
og barn, mødrehjem, skiller seg fra barnevernsinstitusjonene
ved at det er foreldrene og ikke institusjonspersonalet
som ivaretar omsorgen for barnet. På barnevernsinstitusjoner
plasseres barnet uten foreldre, mens botiltakene tar imot barnet
og foreldrene sammen. Botiltakene, de såkalte mødrehjemmene,
skal gi botrening, veiledning og opplæring i å være
foreldre til foreldre både
over og under myndighetsalder. På barnevernsinstitusjonene
er foreldrene fraværende, og institusjonen utøver
omsorgen for barnet fullt ut. Opphold i botiltak, de såkalte
mødrehjemmene bl.a., er alltid basert på frivillighet,
mens opphold i barnevernsinstitusjon også kan
gjennomføres på grunnlag av tvangsvedtak.

Barnevernsinstitusjonene og botiltakene har
ulike målgrupper og oppgaver, og det må derfor også stilles ulike
krav til tiltakene. Dette er noe av bakgrunnen for at botiltak for
foreldre og barn ikke er regulert
på samme måte som de ordinære
barnevernsinstitusjonene og heller ikke er omfattet av
de godkjenningsreglene som gjelder for institusjonene. Noen
regioner i BUF-etat hadde beklageligvis misforstått dette,
og for noen av botiltakene ble det derfor gjennomført
en godkjenningsprosedyre, noe som senere førte til at godkjenningene
måtte trekkes tilbake.

Selv om godkjenningsreglene for institusjoner ikke gjelder,
stilles det krav til kvaliteten og forsvarligheten av tilbudet.
Botiltak for foreldre og barn er et viktig og
nødvendig tilbud. Departementet har derfor presisert overfor Barne-,
ungdoms- og familieetaten at slike tiltak skal utgjøre
en del av regionenes tiltaksapparat. Det er videre presisert at
det er viktig at regionene undersøker og følger med
på at tilbudene er faglig forsvarlige. Dette er også presisert
i Ot.prp. nr. 64 for 2004–2005, som nylig er fremmet for
Stortinget. Botiltak for foreldre og barn er også omfattet
av de betalings- og refusjonsordningene som gjelder mellom
stat og kommune.

Til slutt gjør jeg for ordens skyld
oppmerksom på at det i Ot.prp. nr. 64 er foreslått
at barnevernslovens begrep «mødrehjem» endres
til «botiltak for foreldre og barn».

