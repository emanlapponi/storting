  Det er mulig vi snakker litt forbi hverandre.
At mødre som bor på mødrehjem med sine
barn, selv er under 18 år, er i utgangspunktet ikke
problematisk og heller ikke uvanlig. I slike tilfeller
vil det være morens foreldre som har
foreldreansvaret for moren, mens moren selv har foreldreansvar for
sitt eget barn, selv om hun selv ikke er myndig.

Dersom mor selv er under omsorg av barnevernstjenesten,
slik som representanten her antyder, kan det imidlertid oppstå et
problem i forbindelse med mødrehjemsplasseringen,
fordi loven nå krever at bare godkjente institusjoner
kan benyttes for barn som omfattes av loven. Mor vil i disse tilfellene være
et barn som omfattes av barnevernsloven. Dersom barnevernstjenesten
mener at mor er i stand til å utøve
omsorgen for sitt barn, noe som mødrehjemsplassering faktisk
forutsetter, er det imidlertid lite naturlig at mor selv
skal være under omsorg av barnevernstjenesten, og omsorgsvedtaket
bør derfor i slike tilfeller kunne oppheves.

Vi i departementet har ikke mottatt noen
henvendelser eller signaler fra regionene eller
kommunene om at dette skaper problemer, men dersom det mot formodning
skulle gjøre det, vil vi selvsagt fra departementets side,
i samarbeid med etaten, se nærmere
på disse spørsmålene og rydde opp i det.
Men vi er som sagt ikke kjent med at dette har skapt problemer
pr. i dag.

