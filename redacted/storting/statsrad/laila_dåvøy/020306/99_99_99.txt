 Regjeringens utgangspunkt er at det vil styrke
norsk næringslivs konkurranseevne med et større
mangfold i ledelsen av norske bedrifter. Når kvinneandelen
i styrene i norske børsnoterte selskaper bare
er på 6–7 pst., er dette et signal om
at det er langt igjen – dette til tross for at økning
av kvinneandelen har vært en uttalt målsetning
i mange år. Regjeringen mener det er viktig å iverksette
ytterligere tiltak for å øke kvinneandelen.

Den beskjedne kvinneandelen når det
gjelder styreverv i Norge, står i sterk kontrast til at
kvinner i lang tid har vært i flertall blant studentene
ved utdanningsinstitusjonene, og har en solid forankring
i yrkeslivet. Jeg tolker den lave kvinneandelen i styrene
som et signal om at kvinner har dårligere karriere- og
utviklingsmuligheter i arbeidslivet enn menn.
Jeg er også svært opptatt av at det må iverksettes
tiltak for å bedre situasjonen. Det har vært nyttig
med den offentlige debatt som har utspilt seg i den senere tid.
Den har vist at det er en allmenn oppfatning at dette er et problem.
Debatten har også vist at det er delte meninger
om hva som vil være de beste virkemidlene
for å få en jevnere fordeling av kvinner og menn
i styrene.

Alle regjeringspartiene er enig i
målet om en jevnere kjønnsrepresentasjon. Regjeringen
diskuterer nå hvilke virkemidler som bør settes
i verk, herunder spørsmålet om lovregler. Regjeringen
vil ferdigbehandle dette spørsmålet i nær
fremtid.

 Det har vært en veldig spennende debatt.
Jeg har lyst til å gjenta at det som er gledelig med den
debatten som er nå, er at det er mange av oss – inkludert
meg selv – som ønsker at vi skal ha flere kvinner
i styrerommene.

Personlig så jeg to mulige løsninger
på et tidligere tidspunkt og har vært veldig offensivt
ute i debatten. Hvilket av de to alternativene jeg vil havne på,
for å si det slik, har vi ennå ikke
tatt stilling til fordi Regjeringen har en diskusjon om hvilke virkemidler
vi skal gå inn for.

Så er det også kommet
andre forslag, fra andre politikere, fra andre
politiske partier. Vi ser også at næringslivet
har kommet med noen forslag, og arbeidstakerorganisasjoner
som LO har svart på noe.

Grunnen til at jeg ikke kan gi uttrykk
for Regjeringens syn her og nå, er at vi er midt inne
i debatten, og jeg håper at representanten forstår
den situasjonen.

 Dette må nok representanten kanskje
vente med å få svar på til vi har behandlet
saken i Regjeringen. Kvotering er ett virkemiddel. Det andre virkemidlet
som jeg på et tidlig tidspunkt også sa
kunne være interessant – og
jeg gjentar det som jeg har gitt uttrykk for offentlig – er
at staten ikke skal kjøpe eller eie aksjer
i selskap som ikke har en kvinneandel på 40 pst.
i styrerommene. Det kunne være en annen måte å gjøre
det på.

Så har det også kommet
andre forslag, som f.eks. at næringslivet må få litt
mer tid på seg. Jeg merket meg forleden at også NHO
var ute og snakket om en avtale à la sykelønnsordningen,
som LO straks svarte nei på. Så her er det en
del som svirrer i luften.

Jeg synes det er en svært spennende
debatt vi har i Regjeringen. Jeg har bare helt til slutt
nok en gang lyst til å gi uttrykk for at det er positivt
at så mange er opptatt av saken. Slik sett kunne jo kanskje
den forrige regjeringen også ha valgt – hvis
den hadde villet – å legge saken fram for Stortinget.
Den har jo vært på høring for lang tid
tilbake, og har ligget i Barne- og familiedepartementet en stund.

