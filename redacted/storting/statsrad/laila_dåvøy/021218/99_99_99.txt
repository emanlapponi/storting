 Jeg er svært urolig og opprørt over
hva barn og ungdom får kjøpt av voldelige elektroniske
spill i dag. Det er dokumentert at enkelte forhandlere ikke
tar hensyn til aldersmerkingen. Barn ned i tiårsalderen
får kjøpe de groveste spillene uten problemer.

Spill som har innhold i strid med straffeloven,
rammes og kan stoppes, uavhengig av et system for alders- og innholdsmerking
og regulering av omsetningsformer. Dataspillbransjen viser også ansvarlighet
når den fra 2003 innfører en selvreguleringsordning
for aldersmerking av dataspill. Ordningen er felles for Europa.
Det vil bli svært viktig å følge hvordan
ordningen vil virke i forhold til aldersgrenser og klassifisering
av innhold. Produsenter og importører har betydelige interesser
knyttet til en felleseuropeisk ordning. Fordelene knytter seg til
at de kan forholde seg til ett sett normer og dermed slippe å forholde
seg til enkeltnasjoners særlige regler på området.
De oppnår dermed en rasjonaliseringsgevinst som de kan
høste i form av samtidig lansering i alle land,
og ensartet markedsføring. Bransjen
synes å ha så store egeninteresser knyttet til
ordningen at jeg vil tro at de setter mye inn på å praktisere
ordningen på en god måte. Jeg vil imidlertid følge nøye
med i hvordan ordningen virker. Dersom ordningen ikke
er til barn og unges beste, vil jeg vurdere å innføre egne
regler i Norge.

Men det svakeste leddet i kjeden kan være
den enkelte forhandler. Vi har sett at enkelte forhandlere selger
hva som helst til barn. Dette gir lite håp om
at de vil være lojale mot en bransjeordning.
Jeg vil derfor vurdere å innføre en konsesjonsordning
for salg av elektroniske spill. Konsesjonsordningen bør
bygges over samme lest som konsesjonsordningen for videogrammer.
I praksis vil det si at en ved brudd på loven eller
forskriften knyttet til en slik lov kan ha sanksjonsmuligheter.
Mulige sanksjoner kan f.eks. være å trekke
løyvet tilbake – at man rett og slett ikke
får selge disse dataspillene.

 Først har jeg lyst til å si
at jeg kommer til å jobbe med konsesjon og kontroll
uavhengig av hva markedet gjør. Jeg tror det er viktig.
Det andre er at jeg faktisk er enig i at mange av disse
spillene egner seg overhodet ikke for salg. Det er også grunnen
til at noen av disse spillene, spesielt ett
av dem, «Grand Theft Auto 3», er anmeldt
til politiet av Barneombudet og Forbrukerrådet.
Dette ligger nå til behandling hos Riksadvokaten. Riksadvokaten
har ennå ikke tatt stilling til videre framdrift
i saken. Det jeg ønsker, er at dette skal bli prøvd
mot straffeloven. Det jeg ville håpe, var at man gjennom
straffelovens bestemmelser ville gripe inn og si at dette faktisk
er ulovlig, fordi det er så grovt. Jeg håper at
så skjer.

 En riktig god jul til representanten, og takk
for et meget godt spørsmål.





                

