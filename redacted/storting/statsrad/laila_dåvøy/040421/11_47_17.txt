 Jeg vil først få si at etter
min oppfatning er listene som henger ut personer som har hatt befatning
med barnevernssaker, på private nettsider, både
useriøse og meningsløse. Jeg synes det er trist
at enkelte finner behov for å ta i bruk slike metoder for å forsøke å sverte
ansatte i barnevernet og andre fagpersoner som har hatt
befatning med barnevernssaker. Dersom folk flest ikke
ser hvor useriøse og unyanserte listene er, vil listene
kunne skade barnevernets legitimitet og skremme folk fra å jobbe
med eller påta seg oppdrag knyttet til barnevernssaker.

Jeg vil videre understreke at jeg finner det
svært beklagelig og uheldig at ansatte i barnevernet og
andre som har hatt befatning med barnevernssaker, blir
påført store personlige belastninger ved å bli
hengt ut på slike lister. Gjennom sitt arbeid med barnevernssaker
gjør disse menneskene en svært viktig jobb for
samfunnet. Arbeidet med alvorlige og vanskelige barnevernssaker
kan være belastende nok i seg selv, om de ikke også skal
utsettes for denne form for personlig tilleggsbelastning.

Listene sammenstiller et stort omfang personopplysninger
og kommer med ensidige vurderinger av og beskyldninger mot et stort
antall personer. Jeg mener det er behov for å få avklart
om disse samfunnsmessig uønskede listene på private
nettsider rammes av personopplysningsloven. Personopplysningsloven
har hittil ikke fått anvendelse på private
nettsider, idet disse har blitt ansett å falle utenfor
lovens anvendelsesområde. I fjor slo imidlertid EF-domstolen
fast at privatpersoners hjemmesider med opplysninger om andre
personer omfattes av personverndirektivet. Dette medfører
at flere hjemmesider på Internett i framtiden vil kunne
bli ansett som å omfattes av personopplysningsloven.

Barne- og familiedepartementet har vært
i kontakt med Datatilsynet. På bakgrunn av flere henvendelser med
forespørsel om å få fjernet
personopplysninger fra listene er Datatilsynet nå i gang
med å avklare om listene omfattes av og eventuelt
rammes av personopplysningsloven. Datatilsynet har varslet at avklaringen
vil ta noe tid, fordi den berører flere svært
prinsipielle problemstillinger. Jeg må i første
omgang avvente Datatilsynets avklaring. Jeg har ikke grunnlag
for å vurdere om det er behov for å foreslå endringer
i regelverk eller andre tiltak som kan beskytte
oss mot denne type lister på nettet, før denne
avklaringen foreligger.

Departementet er kjent med at enkelte personer
som er oppført på listene, har gått til
anmeldelse for brudd på straffeloven. Jeg mener
det må være opp til hver enkelt person
som er oppført på listen, eventuelt
i samarbeid med sin arbeidsgiver eller
organisasjon, å vurdere om det er grunnlag for og ønske
om å gå til strafferettslig
forfølgelse. Det må i forhold til den enkelte
foretas en vurdering av om uttalelsene og oppføringen på listene
er injurierende og/eller krenker privatlivets fred.

