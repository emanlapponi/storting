 I den offentlige utredningen om barnevernet,
NOU 2000:12, foreslo utvalget å lov- eller forskriftsfeste
at barnevernet ved rektruttering av fosterhjem først må søke etter
mulige fosterhjem i familien eller nettverket rundt barnet.
Forslaget blir drøftet i et avsnitt i St. meld. nr. 40
for 2001-2002, Om barne- og ungdomsvernet. Departementet skriver
der at barnevernet i større grad enn nå burde
vurdert slike plasseringer som alternativ til fosterhjem utenfor
familien. Samtidig må en ved valg av fosterhjem vurdere
konkret hva som er best for det enkelte barnet. Når
barnevernet ikke velger biologisk familie som fosterhjem,
kan det ha flere rimelige årsaker. For eksempel
finner en ikke alltid personer i familien eller
nettverket som oppfyller minimumskravene som barnevernet må stille
til fosterforeldre. Heller ikke alle vil takle
dobbeltrollene og den mulige lojalitetskonflikten som ligger i å være både
slektning og fosterhjem.

Kriteriene for valg av fosterforeldre
er faglig kompliserte. Lover og forskrifters generelle form passer
dårlig når det gjelder dette spørsmålet.
I meldingen konkluderer jeg derfor med at det er mest hensiktsmessig
at spørsmålet om bruk av biologisk familie og
nettverk blir tatt opp i retningslinjer. Slik er det mulig å gi gode
styringssignaler og samtidig omtale denne problemstillingen grundig
nok.

Under behandlingen av denne stortingsmeldingen
i år sluttet flertallet i komiteen
seg til Regjeringens konklusjoner og begrunnelser med hensyn til
plasseringer i fosterhjem hos slektninger. Flertallet i komiteen
mente at ønsket om flere familieplasseringer ikke
må gå ut over hovedmålet om å sikre
barnets beste.

Departementet skriver i den nevnte stortingsmeldingen
at det ikke finnes forskningsbasert kunnskap om hvorvidt
slike plasseringer burde skjedd oftere eller ikke. Jeg
vil ikke trekke noen endelige konklusjoner om
hvordan vi bør tolke funnene i Amy Holtans doktoravhandling.
Jeg mener det fortsatt er usikkert om en mye høyere andel
av fosterbarna bør bo hos egen slekt, men avhandlingen
indikerer at slike plasseringer til nå har fungert godt.
Jeg vil da påpeke at disse fosterhjemmene er utvalgt av
norske barnevernstjenester. Blant annet Befring-utvalget
og forsker Amy Holtan gir uttrykk for at norske barnevernstjenester
er mer skeptiske til slektsplasseringer enn barnevernstjenestene
i flere andre land. Det kan være god
grunn til å hevde at skepsisen her i landet har vært
for stor. På den annen side kan de kritiske vurderingene
ved rekruttering av fosterhjem ha medvirket til at de utvalgte fosterhjemmene
er særlig godt tilpasset fosterbarnas behov. Mitt hovedpoeng
er at vi ikke automatisk kan overføre positive
funn fra gjeldende praksis til en tenkt situasjon der
langt flere fosterbarn blir plassert hos egen slekt.

Jeg finner ikke grunnlag for å svare
entydig ja eller nei på spørsmålet
om jeg er fornøyd med gjeldende praksis. Jeg
ser behovet for å fokusere på ressursene som finnes
hos familien. Vi ser nå tydelige indikasjoner på at slektsplasseringer
burde vært brukt oftere, og dette vil jeg formidle til
barnevernet. Samtidig må valg av fosterhjem alltid skje
etter individuelle vurderinger. De konkrete omstendighetene som
taler for og imot plassering hos slekt eller nettverk,
kan være kompliserte, og disse må veies
mot hverandre. I likhet med Stortingets flertall mener
jeg at styringssignal fra statlige myndigheter om dette spørsmålet
bør komme i form av retningslinjer, og de vil komme.

 Når vi nå går inn
og vurderer retningslinjene med tanke på at vi faktisk
skal endre disse, og dette også må formidles
ut til hele barnevernstjenesten på en god måte,
vil det være naturlig å se på alle forhold
knyttet til den praksisen som til nå har utviklet seg i
Norge.

I mitt svar til representanten gav jeg også uttrykk
for at det kanskje er litt rart at vi her i Norge har
så mye lavere andel av plasseringer hos slekt enn det andre
land har. Det er også naturlig å se
om vi kan finne årsakene til dette, og om det er spesielle
forhold som tilsier det.

Retningslinjene kommer. Jeg regner iallfall
med å ha de nye retningslinjene klare i løpet
av våren.

 Ja, vi skal komme tilbake. Jeg har likevel
lyst til å presisere at uansett må fosterhjemmet
i hvert enkelt tilfelle ut fra hensynet til det enkelte barns situasjon
og behov være det viktigste. Og jeg har også lyst
til å presisere at det er ingen formelle hindringer i dag
i lovverket eller regelverket
for å benytte biologisk familie som fosterforeldre. Det
er det også viktig at vi vet, så slik
sett er også debatten som representanten reiser
om dette, ganske viktig.





                

 Arbeidsmiljøloven gir alle
arbeidstakere rett til ordnede lønns- og arbeidsforhold,
dvs. rett til skriftlig arbeidsavtale og arbeidsvilkår
i tråd med kravene i arbeidsmiljøloven. Spørsmål
knyttet til lønns- og arbeidsforhold for øvrig
er overlatt til partene i arbeidslivet.

I sitt spørsmål viser representanten
Giske til at det er «avdekket» at en del private
barnehager ikke har ordnede lønns- og arbeidsforhold.
Jeg antar at han her sikter til en utredning
som Barne- og familiedepartementet har fått utført
om kostnader i barnehagesektoren. Konsulentfirmaet Fürst
og Høverstad har bl.a. påvist at private barnehager
har lavere bemanning og lavere kostnader til lønn og sosiale
utgifter enn kommunale barnehager. Bare en tredjedel av
private barnehager har pensjonsavtaler for sine ansatte.

En forklaring på dette kan være
at private barnehager har lavere inntekter enn de kommunale og har
måttet tilpasse seg et lavere kostnadsnivå.

Forholdene varierer imidlertid sterkt i barnehagesektoren. Noen
kommuner yter tilskudd til private barnehager. Disse kommunene stiller
bl.a. vilkår knyttet til tilskuddet som bidrar til å sikre
ansatte i private barnehager gode lønns- og arbeidsvilkår.

Som barne- og familieminister
med særlig ansvar for likestillingsspørsmål
er jeg ikke fornøyd med at så mange
kvinner faller dårlig ut i forhold til f.eks. pensjon.
Barnehagesektoren er sterkt kvinnedominert, og det er også derfor
uheldig at mange private barnehager ikke tilbyr sine
ansatte pensjonsordninger.

Lønns- og arbeidsvilkår kan også påvirke
kvaliteten på barnehagetilbudet. Stabilitet, kompetanse
og erfaring koster, men jeg mener det svarer seg å satse
på dette. Det er både et likestillingspolitisk
og et pedagogisk mål at også menn er en synlig
del av barnehagens liv. Vi trenger menn som gir barna tid, omsorg
og et mannlig forbilde. Gode lønns- og arbeidsvilkår
kan også være et virkemiddel
for å få flere menn til å ville jobbe
i barnehagene.

Situasjonen i de private barnehagene representerer imidlertid økonomiske
utfordringer. Et krav om at ansatte i private barnehager skal ha
tilsvarende lønns- og arbeidsvilkår som i de kommunale
barnehager vil medføre betydelige kostnader. De vedtatte økningene
i driftstilskuddet til barnehagene fra 1. august i år er
imidlertid begynnelsen på en prosess i retning av å gi
private barnehager større økonomisk handlingsrom.

Jeg kan forsikre representanten Giske om at
jeg følger utviklingen i barnehagesektoren nøye.
Jeg kan også forsikre om at jeg har målet
om likeverdig behandling av private og kommunale barnehager med
meg i oppfølgingen av barnehageavtalen.

 Jeg tror representanten Giske og jeg egentlig
er enige om at det er et ønske at alle
som jobber i barnehager, skal ha de samme gode lønns-
og arbeidsbetingelser. I en del kvinnedominerte yrker
får en ikke dette i dag, og spesielt
ser vi det i denne sektoren når det gjelder private barnehager.

I proposisjonen som kommer snart om endringer
i barnehageloven, foreslås det en regel om økonomisk
likebehandling av private og kommunale barnehager. Proposisjonen
vil bli lagt fram sammen med stortingsmeldingen, og vi tar sikte
på å omtale dette i meldingen. Hvorvidt man skal
gå til – skal vi si – et krav, eller
om man skal si at man stiller de private barnehagene her i samme
situasjon, og at de deretter kan gjøre som vanlig, nemlig å inngå tariffavtaler,
blir en del av drøftingen i meldingen. Derfor vil vi komme
tilbake til denne diskusjonen. Jeg kan ikke her og nå si
at vi kommer til å kreve 100 pst. at disse kravene
vil bli nedfelt, dette også på bakgrunn
av at vi ennå ikke har ferdigbehandlet
i Regjeringen dette spørsmålet knyttet til barnehager
og tariffavtaler.

 Det er riktig at jeg skjønner veldig
godt denne problemstillingen. For meg er det faktisk slik at når
vi nå legger til rette for en økonomisk likebehandling
av private og offentlige barnehager, så er i hvert fall
den bøygen borte når det gjelder å gå til
det skritt å innføre en god tariffavtale
for de ansatte. Jeg kan i hvert fall bekrefte her og nå at
det kommer vi til å gjøre, og så vil
vi i meldingen komme tilbake med en drøfting av dette og
eventuelt se på hvordan man skal kunne håndtere
dette på en god måte. Men jeg skjønner
veldig godt problemstillingen, og jeg er enig i at i utgangspunktet
bør alle ha gode lønns- og
pensjonsavtaler og også tariffavtaler. Det er også min
holdning.





                

 Alle har rett til å føle
seg trygge for at de ikke skal bli utsatt for vold og
kriminalitet i det offentlige rom. Utviklingen vi nå er
vitne til, er derfor et alvorlig problem, både for dem
som blir utsatt for overgrep, og for dem som utfører de
kriminelle handlingene. Representanten Holstad peker på at
fengsel ikke bidrar til å stoppe en kriminell
løpebane. Jeg er enig i dette.

Barnevernet er sentralt i arbeidet.
Barnevernet har i dag anledning til å sette i verk ulike
tiltak overfor personer under 18 år som begår
kriminalitet. Tiltakene kan rettes mot barnet, mot foreldrene eller
gis i en kombinasjon. Tiltakene spenner fra råd og veiledning
og andre hjelpetiltak som f.eks. Multisystemisk terapi,
MST, og frivillige plasseringer utenfor hjemmet til tvangsplassering
i institusjon – eventuelt i kombinasjon med omsorgsovertakelse.
Det er viktig for meg å understreke at formålet med
tiltak etter dagens barnevernslov ikke
er å straffe barnet eller å verne samfunnet,
men å endre barnets atferd.

For barn under den kriminelle lavalder
er det først og fremst foreldre eller
andre foresatte som har ansvaret for å reagere.
Når disse ikke klarer å følge
opp, kobles barnevernet inn og får et videre ansvar for
oppfølgingen. Tiltakene skal i første
omgang dreie seg om frivillige hjelpetiltak. Det kan i
denne sammenheng være aktuelt å styrke
barnevernets kompetanse og videreutvikle samarbeidet
med andre instanser. Det kan være skole,
fritidstilbud og nærmiljø. Det er også viktig å motivere
ulike instanser til å samarbeide for å finne de
beste helhetlige løsninger.

Dersom frivillige hjelpetiltak ikke
er tilstrekkelig, kan barn som begår gjentatt kriminalitet,
plasseres på institusjon for oppfølging eller
behandling. Denne plasseringen kan være en riktig
reaksjon såframt det gis et tilpasset
tilbud med mulighet for opplæring og behandling. Jeg vil nevne
at Barne- og familiedepartementet nylig har fått utarbeidet
en kunnskapsstatus om hvilke betingelser som må være
til stede for at institusjonsplassering skal være vellykket.
Disse kriteriene vil bli lagt til grunn når staten overtar
ansvaret for institusjonene fra 1. januar 2004.

Jeg vil likevel understreke at det
er de hjemmebaserte tiltakene som viser best resultat når
det gjelder barn og unge med alvorlige atferdsvansker.
Særlig gjelder dette erfaringene med MST. Det er grunn
til å anta at denne metoden har et stort potensial,
og at flere enn de som får tilbud i dag, kan profittere
på den. Blant annet har metoden i liten grad fanget opp
barn og ungdom med innvandrerbakgrunn. Mange familier
med innvandrerbakgrunn har det potensialet som først og
fremst kreves: et nettverk som behandlingen kan forankres
i. I noen tilfeller kan det være aktuelt å bruke
eldre søsken eller annen slekt. Vi
vil vurdere om det er aktuelt å utdanne terapeuter med
innvandrerbakgrunn i denne metoden. Parallelt satser vi på en
annen metode, nemlig PMT, Parent Management Training, for yngre
barn som viser tegn på å kunne utvikle
atferdsproblemer.

Avslutningsvis vil jeg påpeke at vi
vet for lite om denne gruppen av barn som raner andre
barn. Vi vil derfor ta initiativ til å få kartlagt
hvem disse barna er og hvilken bakgrunn de har. Bare ved å øke
vår kunnskap om hvem barna er og hvilken bakgrunn de har,
kan vi sette inn effektive tiltak som kan forhindre en kriminell
løpebane og få disse barna på rett spor
igjen.

 Jeg er i utgangspunktet helt enig i at foreldre
må ha hjelp til å sette grenser. MST-behandlingen,
som vi så vidt var inne på, er nettopp
et slikt tiltak.

I Oslo har man hatt ganske
store problemer i den senere tid, og der har
vi faktisk tatt et grep. Politiet har i samarbeid
med Oslo kommune tatt initiativ til
et eget barneransprosjekt. Prosjektet vil starte opp med en kartlegging.
Det er nylig gått ut brev innen Oslo
politidistrikt om at det skal lages en slik oversikt over disse
personene under 18 år, med særlig vekt på dem
under 15 år. Det blir et nært samarbeid mellom
politiet og barnevernstjenesten i Oslo.

Barne- og familiedepartementet, Justisdepartementet, Oslo
kommune, Oslo-politiet og barnevernstjenesten i Oslo har
nettopp hatt et møte. Det er nærliggende å tenke seg
at noen av de metodene jeg her har påpekt, vil
kunne brukes. Vi har også andre metoder
som kan brukes overfor disse barna. Det er viktig at man samarbeider,
og at man har satt i gang dette arbeidet. Framover vil
de berørte departementene ha nær kontakt både
med politiet og Oslo kommune for rett
og slett å vurdere om arbeidet bør tilføres
nye ressurser, og i så fall vil vi være
villig til å stille opp med det. Dette er viktig. Disse
barna må få hjelp.

 Det skulle jeg veldig gjerne være
med på å gjøre. Jeg vil i den forbindelse vise
til bl.a. barnevernsmeldingen som nylig er behandlet i Stortinget.
Svært mange av de tiltakene som der er foreslått, vil
gjøre at barnevernet fokuserer på og prioriterer
i mye større grad dette å komme inn tidlig når
det gjelder barnevernssaker og utsatte barn og unge. Det
er også av avgjørende betydning at vi
styrker kompetansen i barnevernet, og at man har et samarbeid mellom
de ulike faggrupper i førstelinjetjenesten når
det gjelder de barna som har det aller vanskeligst i samfunnet vårt.

I tillegg har vi en barne- og ungdomsmelding
som nå ligger til behandling i Stortinget, der man tar
høyde for og foreslår ganske
mange – skal vi si – lokale initiativ, forslag
til hvordan man kan lage et bedre oppvekstmiljø for
barn og unge.

Hvis vi ikke klarer å snu
trenden, hvis vi ikke i større grad klarer å komme
inn på det forebyggende planet, få lokale politikere
til å bidra på ulike måter og til å ta
ansvar, er jeg redd denne problemstillingen bare vil øke.
Vi skal gjøre vårt, og jeg skal gjøre
mitt for å sette dette i fokus på en god måte.





                

 Jeg går ut fra at representanten Woldseths
spørsmål har bakgrunn i en konkret sak som
har blitt omtalt i media i den senere tiden. Denne saken dreier
seg om uenighet mellom barnevernstjenesten og biologisk
familie om valg av fosterhjem for et søskenpar. Barnevernstjenesten
fulgte ikke opp familiens ønske om å benytte
nær familie som fosterforeldre.

Det er i dag fylkesnemnda som fatter vedtak
om omsorgsovertakelse. Hvis det er uenighet mellom barnevernstjenesten
og biologiske foreldre om valg av fosterhjem,
kan fylkesnemnda også ta stilling til dette spørsmålet.
I mange tilfeller overlater imidlertid fylkesnemnda til barnevernstjenesten
i kommunen å avgjøre valg av fosterhjem. Dette
er fordi det er barnevernstjenesten i kommunene som har kontakt
med de aktuelle fosterforeldrene, og som foretar de nødvendige
undersøkelser av dere egnethet. På samme måte
vil det også for domstolene være
vanskelig å ta stilling til så detaljerte
spørsmål som valg av fosterhjem for et barn. Domstolene
tar derfor stilling til spørsmålet om det skal
treffes vedtak om omsorgsovertakelse
for et barn, mens det skjønnsmessige spørsmålet
om valg av konkret fosterhjem eller institusjon
overlates til barnevernstjenesten i kommunen.

Etter barnevernsloven skal valg av
fosterhjem vurderes konkret i hvert enkelt tilfelle ut
fra hensynet til det enkelte barns situasjon og behov.
Det er selvsagt ingenting i veien for å benytte
biologisk familie som fosterforeldre. I mange tilfeller vil dette
tvert imot kunne være den beste løsningen
for barn som av ulike grunner ikke kan bo sammen med foreldrene
sine. I noen tilfeller kan det imidlertid være
forhold som taler mot en slik løsning, som f.eks. at det ikke
finnes personer i familien som oppfyller de minstekrav som bør
stilles til fosterforeldre, eller fare for at
disse vil komme i en dobbeltrolle eller
i en lojalitetskonflikt som kan gå ut over barnet.

Det er mulig at barnevernstjenesten i større
grad enn det som er tilfellet i dag, bør vurdere biologisk
slekt når barn skal plasseres i fosterhjem. Barne- og familiedepartementet
vil derfor sørge for at dette presiseres i reviderte retningslinjer
om fosterhjem. Flertallet i familie-, kultur- og administrasjonskomiteen
sluttet seg til å omtale dette i retningslinjer i forbindelse
med behandlingen av St. meld. nr. 40 for 2001-2002 i februar
i år. Generelt sett mener jeg det er viktig at
de biologiske foreldrene blir hørt forut for valg av fosterhjem.
De fleste barn som plasseres i fosterhjem, skal ha samvær
og annen kontakt med foreldrene sine. Det er derfor viktig at forholdene legges
til rette for et best mulig samarbeid mellom
de biologiske foreldrene og fosterforeldrene. Valg av fosterforeldre
som de biologiske foreldrene klart motsetter seg, bør derfor
unngås dersom dette er mulig. Jeg vil i forbindelse med
den kommende revisjonen av fosterhjemsrundskrivet presisere dette
ytterligere.

 Først har jeg lyst til å si
at regelverket slik det er i dag, ikke skiller mellom
kortvarig og langvarig plassering i fosterhjem. Det er i utgangspunktet
samme krav til fosterforeldrene uavhengig av varigheten av plassering,
fordi det ikke alltid er mulig å forutse hvor
lang fosterhjemsplasseringen vil være.

I rundskrivet fremgår det at i de
tilfeller der adopsjon er aktuelt på sikt og
man vet om dette, bør ikke homofile og lesbiske
familier benyttes som fosterhjem. Dette skyldes at homofile og lesbiske
pr. i dag ikke har anledning til å adoptere.

Så til det andre spørsmålet.
Forskriften ble faktisk endret av den forrige
regjering i 2000, og setningen om at dersom man ville plassere barn
i familier med homofile eller lesbiske, skulle biologiske
foreldres holdning tillegges vekt ved en eventuell slik plassering,
ble tatt ut. I forbindelse med retningslinjene som jeg nå skal
lage, vil jeg vurdere å ta dette inn igjen. Generelt mener
jeg at foreldre skal ha en viss innflytelse
når det gjelder valg av fosterhjem, fordi man ikke
i alle tilfeller har mistet foreldreansvaret.

 Jeg kan heller ikke gå inn
på enkeltsaker, og jeg har heller ikke fra denne
talerstol et ønske om å kommentere verken
det barnevernet, advokater, mor eller andre
har sagt i denne saken. Det vil ikke være riktig
av meg. Det er alvorlig ment når jeg sier at jeg ønsker å endre
retningslinjene som gjelder dette med at man skal se etter
fosterhjem i nærmeste familie. Men det betyr ikke
at barnet i enhver sammenheng kommer til å bli plassert
der. Det kan være situasjoner der nærmeste familie
kanskje ikke vil egne seg, eller det
kan være ulike årsaker til dette. Nærmere
enn det kan jeg dessverre ikke komme å gi
et svar i dag.

Når det gjelder siste del av spørsmålet,
vil jeg selvfølgelig sørge for at når
vi har endret retningslinjene, vil disse bli gjort kjent
for barnevernet – også gjennom opplæring,
hvis det skulle være nødvendig.





                

