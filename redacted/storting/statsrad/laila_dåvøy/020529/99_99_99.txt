 Det er riktig som representanten Arne
Lyngstad sier, at Samarbeidsregjeringen vil gi fedre selvstendig
opptjeningsrett til pappapermisjonen og øke omfanget av
denne. Det er også riktig at både Kristelig
Folkeparti og Samarbeidsregjeringen har familiepolitikk
som et viktig satsingsområde, og at vi vil føre en
familiepolitikk
som bidrar til å styrke likestillingen i samfunnet og gi
menn og kvinner reelle muligheter til å delta på lik
linje både i arbeidsliv, i organisasjonsliv og
i familielivet.

Barne- og familiedepartementet gjennomgår
for tiden fødselspengeordningen med sikte på forenklinger
og forbedringer, og jeg tar sikte på å legge fram
et høringsnotat med endringsforslag i løpet av året.
Her vil det bl.a. bli fremmet forslag om å styrke fedres
rettigheter. Etter gjeldende regler blir fars
fødselspenger under fedrekvoten beregnet i forhold til
mors stillingsdel før fødselen. Dette synes jeg
er en dårlig løsning, og jeg ønsker
derfor å endre regelverket
på dette punkt.

Jeg er opptatt av at fedre skal ta større
del i omsorgen for sine barn mens de er små.
Dette er ikke bare viktig ut fra et likestillingsperspektiv,
men også av hensyn til barna. Fedrekvoten, med
sitt element av kjærlig press, har vist seg å være
et effektivt virkemiddel for å få fedrene på banen.
Når det gjelder løftet om å øke
omfanget av fedrekvoten, tenker jeg at det skal skje i form av en
forlengelse av stønadsperioden ved fødsel og adopsjon.
Jeg synes dette vil være en bedre og
mindre konfliktskapende løsning for familiene
enn at far skal ta en del av mors permisjon. Men det vil også være
et økonomisk spørsmål.

Både en utvidelse av stønadsperioden
og en forbedring av beregningsreglene for fødselspenger
under fedrekvoten vil koste penger. Det er et viktig mål
for Regjeringen å oppnå full barnehagedekning,
og satsingen på barnehager er gitt høyeste prioritet
i Sem-erklæringen. Konsekvensen av dette kan være
at endringene i fødselspengeordningen først blir
aktuelle i bakkant av den store barnehagesatsingen. Jeg håper
imidlertid at vi kan starte med de første skritt senest
mot slutten av stortingsperioden. Jeg skal gjøre hva jeg
kan for at vi skal få en bedre fødselspengeordning
med styrkede rettigheter for fedre så fort det lar seg
gjøre.

 Som jeg sa i svaret mitt, er jeg enig med representanten
Lyngstad i at det er bedre å utvide svangerskapspermisjonen
slik at det at far velger å ta mer permisjon – altså en
utvidelse av pappapermisjonen – ikke går
ut over mors permisjon. Jeg vil vel si det slik at det å få en
rettighet på bekostning av mor, kanskje kan være
vanskelig i dette tilfellet.

Vi har sett litt på forslaget fra
Likestillingsombudet, og så langt som jeg har fått
anledning til å se på det, virker det som det
kan bli litt problematisk både i forhold til gjeldende
beregningsregler for fedrekvoten, og kanskje også – et
annet viktig moment – i forhold til gjeldende dispensasjonsregler,
for de blir veldig strengt håndhevet i dag. Konsekvensen
kan jo da bli at familien faktisk kan risikere å tape
tre måneder istedenfor, slik som i dag, én måned.
Det er en del problemstillinger som vi virkelig må gå dypt
inn i, og det skal vi selvfølgelig gjøre. Det
er kommet et seriøst forslag, men jeg er enig med representanten
i at det er bedre det han foreslår.

 Jeg er enig i at det haster. Og som jeg sa
i mitt første innlegg, har vi på gang
et arbeid knyttet til nettopp dette. Vi gjennomgår
fødselspengeordningen. Det har vært på høring,
og det er faktisk ganske mange endringer som ligger der,
og som venter på at vi skal kvittere ut.

Til høsten kommer helheten i dette
arbeidet, og det vil bli foreslått en del endringer som
er i tråd med dette. Jeg er jo veldig glad for å være
statsråd i en regjering som faktisk har tatt dette på alvor
og allerede blitt enig om at dette skal vi endre.

