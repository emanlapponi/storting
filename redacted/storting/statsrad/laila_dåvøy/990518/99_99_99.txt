 I likhet med de representantene som har tatt ordet, vil jeg bare si at departementet og Statens Pensjonskasse er enige med komiteen i at forsinkelser i pensjonsutbetalingene ikke er tilfredsstillende for dem som blir berørt. Jeg har likevel lyst til å si at Pensjonskassen pr. i dag har lagt om resultatstyringssystemet, og at de følger svært nøye alle pensjoneringssaker – hvis vi tar den biten først. Med bakgrunn i dette har de faktisk pr. i dag gått ut med en rettighetsgaranti. Dersom søknader om pensjon kommer inn tidsnok, det vil si tre måneder før pensjonen skal utbetales, garanterer Pensjonskassen rettidig utbetaling. I april, som var første garantimåned i år, oppnådde Pensjonskassen i 98 pst. av tilfellene å greie å innfri pensjonsutbetalingen til riktig tid. Det er et gledelig framskritt, men det gjenstår en del andre ting som jeg ikke skal komme inn på. 




Når det gjelder merknaden fra komiteen om at departementet skal følge opp gjennom en grundig gjennomgang, vil jeg bekrefte at det kommer departementet til å gjøre. Vi kommer til å se på både organisering og rammebetingelser. 




