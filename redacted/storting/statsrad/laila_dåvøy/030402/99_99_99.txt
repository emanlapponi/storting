 Det er svært viktig at det finnes gode
tilbud og tiltak i barnevernet der foreldre
og barn kan få hjelp sammen. Mor/barn-institusjonen
er derfor en type institusjonstilbud som vi trenger. Regjeringen er
opptatt av at det finnes et bredt spekter av gode tiltak for å støtte
og hjelpe utsatte barn og deres foreldre, ikke minst
har mange eneforsørgere behov for de ulike former for hjelp
en mor/barn-institusjon kan gi. Her kan foreldre og
barn få veiledning og hjelp i trygge omgivelser i kortere eller
lengre tid, alt etter hvor stort hjelpebehovet
er i hvert enkelt tilfelle. Dette er for øvrig også i
tråd med hovedperspektivet i den nye stortingsmeldingen
om barne- og ungdomsvernet.

Totalt har vi pr. i dag på landsbasis
om lag 20 mor/barn-institusjoner. Fire av disse
er i Oslo. Departementet har innhentet informasjon om at ingen mor/barn-institusjoner
utenfor Oslo har registrert noen
nedgang i beleggsprosenten, men at mange har registrert
en økning i etterspørselen. Beleggsprosenten er
høy i disse institusjonene. Bildet synes derfor mer nyansert
enn det representanten Hansen skisserer i sitt spørsmål.

Når det gjelder mor/barn-institusjoner
i Oslo, har jeg fått opplyst at beleggsprosenten ligger
på ca. 60 pst. i dag. Det kan være
ulike grunner til at belegget ikke er høyere.
Det er heller ikke sikkert at et relativt lavt belegg betyr
at det er for få som får et godt tilbud. Oslo
kommune opplyser bl.a. at de har en rekke alternative tiltak for denne
gruppen. En annen grunn kan være at Oslo kommune
i en periode la om betalingsordningen, slik
at bydelene selv måtte betale for hele oppholdet
ved institusjonene. Denne ordningen gikk man bort fra så sent
som i mars i år. Pr. i dag har de fire institusjonene
rammefinansiering
som tidligere, dvs. at de får midler til driften fra kommunen
sentralt, og at bydelene bare betaler egenandel. En av
institusjonene registerer allerede nå en økning i
etterspørselen etter plasser.

Til slutt vil jeg kommentere det representanten
Hansen sier om variasjon i antall
barnevernstiltak i fylkene. Antall barn i barnevernet som får
tiltak i eller utenfor hjemmet, øker for hvert år,
og det er riktig at det er variasjoner mellom fylkene
når det gjelder andel meldinger som fører til
tiltak. Men man får ikke et riktig bilde av kvaliteten
i barnevernet bare ved å telle antall tiltak.
Det er mange ulike forhold som spiller inn, og hjelp kan gis – og
gis – på forskjellige måter. Antall henlagte
meldinger behøver faktisk ikke bety
at disse barna ikke får hjelp. I mange saker
blir det gitt råd og veiledning etter bestemmelsene
i barnevernsloven. Andre ganger blir det gjort koblinger
til andre hjelpeinstanser, uten at barnevernstjenesten
behøver å fatte vedtak om dette.

 Det er ingen problemer
med å gå ut og undersøke dette hvis det
skulle være slik at noen mor/barn-institusjoner,
slik representanten hevder, har merket nedgang på grunn
av økonomien. Vi har ikke fått inn den
typen alarmerende meldinger til departementet. Men hvis representanten
kan dokumentere at det finnes noen institusjoner vi bør
se nærmere på, gjør vi selvfølgelig
det. Vi har ingen problemer med det.

Men jeg vil nok en gang hevde at man ikke bare
kan telle antall meldinger og tiltak, som om det skulle være synonymt
med antall utredninger og undersøkelser. Det er faktisk
foretatt svært mange undersøkelser i barnevernet
i dag, som ikke nødvendigvis fører til
tiltak fra barnevernets side. Vi kan også lese
i Dagsavisen i dag at antall barn som har mottatt tiltak i regi
av barnevernet de senere årene, har eksplodert. Det settes
altså i verk flere og flere tiltak i regi av
barnevernet. Jeg er enig med representanten i at det selvfølgelig
er tragisk. Men antall tiltak som settes i verk, er altså ikke
nødvendigvis synonymt med antall utredninger og undersøkelser. Alle
har rett til hjelp og tiltak i regi av barnevernet dersom
de trenger det.

 Nok en gang: Det er klart at som statsråd
er det ikke noe problem å undersøke,
men det hadde vært viktig for meg å få akkurat
den dokumentasjonen som representanten tydeligvis sitter inne
med når det gjelder alarmerende henvendelser fra institusjoner
i ulike kommuner og fylker, informasjon som ikke jeg sitter
på. Det hadde vært veldig flott å få direkte
henvendelser eller dokumentasjon på at det gjelder
de og de kommunene og de og de fylkene.

I forbindelse med barnevernsmeldingen, som
vi nylig behandlet i Stortinget, og i forbindelse med oversikt over de
midlene som brukes i barnevernet i dag, er det et betydelig antall økte
stillinger i barnevernet i kommunene. Det er veldig gledelig. Svært
mange kommuner har økt innsatsen i barnevernet, altså via
antall stillinger. Men hele det grepet vi tar, nettopp
for å unngå at det er for store forskjeller i
barnevernet – for det er riktig at det er store forskjeller
i de ulike fylkene – er det grepet vi tok i stortingsmeldingen,
som vi nå er i ferd med å følge opp, nemlig
en ny organisering av barnevernet, der staten tar et større
ansvar.





                

