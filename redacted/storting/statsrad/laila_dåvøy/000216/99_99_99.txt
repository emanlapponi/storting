 Jeg har merket meg kommunalkomiteens anbefaling
om økning av støttesatsene til enkelte tiltak.

Jeg vil minne om det jeg sa i mitt innlegg
i budsjettdebatten i høst. Her pekte jeg på at
dersom en eller flere støttesatser blir hevet, vil dette
måtte gå på bekostning av det samlede
antall tiltaksplasser for yrkeshemmede. Det vil etter min mening
være lite ønskelig at tilbudet om tiltaksplasser
til yrkeshemmede må reduseres.

Budsjettet til arbeidsmarkedstiltak for yrkeshemmede som
Stortinget vedtok, har derfor ikke gitt grunnlag for å heve
støttesatsene til f.eks. arbeidsmarkedsbedriftene uten
at det samlede antall tiltaksplasser for yrkeshemmede måtte
reduseres. På denne bakgrunn gav jeg instruks til Arbeidsdirektoratet
om å gjennomføre arbeidsmarkedstiltakene med fjorårets
støttesatser korrigert for normale prisjusteringer.

I mitt innlegg i budsjettdebatten pekte jeg
også på at Regjeringen er opptatt av at arbeidsmarkedstiltakene
for yrkeshemmede er utformet slik at de dekker brukernes behov og
bidrar til en vellykket overgang til og integrering i ordinært
arbeidsliv. Videre sa jeg at etter min vurdering er gjeldende støttesatser
i hovedsak tilpasset et slikt hensyn.

Som jeg også sa i mitt innlegg i budsjettdebatten
i fjor, vil jeg be Arbeidsdirektoratet om å foreta en ny
vurdering av støttesatsene og eventuelle behov for å justere disse.

Jeg nevnte også at det er satt i gang
et arbeid for å forenkle tiltaksstrukturen. Her vil det
også være aktuelt å vurdere støttesatsene.
Dette arbeidet er omfattende og vil nødvendigvis ta noe
tid.

Det er denne måten jeg har fulgt opp
kommunalkomiteens budsjettinnstilling på.

  Jeg er innstilt på å foreta
en nøye vurdering av støttesatsene. Som jeg sa
i mitt svar, vil jeg be Arbeidsdirektoratet om å foreta
en ny vurdering av støttesatsene og eventuelle behov for å justere disse.
For meg er det naturlig å avvente den vurderingen før
jeg foreslår eventuelle endringer. 

I budsjettbehandlingen i fjor besluttet ikke
Stortinget å øke bevilgningene til arbeidsmarkedstiltak
for yrkeshemmede. Det er da ikke mulig for meg å øke
støttesatsene uten en økning i bevilgningene dersom
ikke det samlede antall tiltaksplasser for yrkeshemmede blir redusert. Med
andre ord: Departementet har ikke fullmakt til å omdisponere
mellom budsjettkapitler. 

Jeg kan ikke se at det har skjedd ting siden
budsjettbehandlingen i fjor som er av en slik karakter at det skulle tilsi
at vi foretar endringer før vi får se resultatene
av det arbeidet som vil bli satt i gang i Arbeidsdirektoratet. Så jeg
vil avvente det arbeidet. 





                

  Saken representanten viser til, gjelder Konkurransetilsynets
behandling av en avtale mellom Canal Digital og TV 2 om
at Canal Digital skal ha enerett til å sende TV 2
via satellitt. Konkurransetilsynet grep inn mot avtalen under henvisning
til at eksklusiviteten gir Canal Digital mulighet til å utøve
markedsmakt. Tilsynets hovedbegrunnelse for inngrepet var at avtalen
innebar at etableringshindringene i markedet ble forsterket ved
at det ble færre frie kanaler i markedet, og at eksklusivavtalen
gav Canal Digital en konkurransefordel vis-à-vis den eneste
konkurrenten som pr. i dag er i markedet, nemlig Viasat. 

Vedtaket ble klaget inn for Arbeids- og administrasjonsdepartementet,
som fattet vedtak i saken 21. januar i år. Departementet
opphevet Konkurransetilsynets vedtak og har sendt saken tilbake
for eventuell ny behandling i Konkurransetilsynet. 

Departementets vedtak om å oppheve
tilsynets vedtak er begrunnet med at Konkurransetilsynet hadde benyttet feil
hjemmel for sitt inngrep. Videre mener departementet at Konkurransetilsynet
ikke hadde et godt nok grunnlag for å fatte et endelig
vedtak i saken etter den bestemmelsen i konkurranseloven departementet
mener er den riktige. 

Vi har av den grunn vist til at hensynet til
en forsvarlig to-instansbehandling tilsier at tilsynet eventuelt
vurderer saken på ny. Dersom det viser seg at saken har
konkurransebegrensende virkninger i strid med konkurranselovens
formål om å sørge for effektiv bruk av
samfunnets ressurser, kan Konkurransetilsynet følgelig
fatte et nytt vedtak i saken. 

Jeg må imidlertid understreke at konkurranseloven ikke
gir hjemmel til å gripe inn for å fremme kringkastingspolitiske
hensyn. 

Kirsti Kolle
Grøndahl hadde her gjeninntatt presidentplassen. 

  Jeg skal ikke gå inn og diskutere
de mer kringskastingspolitiske hensyn som representanten var inne
på, men jeg vil bare bekrefte én gang til at det
var feil hjemmelsgrunnlag som var årsaken til at vi sendte
saken tilbake til Konkurransetilsynet, i tillegg til at det var
noen områder som ikke var godt nok belyst. Hvis det viser
seg at dette vedtaket som er fattet, får konkurransevridende
konsekvenser, regner jeg med at Konkurransetilsynet vil behandle
saken på nytt. 





                

