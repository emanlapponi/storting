 Barne- og familiedepartementet har ikke
sagt nei til videre drift av Bokollektivet i Oslo. Bokollektivet
ble nedlagt av Oslo Krisesenter 1. desember 2004, og Oslo
Krisesenter søkte ikke om midler fra departementet
til videre drift før de la det ned. Den nye finansieringsordningen
for krisesentrene ville gjort det enklere økonomisk å drive
tilbudet i 2005, ved at statens dekningsandel er økt fra
50 pst. til 80 pst. av driftsutgiftene. Den resterende delen dekkes
av kommunen.

Tanken med Bokollektivet var at det skulle være
et tilfluktssted for unge kvinner med minoritetsetnisk
bakgrunn som måtte bryte med familie og/eller
ektemenn på grunn av tvang, trusler og vold, herunder tvangsekteskap.

Jeg ser helt klart at disse kvinnene har et
beskyttelsesbehov, og for at de skal få et best mulig tilbud,
mener jeg derfor at det er helt nødvendig at
det foretas en helhetlig vurdering av både behov, tilbudsform,
hvor tilbudet best kan gis, og hvilke instanser som kan være
med på å finansiere et slikt
tilbud. En slik vurdering mener jeg er helt nødvendig, ikke
minst for kvinnenes egen skyld. Søknaden fra Kirkens Bymisjon
og Oslo Røde Kors om et nytt og utvidet
tilbud, som Barne- og familiedepartementet mottok 10. desember i
fjor, vil derfor bli utredet og tatt stilling til i løpet
av våren. Siden tilskudd til krisetiltak betinger kommunal
grunnfinansiering, vil søknaden også bli drøftet
med Oslo kommune.

Jeg er svært opptatt av tryggheten
og tilbudet til disse kvinnene. Ingen kvinner har blitt eller
skal bli satt på gaten. Oslo Krisesenter har
opplyst at de kan tilrettelegge et tilbud for disse kvinnene med
to–tre sengeplasser til enhver tid. Mange av kvinnene vil også kunne
omfattes av det ordinære tilbudet ved krisesentrene. For
dem som i dag er i direkte fare, vil politiet
kunne iverksette beskyttelsestiltak med hemmelig adresse og/eller
fiktiv identitet. Ingen er tjent med at disse kvinnene igjen utsettes
for vold eller trusler fordi det ikke tas ansvar
for de tiltak som iverksettes og dekkes av det offentlige.

Kari Lise
Holmberg hadde her overtatt presidentplassen.

