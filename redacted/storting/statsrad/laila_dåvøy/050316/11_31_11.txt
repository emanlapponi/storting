  Som representanten May Hansen kjenner til,
har Regjeringen vedtatt en handlingsplan mot vold i nære
relasjoner, en plan som går ut 2007, der mitt departement
har selvstendig eller delt ansvar for 24 av de 30 tiltakene
i planen. Hovedtyngden av departementets midler til tiltak mot vold
går til gjennomføring av denne handlingsplanen,
herunder vår andel av driftsstøtten til Nasjonalt
kunnskapssenter om vold og traumatisk stress, NKVTS.

Departementet har for øvrig begrensede
midler til disposisjon til å støtte søknader
om andre voldsforebyggende tiltak. Vi har imidlertid to år
på rad gitt 50 000 kr til Menn Mot Vold.

Fordeling av midler til organisasjoner på dette
området er i forbindelse med barnevernsreformen fra 1.
januar 2005 lagt til Barne-, ungdoms- og familiedirektoratet. Siden
departementet ikke lenger disponerer midler til dette formålet,
har vi bedt Menn Mot Vold ta kontakt med direktoratet og søke
om midler derfra.

Departementet gir også støtte
til Reform – Ressurssenter for menn – med 2 mill.
kr årlig. Vi har bedt Reform om å samhandle med
de miljøer som jobber med menn og vold, for å utvikle
strategier for forebygging. Jeg vil be Reform om å invitere
Menn Mot Vold med i dette arbeidet.

Jeg setter stor pris på at Trondheim
kommune og Helseregion Midt-Norge ser behovet for en slik forebyggende virksomhet
som Menn Mot Vold driver i regionen, og departementet har altså bidratt
med et mindre beløp til Menn Mot Vold for bl.a. å styrke
muligheten til å finne lokale løsninger.

