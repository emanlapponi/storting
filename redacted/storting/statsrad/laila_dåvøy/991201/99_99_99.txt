  77 pst. av de registrerte yrkeshemmede deltok
på arbeidsmarkedstiltak i 1998. 50 pst. av de registrerte
yrkeshemmede som hadde avsluttet attføring i 1998, gikk
over i aktive løsninger. Dette var i tråd med
målsettingen for dette året.

Jeg ser imidlertid, i likhet med representanten
Arnesen, at innsatsen kan forsterkes når det gjelder rammebetingelsen
for yrkeshemmedes etablering av egen arbeidsplass. Derfor signaliserte
Regjeringen i St.meld. nr. 8 for 1998-99, om handlingsplan for funksjonshemmede,
at regelverket for yrkeshemmede med gode prosjektideer skulle vurderes.

Jeg kan opplyse at jeg for øyeblikket
har til vurdering et endringsforslag som skal gjøre det
lettere for yrkeshemmede å skape sin egen arbeidsplass.
Forslaget til endring i forskrift om attføringspenger under
etablering av egen virksomhet har vært på høring.
Det er bl.a. foreslått å oppheve kravet om at
søker må ha fått innvilget etablererstipend
fra fylkeskommunen for å kunne få rett til attføringspenger
under etablering. Samtidig foreslås det at det skal kunne
gis attføringsstønad under etablering.

Jeg vil legge vekt på at det skal
bli enklere for yrkeshemmede som ledd i den enkeltes attføringsprosess å etablere
sin egen arbeidsplass.

Jeg kommer ganske raskt til å ta endelig
stilling til endringene i forskriften. Deretter vil den tre i kraft
så snart det er praktisk mulig.

  Jeg er enig med representanten i viktigheten
av å ha arbeid, selv om, som også representanten
sier, kanskje ikke alle ender opp med å klare det. Likevel
skal det ikke være slik at man skal gå fra kontor
til kontor før man på en måte føler
at man blir hjulpet. Regelverket er slik at når en person
først kommer til arbeidsetaten, vil attføring
bli vurdert og eventuelt prøvd. Og jeg har i alle fall
fra mitt ståsted en trygghet for at dette skjer. 

Når det gjelder å gjøre
ting smidigere, er jeg enig, og vi kan vel aldri bli flinke nok.
Det er snakk om fleksibilitet, men det er vel også snakk
om å legge til rette for enda flere ordninger. 

Jeg har lyst til å vise til utjevningsmeldingen,
der det tross alt legges opp til en del nye tiltak nettopp for yrkeshemmede
med tanke på å få dem i arbeid. 

  Helt konkret til det siste spørsmålet
om samlokalisering av trygdekontor, arbeidskontor og sosialkontor:
Dette er en del av de offentlige servicekontorene, som Regjeringen
har kalt dem, som vi ønsker at alle kommuner på eget
initiativ skal sette i gang – personlig er jeg godt kjent
med det fra min egen kommune – der ulike etater møter
brukerne som en førstelinjetjeneste, der man
kan få rask behandling, og få de enkleste
tjenestene direkte på samme kontor, som kanskje også er åpent
til andre tider enn vanlig, normal arbeidstid – lørdager
eller kanskje en ettermiddag i uken.

Alle de statlige etatene og kommunale etatene
skal gå sammen og søke å opprette slike
kontor. Jeg har tatt initiativ til også å påpeke
overfor departementene og etatene at de skal vise villighet til å delta,
til å være med på en slik samordning.
Vi er godt i gang med det.

