 Et av målene med det nye bidragsregelverket
er å oppmuntre til fortsatt foreldreomsorg
fra begge foreldrene og til å gi så gode
vilkår som mulig for samvær mellom barnet
og den av foreldrene barnet ikke bor sammen
med fast. Reglene om fradrag i bidraget for utgifter den bidragspliktige
har ved samvær, er et uttrykk for dette. Samvær
medfører utgifter for den bidragspliktige, og det nye regelverket
prioriterer at den bidragspliktige skal kunne dekke disse utgiftene før
bidrag innkreves.

Samværsfradraget er altså ment å dekke
de faktiske utgiftene den bidragspliktige har under samværet,
og som bidragsmottaker samtidig sparer. Dersom samvær mellom
barna og den bidragspliktige ikke finner sted, vil det
heller ikke være utgifter å trekke
fra. I slike tilfeller må den bidragspliktige betale hele
det fastsatte bidraget, dvs. uten fratrekk for samvær.
Det blir derfor ikke riktig å si at den bidragspliktige
blir påført bidragsgjeld som følge av
at vedkommende ikke har samvær med barna sine.
At det ikke gis fradrag for samvær i bidraget
der det ikke utøves samvær, gjelder
tilsvarende for alle bidragspliktige som ikke
har samvær med barna sine, uavhengig av om årsaken
til det manglende samværet er grunnet i den bidragspliktiges
sykdom eller i andre forhold. Dette er også i
samsvar med intensjonen bak regelen, som flertallet i Stortinget
sluttet seg til under stortingsbehandlingen av de nye bidragsreglene.

Stortinget har i Innst. S. nr. 227 for 2002-2003
bedt Regjeringen om å foreta en løpende og grundig
evaluering av effekten av de nye bidragsreglene
i tråd med Ot.prp. nr. 43 for 2000-2001, jf. Innst. O.
nr. 127 for 2000-2001. Evalueringsprosessen som Stortinget har bedt
om, er i gang. Jeg vil, som lovet, gi Stortinget en første
tilbakemelding om erfaringene fra dette arbeidet i forbindelse med
budsjettbehandlingen høsten 2004. En egen stortingsmelding
vil også, som tidligere lovet, bli forelagt Stortinget
innen utgangen av 2005.

