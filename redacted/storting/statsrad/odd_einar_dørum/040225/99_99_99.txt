 Jeg er klar over det problemet
som representanten tar opp, og ser kostnadsnivået som en
alvorlig utfordring ved sivile saker.

Som justisminister kan jeg ikke kommentere
saken som representanten tar opp, men generelt vil jeg si at det er
en forutsetning for et velfungerende rettssystem at kostnadsnivået ikke
hindrer vanlige folk i å få prøvd
sin sak for retten. Så lenge vårt domstolssystem åpner
for overprøving i flere instanser, er det også viktig
at borgerne har like muligheter til å benytte
denne adgangen, uavhengig av økonomisk evne.

Det er viktig at de domstolsressursene som
det offentlige stiller til disposisjon for løsning av rettstvister,
utnyttes på en best mulig måte. Det betyr at det
er viktig for samfunnet og for vår felles rettsfølelse
at rettsvesenet behandler saker på en tillitvekkende måte.
Dette er en utfordring og en balansegang som
er krevende, men samtidig svært viktig.

Tvistemålslovens regler om saksomkostninger
ivaretar også viktige hensyn. Den som taper fullt
ut, risikerer å måtte betale den vinnende parts
kostnader med saken. Er en sak så tvilsom at det uansett
var god grunn til å reise sak, kan retten avgjøre
at den som vinner, likevel må dekke sine egne
omkostninger. Dette er i typiske saker som kan ligge til rette for
anke, og hvor omkostningsspørsmålet ikke
blir så tyngende.

Saksomkostningsreglene er de samme uavhengig
av hvem som er parter i saken. Det vil ikke være ønskelig å ha egne
og gunstige saksomkostningsregler for privates søksmål
mot det offentlige. Tvistemålsutvalget under ledelse av
vår nåværende høyesterettsjustitiarius, Tore Schei,
har heller ikke i sin innstilling, NOU 2001:32, foreslått noen
slike særregler. Skal man sikre menigmann en enklere og
billigere adgang til rettsapparatet – med reell
ankemulighet – må det etter min mening
skje gjennom andre regler.

Ordningen med fri rettshjelp har et slikt sett
regler. Etter søknad til fylkesmannen
kan saksomkostninger overfor motparten dekkes i unntakstilfeller.

 Jeg tror representanten er klar over at jeg ikke
kan kommentere saker som er for retten. Prinsipielt gjør ikke
justisministere det.

Hvis man går inn i kjernen, kan motparten være
en stor offentlig instans. Det kan også være
en stor privat instans. Så de generelle spillereglene som
bl.a. Tvistemålsutvalget trakk opp, står
jeg ved.

Vi kan se på hva omkostningene skyldes.
Omkostningene kan skyldes advokatsalærer. Vi har ulike
virkemidler for å kontrollere beregningen av salærer.
En salærberegning kan foretas av Disiplinærnemnden
dersom denne mottar klage fra klienten i henhold til domstolsloven. Parten
kan også be retten fastsette salæret
til sin advokat etter regler i tvistemålsloven § 52.

Jeg har også tidligere i
spørretimen sagt at jeg følger opp utredningen
fra Advokatkonkurranseutvalget, hvor det sentrale spørsmålet
bl.a. er om og i hvilken utstrekning det skal åpnes for
at andre enn advokater skal ha adgang til å utøve
rettshjelpsvirksomhet utover
det som er dagens ordning. Jeg er selvfølgelig opptatt
av å gå inn på kostnadssiden. Jeg kommenterer
nå ett sett virkemidler for å se på det.

 Det prinsipielle ved det representanten tar
opp, er berørt av den store utredningen om sivile tvistemål,
tvistemålsutredningen. I denne er det lagt fram det syn
at det skal være proporsjonalitet mellom betydningen
av den aktuelle tvisten og omfanget i saksbehandlingen. Utvalget
foreslår også en småkravsprosess
for behandling av krav der tvistesummen ikke er høyere
enn to ganger folketrygdens grunnbeløp. Det foreslås også en øvre
grense for erstatning av utgifter til advokater i disse sakene.

Generelt, for å gå inn på de
grunnprinsipper som representanten belyser, vil jeg ha omkostningsnivået
for øye når jeg vurderer Tvistemålsutvalgets
forslag til nye regler om sakskostnader. Det er sivilprosessen som
er kjernen i det representanten tar opp. Tvistemålsutvalgets utredning ønsker å modernisere
sivilprosessen, nettopp for at saksbehandlingen skal bli raskere
og saksgangen mer rettferdig. De hensynene som representanten har reist,
vil jeg ta med meg når jeg jobber med saken, som Stortinget
senere vil få til behandling.





                

 Med jevne mellomrom har Norge opplevd
transportkatastrofer vi helst skulle vært foruten. Representanten
Kvakkestad peker på én type hendelse
som stiller særlig store krav til innsatsmannskapene, nemlig
brann om bord i fartøy til sjøs.

Uansett type og størrelse
på fartøyet, er det slik at det er de om bord
som må stå for førsteinnsatsen. Det følger av
et internasjonalt regelverk og forskrift av 9. mai
2003 nr. 687 om kvalifikasjonskrav og sertifikatrettigheter for personell
på norske skip, fiske- og fangstfartøy
og flyttbare innretninger, hvilken sikkerhetsopplæring
de ansatte på fartøy i kommersiell drift skal
gjennomgå. Overlevelsesteknikker, brannvern og brannslukking
er sentrale momenter i denne opplæringen.

Landbasert brannvesen verken kan eller
skal være førsteinnsats ved branner
på fartøy i rom sjø, men de har en plikt
til å yte bistand ved brann eller andre
ulykkessituasjoner til sjøs, etter brann- og
eksplosjonsvernloven § 11g.

Dersom kapteinen vurderer det slik at skipets
eget mannskap ikke vil klare å håndtere
brannen alene, vil anmodning om bistand gå via Hovedredningssentralen.
Hovedredningssentralen anser en brann om bord i båt for å være
en redningsaksjon, og tilgjengelige ressurser vil ha plikt til å yte
bistand. Dette innebærer at en ikke
er avhengig av kommunale avtaler.

Kommuner som har regelmessig skipsanløp
og særlig anløp av passasjerskip, vil som følge
av den generelle innsatsplikten øve sitt brannvesen på brann-
og ulykkesscenarier i skip. I tillegg har fem kommuner særlig
trenede innsatsgrupper beregnet på brann om bord i fartøyer til
sjøs. Dette gjelder Oslo, Larvik, Kristiansand, Bergen og
Bodø. Det gjennomføres årlig øvelser,
og for brannvesenet i Oslo og Larvik innebærer øvelsen også helikoptertransport
ut til skipet. I dag er det kun inngått særskilt
avtale med brannvesenet i Larvik, men også de
andre brannvesenene har fått støtte
i form av særskilt øremerkede midler til opplærings-
og øvingstiltak. Ordningen med redningsinnsats til sjøs,
RITS, skal evalueres i løpet av 2004.

Basert på de opplysninger jeg har
fått, tror jeg at vi kan slå fast at brannsikkerheten
om bord på skip aldri har vært bedre
enn den er i dag. Skipenes organisatoriske forhold er styrket, og alle
passasjerskip er dekket av stasjonære slokkeanlegg, sprinkleranlegg.
Det vil nødvendigvis ta noe tid før hjelp fra
land kan påberegnes. I noen tilfeller vil en også kunne være
utenfor helikopterrekkevidde. Når det gjelder beredskap
mot brann i fartøyer i Indre Oslofjord, er brannvesenet
i Oslo, Larvik og Kristiansand godt trenet til å takle
denne type situasjoner.

 Jeg har nettopp gjort rede
for ansvarsfordelingen, og at primæransvaret ved brann
på et skip ligger på skipet selv, som skal være
forberedt på det – det er et krav til skipet – og
så vil landbasert mannskap komme til hjelp. Jeg har nettopp
gitt uttrykk for at vi har slike spesialtrenede ressurser i Oslo
og Larvik, og om nødvendig – hvis det er langt
ut i Oslofjorden – også i
Kristiansand. Det øves, og jeg har nylig vært
hos Oslo Brannvesen, som har fortalt meg om sitt opplegg
i en slik sammenheng. For å være sikker
på at en slik redningsinnsats til sjøs er best
mulig, kommer vi til å evaluere oppleggene,
som jeg sa, i løpet av dette året. Jeg vil være
sikker på at vi ikke skal ha gråsoner.

Det er også slik at helikopterberedskapen
i Oslo er styrket, f.eks. etter «Scandinavian
Star»-katastrofen, som fikk oss til å tenke nytt
på mange områder. Det var da brannvesenets plikt
om bistandsplikt til sjøs kom inn i brannloven, og det
var da vi fikk redningsinnsats til sjøs-gruppene, som en
følge av ulykken. Etter det fikk vi også en
styrking av helikopterberedskapen på Rygge. Vi har også fått
en samlokalisering av Hovedredningssentralen og kystradio, altså Hovedredningssentralen
for Sør-Norge, og bl.a. i forbindelse med «Rocknes»-ulykken
viste det seg  hvor effektivt det kunne være.

 Det var å trekke meg veldig langt.

Brannvesenet er lokalt organisert i Norge,
men rent faglig går det en linje opp til Direktoratet for
samfunnssikkerhet og beredskap, som nå er under Justisdepartementet.
Det å bruke godt lokalt vett ut fra lokale vær-
og føreforhold er fortsatt god kultur i Norge. Enhver som kjenner
f.eks. tettheten av småfartøy i Asker og Bærum og
Frogn, vil sikkert ta det innover seg. Jeg er ganske sikker
på at det vil være et påtrengende tema
hos lokale politikere.

Det jeg gav uttrykk for, er at det skal være
en samordning, slik at hvis det inntreffer store hendelser, må det eksistere
en plan, og da sa jeg at i tillegg til at skipene har et ansvar
som de er forpliktet til – et hefte utgitt at
Justisdepartementet som heter Oppgaver og samarbeid
ved skipsulykker beskriver både ansvarsfordeling
og prosedyrer – har jeg gitt uttrykk for at Hovedredningssentralen trer
i virksomhet. Jeg har også sagt at vi må ha
spesielt trenede mannskaper for større situasjoner.
Det måtte vi etter «Scandinavian Star»,
fordi skipsfart i Oslofjorden er alt fra små til
veldig store båter. Fornuften tilsier at vi må prøve å dekke
alt dette, både ved lokal og ved nasjonal samordnet
innsats.

