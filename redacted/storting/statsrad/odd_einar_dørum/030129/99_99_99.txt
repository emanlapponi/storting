 Arbeidet med å sikre en raskere straffesaksbehandling
har vært en prioritert oppgave i flere år. På bakgrunn
av arbeidet til to arbeidsgrupper, som ble nedsatt i 1999, er det
blitt gjennomført en rekke endringer i lov, instrukser
og rutiner.

Ved lovendring av 28. juni
2002, satt i kraft 1. oktober 2002, er det fastsatt frister
for å avholde hovedforhandling og ankeforhandling i saker
med unge lovbrytere og i saker hvor den siktede er varetektsfengslet.
Hovedforhandling i slike saker skal nå som hovedregel være
påbegynt innen seks uker etter at saken
kom inn til tingretten, og innen åtte
uker etter at anke til lagmannsretten er henvist
til ankeforhandling. Fristene er ikke absolutte, slik
at hovedforhandlingen kan påbegynnes senere dersom særlige
forhold er til hinder for at saken påbegynnes innenfor
fristen. I flere saker ønsker forsvareren saken
utsatt på grunn av eget tett berammelsesprogram.
Tidsfristene i loven kan derfor føre til at siktede får
oppnevnt en ny forsvarer som kan ta saken innen tidsfristen.
Selv i de saker hvor det ikke er fastsatt en slik tidsfrist,
kan forsvarerskifte bli nødvendig for å unngå vesentlig
forsinkelse av saken.

Fristene innebærer også at
statsadvokatembetene må organiseres slik at det til enhver
tid er en statsadvokat disponibel for å behandle eller
aktorere sakene innen fristen, og at domstolene må være
mer fleksible i sin berammingspraksis. Loven åpner også for
at politijurister kan aktorere saker for lagmannsretten, selv i
de alvorligste sakene. I noen tilfelle kan det være
nødvendig for å unngå en utsettelse av
saken.

På bakgrunn av en anmodning fra Stortinget
har Justisdepartementet nylig sendt på høring
et forslag om utvidet påtalekompetanse for politijuristene.
Departementet foreslår bl.a. å gi politiet økt
påtalekompetanse i saker om forbrytelser. Slik vil man
kunne spare tid bl.a. på ekspedisjoner mellom
politiet og statsadvokaten, og statsadvokatene
vil få færre saker til påtaleavgjørelse.
De foreslåtte endringene vil legge til rette for mer effektiv behandling
av straffesaker.

Etter mitt syn bør vi imidlertid
se effekten av lovendringene som trådte i kraft høsten
2002, og av de økte bevilgningene til domstolene
samt vurdere forslagene om utvidet påtalekompetanse for
politijuristene før vi vurderer å lovfeste nye
fristregler.

Domstolene, påtalemyndigheten og forsvarerne
har alle et ansvar for at straffesaker ikke
unødig blir utsatt. Jeg kommer til å følge
situasjonen nøye og initiere et bedre
samarbeid mellom Domstoladministrasjonen,
riksadvokaten, Politidirektoratet og Advokatforeningen for å sikre
et større tempo i straffesaksavviklingen. Hvis dette ikke
lykkes, kan en ytterligere innstramming i loven bli nødvendig.

 Jeg har tidligere vært med på å følge
de utredningsgruppene fra 1999 som det er snakk om. Dette er delvis
gjennomført under den forrige regjering, men også under
den nåværende. Stortinget har selv fastsatt lovgivning
som trådte i kraft i fjor, som går på frister.
Jeg har sagt at jeg vil initiere et samarbeid mellom
de ulike deler av rettsvesenet – la oss kalle det for det – for å sørge
for at man har god flyt i straffesakskjeden, og jeg har også sagt
at jeg vil følge det nøye. Men jeg vil nok avvente
den praktiske situasjonen før jeg kommer tilbake med andre
forslag. Jeg er ikke uvillig til det dersom det skulle
være nødvendig.

Når det gjelder enkeltsaker, kan man også i
vårt land finne gode eksempler, så vel
som man kan finne eksempler på enkeltsaker
som tar lang tid. Hele idealet er imidlertid at vi skal
gjøre prosessen – av rettssikkerhetsmessige grunner,
slik representanten tok opp – så effektiv som overhodet
mulig. Det har vært siktemålet både
med lovendringer, med det samarbeidet jeg snakker
om, og det at jeg akter å følge denne prosessen
nøye.

 Det er ikke noen tvil om
at bl.a. erfaringene fra Frostating og andre domstoler har
vært nyttige for de utredningene som har foregått
om effektiviteten i straffesakskjeden. Nå er det jo slik
at domstolenes organisering, og her peker jo representanten på domstolsledelse
bl.a., nå hører under Domstoladministrasjonen.
Den er selvstendig, men derfor er det også viktig
at det blir god kontakt og dialog mellom Domstoladministrasjonen
og andre som har ansvaret for straffesakskjeden. Det var
derfor jeg sa at jeg vil initiere det samarbeidet,
og jeg gav også uttrykk for å få til
det da Domstoladministrasjonen ble høytidelig åpnet
i Trondheim.

Når det gjelder den siste delen av
spørsmålet, har vi bl.a. etter anmodning
fra Stortinget sendt på høring et forslag om utvidet
påtalekompetanse for politijuristene, nettopp
for å bidra til at jobbene kommer raskere av gårde,
og til å få en bedre saksavvikling når
det gjelder tidsbruken. Så representantens anliggende føler
jeg at vi har fulgt over lengre tid, men representanten
har helt rett i at dette må man følge med på hele
tiden. Her er det alltid noe nytt å lære.





                

 Det er innhentet opplysninger om denne hendelsen
fra Politidirektoratet. Operasjonssentralen i Telemark politidistrikt
fikk den 23. desember 2002 kl. 23.43 melding om at et lys
kom på for så å bli slått av
igjen etter ca. to minutter på Rjukan barneskole.
Det var ikke sett personer på stedet. Det ble deretter
rettet spørsmål til brannvesenet om de hadde en bil
i området og hadde en mulighet til å undersøke
forholdet. Brannvakten meldte tilbake at de ikke hadde noen i
området og derfor ikke kunne sjekke stedet. Etter
samtale med reservetjenesten i Rjukan besluttet politiet
at det ikke var nødvendig å foreta egen
utrykning.

Det var, som det framgår, ingen melding
om innbrudd, og ingen personer var observert på stedet.
Heller ikke i ettertid er det konstatert at det er forøvet
innbrudd på skolen. På bakgrunn av at skolen er
kommunal eiendom, fant politiet å kunne
rette en henvendelse til en kommunal beredskapsvakt om å foreta
en slik undersøkelse i stedet for å varsle
skolens rektor eller andre ansatte i kommunen
på denne tiden av døgnet. Henvendelsen har således
ingen sammenheng med politidistriktets økonomi eller
den generelle omorganisering av politiet.

Operasjonssentralen styrer den operative tjeneste
i politidistriktet og vil i de fleste tilfeller videreformidle melding
til politi som er på vakt på stedet. Det lokale
politi kjenner best til forholdene i eget distrikt og
vil i hvert enkelt tilfelle vurdere om patrulje kjører
til stedet eller om utrykning skal foretas. Politiet
vil i de fleste tilfeller rykke ut ved melding om brann, men også for
denne type hendelser vil politiet
foreta en vurdering ut fra meldingens karakter.

Brannvesenet og politiet
i Telemark har som nødetater et meget godt samarbeid. Jeg
oppfatter politiets henvendelse til brannvakten som en forespørsel
om å undersøke forholdet hvis brannvakten hadde
operativt personell ute, ikke å foreta utrykning
i stedet for politiet. Dette må etter min mening
aksepteres i den konkrete situasjon.

 Dette var en todelt kommentar. For det første
gikk det på den konkrete hendelsen. Den fant jeg grunn
til å gå inn i, og som jeg sa, hadde den hendelsen ikke
noe å gjøre med politidistriktets økonomi eller
den generelle omorganiseringen av politiet. Man hadde altså valget mellom å snakke
med noen som kunne være til stede,
og som var på jobb, og å varsle skolens
rektor eller andre ansatte.

Når det gjelder det generelle, som
var den andre delen av spørsmålet/kommentaren,
går det på politireformen. Den er under evaluering
i år, 2003, og vil endelig bli vurdert
i 2004. Det er for tidlig å trekke konklusjoner av det. Stortingets
hensikt har vært at man skal få mer operativt politi
ut av reformen, og det er helt klart at politidistriktet følger
med i dette. Det gjør også jeg som statsråd,
og det har også Stortinget gjort gjennom alle
de forutsetninger som er knyttet til budsjettet for 2003. Her deler
vi den oppfatning at reformen skal ende med et sluttresultat
som gir god valuta for pengene, og det er min oppgave å påse det.
Jeg mener det selv, og Stortinget har gitt meg et klart oppdrag
når det gjelder det.

 Når det gjelder politireformen, har
det hele tiden vært et tett og godt samarbeid mellom
politiledelsen og dem som har sitt arbeid i politiet, så det
tar jeg for gitt vil fortsette med denne reformen. Det er noe av
nøkkelen til reformen at de som deltar, skal føle
at dette er de med på, og at de gjennom reformen, som ikke bare
går ut på å omorganisere, men også å heve
kompetansen, skal føle at de får valuta
for det.

Når det gjelder selve den praktiske
måten å gjennomføre evalueringen på,
har jeg ennå ikke vært inne
i det, men jeg skal helt klart ta med meg de synspunkter representanten
har formulert til meg i sine kommentarer.





                

 Jeg er klar over situasjonen, og det arbeides
intensivt med både strakstiltak
og mer langsiktige tiltak.

Det er et mål at varetektsfengslede
overføres til fengsel samme dag som kjennelsen avsies.
Inntak av varetekt har førsteprioritet ved fengslene, deretter
lange dommer og volds- og voldsrelaterte dommer. Behovet for varetektsplasser
varierer imidlertid fra uke til uke.

I løpet av det siste året
har etterspørselen etter varetektsplasser økt,
samtidig som fengslene har hatt meget høy kapasitetsutnyttelse.
Dette har tidvis ført til at varetektsfengslede har blitt
værende i politiarrest utover et døgn, og, som
eksempelet fra Hamar viser, at varetektsfengslede løslates
fordi det er mangel på fengselsplasser.

Regjeringen har imidlertid i budsjettet for
inneværende år lagt fram en strategi for utbygging
av fengselsplasser fram til 2007, som Stortinget har sluttet seg
til. Allerede i løpet av året vil nye Kongsvinger
fengsel nå opp til en kapasitet på 110 plasser,
inkludert noe dublering og avdelingen i gamle Kongsvinger
fengsel. Trondheim fengsel er utvidet med 11 plasser, Skien fengsel
har økt sin kapasitet med 6 plasser, og i løpet
av året vil Ålesund fengsel gjenåpne 3 plasser.
Videre vil Ullersmo fengsel i løpet av året øke
sin kapasitet med 10 plasser. I tillegg vil 40 plasser i Oslo
fengsel, som har vært disponert av politiet, bli tilbakeført
til Oslo fengsel. Dette vil bidra til at situasjonen bedres.
I tillegg vurderes det løpende ulike tiltak som kan bidra
til økt fengselskapasitet.

 Nå er det slik at alle de plasser
vi har til disposisjon og planlegger å ha til disposisjon
i 2003, ligger innenfor de budsjettrammer som Stortinget
har vedtatt, og innenfor de rammene er siktemålet å øke
kapasiteten betydelig i løpet av dette året, slik
som jeg har gjort rede for. Men fordi vi har fått
den utviklingen med hensyn til varetektsplasser som representanten
har tatt opp, og som jeg har vært oppmerksom på i noen
tid, kan jeg gi som et eksempel at vi fikk stilt
til disposisjon seks fengselsceller tidligere enn vi hadde planlagt å få det
i Skien fengsel rett før jul.

Jeg gjennomgår nå den praktiske
situasjonen i andre institusjoner. Og jeg må selvfølgelig
ha en egen saksbehandling på det, som Stortinget selvfølgelig
vil få orientering om på egnet måte
når vi kommer så langt. Blant de spørsmål
som jeg vurderer, er å se om dubleringer innenfor
de rammer vi har for helse, miljø og sikkerhet,
kan økes.

Til slutt vil jeg bare kommentere
at den fengselscellen som var ledig 231 mil fra Hamar, faktisk ble
benyttet, for det var all mulig grunn til at den skulle brukes,
selv om det ble en lang reise ut av det.

 Soningskøen ved siste offentlige telling,
tredje kvartal i fjor, er på ca. 2 500, som representanten
sa. Det er veldig mange korte dommer her. Da er det viktig å være
klar over ulike tiltak som kan gjøre at soningskøen ikke
vokser. For det første er det aktiv bruk av samfunnsstraff,
som har vært drøftet i Stortinget flere ganger.
For det andre er det å stille til disposisjon
nye plasser, både lukkede celler og åpne
plasser.

Det som var utgangspunktet for representantens spørsmål,
er jo varetekt, og varetekt er lukkede celler. Når vi da
kjører så høy kapasitet som vi gjør,
og vi får en utvikling når det gjelder varetekt
som er en følge av lovgivningen, er det min plikt å gå inn
i det og finne fram til praktiske løsninger. Som jeg har
vist til i tidligere svar, vil vi bl.a. se på dubleringer
innenfor det systemet vi har, og vi vil fremme
tiltak. Ett av de tiltakene som jeg vil se på, er om det
er mulig tidsmessig å framskynde frigivelsen av de 40 cellene
som har vært utlånt i Oslo fengsel til Oslo
Politidistrikt. Det vil kunne bety en del, ikke
minst her på Østlandet – som representanten tok
opp i sitt spørsmål og sine kommentarer
til meg.





                

