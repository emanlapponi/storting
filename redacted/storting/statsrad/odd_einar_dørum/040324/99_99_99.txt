  Selv om det så langt ikke
foreligger konkrete indikasjoner på endringer
i kriminalitetsbildet som følge av den forestående
EU-utvidelsen, følger politiet og tollvesenet
utviklingen fortløpende – både
her i landet og gjennom europeisk samarbeid.

La meg i denne sammenheng nevne at den ytre
grensekontrollen mellom de nye medlemslandene og de eksisterende
medlemsland samt Island og Norge ikke avvikles
før tidligst i 2007.

EØS-avtalen vil gjøre det enklere
enn det var tidligere for statsborgere fra de nye medlemslandene å søke
arbeid i Norge på lovlig måte. Slik
kan vi også redusere omfanget av «svart
arbeid» hos oss, med derav følgende antatt nedgang
i kriminaliteten.

Kontrollaktiviteten i de grensenære
områdene baseres på løpende lokale og
nasjonale trusselvurderinger. Politidirektoratet opplyser at betydningen
av informasjonsstyrt kontrollvirksomhet i de grensenære
områdene er gitt økt fokus i kommunikasjonen med
politidistriktene.

Effektiv utnyttelse av kontrollkapasiteten
fordrer dessuten ifølge Politidirektoratet et
nært operasjonelt samarbeid på tvers
av politidistriktsgrenser. I dette bildet er også Utrykningspolitiet
en viktig samarbeidspartner. Samtidig forbedres samarbeidet
med svenske politi- og tollmyndigheter.

De enkelte politidistrikter er gitt et selvstendig
ansvar for å gjennomføre nødvendige tiltak
for å bekjempe organisert grensekryssende kriminalitet.
Innsatsen følges opp fra Politidirektoratet. Etter
anmodning fra politimesteren i Østfold vil en arbeidsgruppe gå gjennom
de spesielle utfordringene som er knyttet til grenseproblematikken
i Østfold.

Jeg vil avslutningsvis også framheve
at Regjeringen i juni vil framlegge en ny handlingsplan
mot økonomisk kriminalitet. Her vil en fremme tiltak i
forhold til bransjer hvor det erfaringsmessig er mye «svart
arbeid», når det gjelder straff og avgiftsunndragelser.
Planen vil således også være
av betydning i forhold til problemstillingen representanten Hedstrøm
tar opp.

  Representanten Hedstrøm og jeg deler
beskrivelsen av forhold som foregår, også måten
det beskrives på, og hvem det kan tenkes å gjelde.
Representanten og jeg har det til felles at vi kjenner til at politiet
i Østfold har mye god grensekompetanse. At den også ivaretas
i det nye politidistriktet, har jeg selv erfart, og representanten
kjenner sikkert særlig godt til det.

Jeg kan ikke trekke noen
slutninger om en ytre grensekontroll som ennå ikke
har bortfalt. Men det sier seg selv at vi vil følge
dette. Vi ser et forhold som ikke nødvendigvis bare
kan tenkes å måles i Østfold, men også andre
steder, hvor vi ser at det opereres med svart arbeid, f.eks. innenfor
byggebransjen. Da kan det godt tenkes at vi har tiltak utenfor politiets
område. Det kan tenkes at konsern som bruker underleverandører,
bør ha den forpliktelse på seg at de skattemessig
er ansvarlige for alle dem de loser inn i sitt brød
gjennom anbud og konkurranse for øvrig.
Det å mobilisere andre virkemidler enn politiet
vil Regjeringen gjøre, og derfor viste jeg konkret til
den handlingsplanen som vil komme i juni. Den er et viktig virkemiddel.

  Det framgår av hovedsvaret mitt hvordan
ressursene disponeres. Det framgår også av
svar gitt til lokalpressen hvordan politimester Otto Stærk
gjør jobben sin: på en skikkelig og ordentlig måte.
Representanten og jeg får ha som utgangspunkt at politiet
i Østfold har mye kompetanse.

I parentes får jeg si at en av grunnene
til at jeg som stortingsrepresentant ikke
var helt fornøyd med den nåværende
politireform, bl.a. var kompetansen i gamle Halden politidistrikt.
Men den er ivaretatt i det nye Østfold politidistrikt. Politimesteren
har selv definert det slik at det som gjelder en del av distriktet,
i praksis gjelder hele distriktet. Det betyr at grensenær
kriminell aktivitet oppfattes som et anliggende for politiet
i hele distriktet. Derfor har politimesteren selv foretatt
en prioritering som er i pakt med det som jeg synes er riktig.

Hvis det skulle være andre
forhold, vil jeg selvfølgelig forbeholde meg retten
til å komme tilbake til det. Det er derfor jeg har sagt
at politi og tollmyndigheter følger dette nøye.
Når jeg selv drog fram handlingsplanen mot økonomisk
kriminalitet, var det fordi det også er andre virkemidler
utenfor politiets aktivitet som jeg tror er viktige for å ramme
det som representanten ønsker å ramme, og
som vi har en felles oppfatning om å ramme.





                

 I de senere år har det blitt vedtatt
flere lovendringer som har betydning for domstolenes saksavvikling
i straffesaker. For eksempel ble det ved lov
28. juni 2002 nr. 55, som i det vesentlige trådte
i kraft 1. oktober 2002, satt frister for beramming av hovedforhandling
og nye frister for når hovedforhandling skal avholdes.
Videre ble det frie forsvarervalg snevret inn noe, mens adgangen
til å avskjære bevis ble utvidet.

I desember 2003 fikk jeg overlevert en rapport
fra en arbeidsgruppe som har sett på saksavviklingen i
Oslo. Gruppen foreslår en rekke endringer, både
av lovgivningsmessig og av mer praktisk art. Forslagene som gjelder
endring av praksis og rutiner, og som kan løses
innenfor gjeldende regelverk, vil det i stor
grad være opp til de berørte parter,
herunder domstolene, å løse selv. Det er for øvrig
besluttet at arbeidsgruppen fortsetter sitt arbeid
ett år til, bl.a. for å koordinere
og følge forslagene som ikke krever lovendring.
Lovendringsforslagene må behandles i departementet på vanlig
måte, dvs. at departementet vil vurdere dem og eventuelt
sende dem på høring og følge dem opp
på bakgrunn av høringsuttalelsene.

Regelendringer løser imidlertid ikke
alt. Når det gjelder spørsmålet om tidsbruk
i retten, vil det etter min oppfatning ofte være
et spørsmål om god prosessledelse, god samhandling mellom
aktørene og forståelse av den enkeltes
rolle. Det vil her være en vanskelig
avveining mellom kravet til en effektiv avvikling
av saken og en prosess med tilstrekkelig ivaretakelse av aktørene
i en vanskelig situasjon.

At ytterligere bedring av domstolenes
effektivitet ikke nødvendigvis krever ytterligere
lovendringer, støttes av en rapport jeg fikk overlevert
så kort som for en ukes tid siden fra lagmann Torolv Groseth
og tingrettsdommer Tor Langbach. Disse to dommerne har foretatt
en sammenlignende studie av behandlingen av konkrete straffesaker
i Sverige og Norge. Funnene tyder på at straffesaker
generelt behandles raskere i Sverige enn i Norge. Når det
gjelder domstolene, hevder Langbach og Groseth at retten
er utstyrt med det nødvendige lovmessige grunnlaget for å effektivisere
behandlingen av sakene. De mener imidlertid at mye kan
hentes i en aktiv prosessledelse og praktisk effektiv straffeprosess.

Jeg vil benytte anledningen til å presisere
at det ikke lenger er Justisdepartementet, men Domstoladministrasjonen
som har ansvaret for administrasjonen
av de alminnelige domstolene med unntak av forliksrådene.

Jeg kan ellers opplyse
at jeg denne uken vil invitere Domstoladministrasjonen, riksadvokaten,
politidirektøren og Den Norske Advokatforening
til et møte om hvordan vi kan få hurtigere
behandling av straffesaker.

  Statsråden har allerede gjort det,
i den forstand at det er jeg som er ansvarlig
for lover som er vedtatt av Stortinget i 2002. Jeg er også ansvarlig
for prosjektet som pågår i Oslo tingrett,
som har levert utmerkede resultater, og som også har
gitt praktiske resultater utover forslagene. Jeg er også ansvarlig for
det oppdraget som er gitt til Langbach og Groseth. Jeg er også ansvarlig
for det initiativet som følger av dette.

La meg kort beskrive det. Jeg tror at dommerne
kan alltid bli bedre i prosessledelse. Jeg tror politiet
kan se etter om man overetterforsker saker. Jeg tror påtalemyndigheten
kan gjøre en jobb med å passe frister, og jeg
tror advokatene alltid må vurdere, hvis det går
lang tid, om man ikke skal gi oppdraget til en annen,
og om man ikke, f.eks. i saker hvor det er aktuelt, skal gjøre
klienten oppmerksom på retten til en tilståelsesrabatt
ved behandling av forhørsrett. For å diskutere
alt dette som berører alle aktørene
i straffesakskjeden, har jeg altså innkalt til det møtet
som jeg nevnte i mitt hovedsvar.

  Først vil jeg på nytt av konstitusjonelle
grunner presisere at Domstoladministrasjonen som Stortinget har
vedtatt å ha, og som jeg er enig i, nå styrer
hvordan domstolene skal utvikle seg. Jeg hadde senest i går
faktisk et møte med Domstoladministrasjonen og domstolene
i Bergen hvor man nettopp satte på dagsordenen
det som man kan kalle best praksis, best kultur, når det
gjelder prosessledelse. Det som var i fokus, og som jeg
fikk informasjon om, var nettopp en situasjon
hvor vi får en mer dommerstyrt prosess og en mindre
partsstyrt prosess. Mitt inntrykk er at Domstoladministrasjonen
legger vekt på nettopp å styrke kompetansen
med sikte på det, fordi mennesker, uansett yrke
og stand, har forskjellige muligheter til å gjøre
en jobb på dette området. Hovedintensjonen i spørsmålet
som er stilt, føler jeg Domstoladministrasjonen har tatt
opp, og med den informasjon jeg fikk i går, er mitt inntrykk
at det jobbes med det. For å være sikker
på at alle parter er med, ikke bare
Domstoladministrasjonen, men også påtalemyndigheten,
politiet og forsvarerne, har jeg nettopp tatt
initiativ til å innkalle til det møtet
som jeg omtalte i mitt første svar til representanten
Dybevig.





                

  Voldtekt er et ekstremt fysisk og psykisk
uttrykk for undertrykkelse av kvinner. I tillegg er voldtekt en
svært alvorlig kriminell handling, som ikke bare
skal gis høy prioritet hos politiet og i rettsapparatet,
men der offerets behov for oppreisning også skal
vies særlig oppmerksomhet.

Når det gjelder forholdene i Norge,
viser foreløpige tall fra straffesaksregisteret, STRASAK,
at 673 voldtektsanmeldelser ble påtaleavgjort
i 2003. Av disse ble hele 536 henlagt av ulike årsaker.
137 saker endte med såkalt positive påtaleavgjørelser,
herunder 77 med tiltalevedtak. Selv om disse tallene er foreløpige
og derfor beheftet med usikkerhet, gir de trolig et hovedbilde av
situasjonen.

Årsakene til den høye henleggelsesprosenten
kan være flere, men jeg har ingen holdepunkter
for å hevde at henleggelser har sammenheng med fordommer eller
negative holdninger i politiet. Tvert imot er det mitt inntrykk
at disse sakene gjennomgående behandles samvittighetsfullt
og grundig, og at det er en langt større bevissthet og
kompetanse i politiet i dag på dette
området enn tidlig på 1990-tallet.

I straffesaker må skyld bevises utover
rimelig tvil. Dette strenge beviskravet gjør at det i nevnte
tilfeller er vanskelig å føre
tilstrekkelig bevis for straffeskyld i retten. Da har påtalemyndigheten
plikt til å henlegge saken.

Som et ledd i å heve kvaliteten
på etterforskningen og påtalebehandlingen av voldtektssaker
satte Riksadvokaten i 1999 ned et utvalg som undersøkte
politiets og påtalemyndighetens behandling av
voldtektssaker. Gruppen konkluderte med at etterforskningen gjennomgående
var tilfredsstillende, men framla flere forslag til tiltak. Som oppfølging
av rapporten utarbeidet Riksadvokaten i 2001 et omfattende kompendium
om etterforskning og iretteføring
av voldtektssaker. Kompendiet er distribuert til samtlige politidistrikter.

Flere tiltak er dessuten også satt
i verk for å heve politiets og påtalemyndighetens
kunnskap og kompetanse på dette feltet. En rekke polititjenestemenn
og -kvinner har gjennomført opplæring og etterutdanning
om seksuallovbrudd, slik at de fleste politidistrikt i dag har spesialutdannet
personale som kan benyttes. Ved større og mer kompliserte
saker kan det være aktuelt å søke
bistand av Kriminalpolitisentralen.

Et svært sentralt forhold
for å bedre etterforskningen i voldtektssaker
er at fornærmede har tillit til at politiet
vil sørge for en hurtig og kvalitativ etterforskning. Det
er også av stor betydning at hun umiddelbart
anmelder overgrepet, slik at de nødvendige bevis blir sikret
best mulig.

Ytterligere tiltak for å styrke situasjonen
for ofre for voldtekt, både kriminalpolitisk
og helsemessig, vil bli vurdert i forbindelse med framleggelsen
av handlingsplanen om vold i nære relasjoner,
som kommer i mai/juni d.å.

  Først vil jeg si at en får
ha den ydmykhet overfor denne type saker at de er krevende
og vanskelige, og at hver sak er spesiell for seg. Det vet jeg gjennom
møter med ofre for voldtekt. En av dem har også skrevet
en bok om sin skjebne som er utgitt i samarbeid
med gruppen DIXI.

Jeg tror at framrykningen når det
gjelder politi og påtalemyndighet rett og slett ligger
i å sikre den kompetansehevingen som man har lagt vekt
på og lagt til rette for, bl.a. i politiet, og som jeg
vet at motiverte politimenn og politikvinner bruker mye tid på,
og som altså riksadvokaten har lagt føringer på og
Politidirektoratet har distribuert.

Det jeg tror er viktig utover dette, er å se
på voldtektsofres møte med andre
sider av samfunnsapparatet, helsetjenester og andre tjenester.
Når jeg ikke vil gå inn på detaljer
akkurat nå, er det fordi vi ville høre
på Kvinnevoldsutvalget, med høringsfrist 8. mars.
Vi vil komme tilbake til og se på nettopp dette
i forbindelse med den nye handlingsplanen som kommer til sommeren.

