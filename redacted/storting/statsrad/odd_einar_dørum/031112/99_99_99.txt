 Ambassaden i Praha ble umiddelbart koblet inn
i denne tragiske saken. I dagene etter ugjerningen hadde
ambassaden direkte kontakt med familien og bistod den med kontakt
overfor forsikringsselskap og sykehus. Etter
familiens ønske har ambassaden også holdt
en person, utpekt av familien, informert om sakens videre utvikling.

Den norske ambassadøren
i Praha har hatt i alt tre møter med visepresidenten for
det tsjekkiske politiet i denne saken. I tillegg
har ambassaden hatt jevnlig kontakt med det aktuelle politidistrikt
og Interpol-kontor.

Ambassaden fikk i august opplyst at den antatte
gjerningsmannen var blitt løslatt fordi etterforskningen
hadde vist at det ikke var han, men en serbisk venn av
ham, som hadde utført handlingen. Tsjekkiske myndigheter har
siden arbeidet med å få de nødvendige
informasjoner og et bilde av den nye mistenkte fra myndighetene
i Beograd. Utenriksdepartementet har fått opplyst at dette
nå skal være på vei til Praha.
Forutsatt at vitnene på ny bekrefter at de mener
den mistenkte er gjerningsmannen, har tsjekkisk politi sagt at de
vil ta de nødvendige skritt for utsendelse av internasjonal
etterlysning.

Det er tsjekkiske myndigheter som må oppklare
denne saken. Norske myndigheter representert ved vår
ambassade i Praha vil imidlertid fortsatt følge opp saken
overfor tsjekkiske myndigheter på passende måte.
I tillegg har jeg henvendt meg til min tsjekkiske kollega, innenriksminister
Stanislav Gross.

Helt uavhengig av denne saken vil jeg si at
det å miste et barn er det verste som kan skje
oss som foreldre. I den ekstreme situasjonen er man sårbar.
Derfor har vi også påbegynt et arbeid
med å se nærmere på oppfølgingen
av pårørende generelt. Vi har altså begynt
på noe som jeg ser på som svært viktig,
og som jeg vil jobbe videre med, og som da er i tillegg utover det
spørsmål som representanten tok opp.

 Jeg holder meg til den informasjonen jeg har
innhentet. Det framgår av det svaret jeg har gitt, at ambassaden
har jobbet jevnt med denne saken, og at de også skal
ha hatt kontakt med familien. Det må jeg holde meg til.

Fordi jeg synes slike saker som denne, uten å prøve å snakke
om det som noe generelt, alltid er vanskelige, har jeg også tatt
det litt spesielle skrittet å skrive til min kollega. Jeg
gjør vanligvis ikke det. Jeg har kun gjort det ved
to andre anledninger tidligere, og da ikke i
forbindelse med en sak som er som denne. Men i og med at jeg traff
innenriksminister Stanislav Gross i april, og vi snakket om politisamarbeid,
syntes jeg at jeg skulle gjøre det. Summen av saken, de
faktiske forhold i saken slik jeg kjente dem, har altså foranlediget
at jeg har sendt et slikt brev. Det betyr at jeg legger betydelig
trykk i saken, og at jeg selvfølgelig er opptatt av at
man skal få den løst så raskt som mulig.

Jeg må holde meg til den kunnskap
som jeg har fått, men jeg får sjekke de informasjoner
som representanten nå gir meg.

 Det blir for langt å gå inn
på rettshjelp generelt her. Jeg mener at vi har
en ordning som skal dekke, men her var jo spørsmålet:
hvordan får man informasjon, og hvordan når den
fram? Det er et viktig spørsmål.

Mitt generelle inntrykk, uten å kunne
gå inn i den saken som representanten Rudihagen nå tok
opp, er at norske utenriksmyndigheter engasjerer seg.
Jeg kjenner til det  fra  et  helt  annet  felt  enn  det  som 
er  dagens  tema – barnebortføringssaker.
Man legger veldig mye arbeid i det. Man har kontakt med landets
myndigheter. Selv prøver jeg også å skaffe
meg et grunnlag ved å reise en del for å skaffe
meg innsikt rett og slett i hvordan man jobber i praksis.

Så representanten må se det
som et uttrykk for min holdning at jeg har sagt to ting her i tillegg
til den praktiske informasjonen. Jeg har skrevet til den tsjekkiske innenriksminister
Stanislav Gross, og jeg er opptatt av å se hvordan rettsmyndighetene
generelt, politiet inkludert, kan bli bedre
til å møte pårørende.
Det tror jeg politiet er svært opptatt
av selv, og det er et felt der vi uten videre kan bli enige om at
vi skal gjøre vårt ytterste
for å bli gode nok.





                

 Først for ordens skyld: Finansieringsvirksomhetsloven
som i dag hjemler tiltak mot hvitvasking og den nye loven om tiltak
mot hvitvasking av utbytte fra straffbare handlinger mv., hvitvaskingsloven,
forvaltes av Finansdepartementet.

Lovgivningen pålegger en undersøkelses-
og rapporteringsplikt til en rekke virksomheter og juridiske personer.
Rapporteringspliktig skal foreta undersøkelser for å få bekreftet eller
avkreftet en mistanke om en transaksjon kan ha tilknytning til en
straffbar handling – hvitvasking. Dersom undersøkelsene ikke
avkrefter mistanken, skal den rapporteringspliktige av eget tiltak
oversende opplysninger om den aktuelle transaksjonen, og om de forhold
som har medført mistanke, til hvitvaskingsenheten ved Økokrim.
Verken kunder eller tredjepersoner skal gjøres
kjent med at det er blitt oversendt opplysninger til Økokrim.

Det er i forskrift besluttet at rapporteringspliktige
institusjoner skal opprette forsvarlige kontroll- og kommunikasjonsrutiner.
Det skal utarbeides interne rapporteringsrutiner der den tjenestemann eller
-kvinne som får mistanke om transaksjoner som har tilknytning
til utbytte av en straffbar handling, pålegges å rapportere
til sine foresatte. Institusjonen skal utpeke en person
på ledernivå som hvitvaskingsansvarlig. For å forebygge
at de involverte medarbeiderne blir identifisert, har det vært iverksatt
rutiner bl.a. ved at medarbeidernes navn rutinemessig skal sladdes eller
utelates i forbindelse med rapportering til Økokrim. I forbindelse
med kurs Økokrim har avholdt for landets politidistrikter om etterforsking av
hvitvaskingsmeldinger, har spørsmålet om anonymisering
av medarbeidere i institusjonene vært tatt opp, nettopp
for å ivareta deres sikkerhet.

Politiet har et generelt
beskyttelsesansvar overfor trusselutsatte personer. Dersom en rapporteringspliktig utsettes
for trusler, til tross for at institusjonen har satt i verk tiltak
for å beskytte vedkommendes identitet, vil politiet
vurdere nødvendige beskyttelsestiltak. Dersom en rapporteringspliktig
skulle bli innkalt som vitne i en senere straffesak, vil regelverket
om beskyttelsestiltak overfor vitne kunne komme til anvendelse.

Trusler mot ansatte som utfører lovpålagte
oppgaver, er noe vi ser meget alvorlig på. Det er meget
viktig at ansatte i institusjoner som har rapporteringsplikt om
mistenkelige transaksjoner, kan utføre sitt arbeid uten å måtte
være redde for å bli utsatt for trusler.

Økokrim søkte i fjor å kartlegge
omfanget ved å foreta en spørreundersøkelse
blant de største bankene og finansinstitusjonene
i Oslo. Også innenfor EU
er dette problemstillinger man er opptatt av, og kommisjonen har foretatt
en spørreundersøkelse blant medlemslandene, samt Norge
og Island, for å kartlegge omfanget og vurdere om man kan
iverksette tiltak, og eventuelt hvilke
tiltak det måtte bli.

  Når representanten stiller spørsmål
om rutinene er gode nok totalt innenfor Politiet,
er det et spørsmål som jeg synes berettiger at
jeg skal vurdere det. Jeg har lagt til grunn at de skal være
det. Jeg har lagt til grunn at det skal være
en profesjonalitet. Men at det inntreffer begivenheter som dem representanten
tar opp, er i seg selv grunn til å se på det.

Jeg har nylig vært hos Økokrim, hvor
jeg nettopp konsentrerte meg om ikke bare
Økokrims egen kompetanse, men også Økokrims kompetanse
til å gi veiledning og rettledning til lokale politidistrikt.

Det generelle i spørsmålet,
nemlig å sørge for at vitner/informanter
har sikkerhet, er jeg generelt opptatt av, og jeg vil derfor også av
den grunn se på det. Jeg har vært sterkt engasjert
i å utvikle en rekke beskyttelsestiltak,
som jeg skisserte i det første svaret, og disse
er jeg selvfølgelig opptatt av.

I ytterste fall har vi også ganske
strenge rettsregler. Men det er klart at med denne kriminaliteten
går vi bokstavelig talt inn i de lukkede rom. Og det er
nok riktig, som representanten sier, at man lett kan gjette seg
til hvem en informant kan være, selv om vedkommende er anonymisert.
Det må vi ta på alvor. Vi må beskytte
dem som er vitner på vegne av samfunnet. Jeg kaller dem
vitner, ikke «whistleblowers».

 For å forebygge at det skal være noen
gråsoner, har både finansministeren
og jeg nylig vært hos Økokrim for å se på dette
problemfeltet, for her har vi en samarbeidssone. Finansministeren arbeider
med loven og viktige sider ved at den blir fulgt opp; jeg arbeider
med andre sider ved det, som representanten tar opp med
meg. Jeg er svært opptatt av det. Og, som jeg sa, Økokrim
er også opptatt av å bistå politiet
lokalt, slik at de kan bygge kompetanse.

Vi skal se på dette som representanten
tar opp, også i forbindelse med en handlingsplan
som nå er overlatt til Eva Joly-prosjektet mot hvitvasking
og korrupsjon, om vi kan være enda
bedre når det gjelder å sikre vitner.
Vitnene er helt avgjørende.

Jeg vil på slutten av dette innlegget
si en ting: Jeg reagerer på at folk i finansmiljøet
skal kalles for «whistleblowers», eller
på godt norsk «sladrehank», når
de sier fra. De er borgere, og de bør aldri
omtales som noe annet enn borgere. Det er et uttrykk for en ganske
forvridd samfunnsforståelse når de som sier
fra om noe galt, kalles for sladrehanker eller «whistleblowers» i stedet
for vitner. De er vitner, og skal hedres og æres som det.





                

