  Jeg må få lov til å slutte meg
til representanten Andersens utsagn om at trafikkulykker
er tragedier for de involverte og deres nærmeste, så vel
som at dette utgjør en stor belastning for samfunnet.

Selv om antallet skadde og drepte har vært
stabilt over de siste årene, er det klart at trafikksikkerhetsarbeidet over
tid har hatt effekt.  Men jeg er likevel klar over at de foreløpige
tall for i år, de ni første månedene,
tyder på at vi vil få en økning i antallet
drepte i forhold til 1997.   Når det gjelder antall skadde,
er tallene mer usikre.  Det kan være variasjoner fra år
til år, og det er derfor viktig at vi fokuserer på de
langsiktige linjene.

I forslaget til budsjett for 1999 har jeg innenfor
relativt trange økonomiske rammer søkt å fokusere
på trafikksikkerheten på vegene.

Innen vegbudsjettet vil det fortsatt bli satset
på forbedringer av vegnettet som gir trafikksikkerhetsgevinster,
bl.a. vedlikehold.  Departementet vil også prioritere arbeidet
med å endre trafikantenes holdninger og atferd.  Det vil
bl.a. bli satset betydelig på økt bilbeltebruk
gjennom informasjonstiltak og en økning av kontrollaktiviteten samt økt
innsats for å høyne mengdetreningen for førerkortkandidater.
 Kontroll av tunge kjøretøyer vil også bli prioritert.
 På regelverksiden vil det bli fremmet forslag om lavere
promillegrense, om forbud mot bruk av håndfri mobiltelefon
under kjøring og om innføring av et prikkbelastningssystem.

Videre har jeg vært svært
opptatt av problemstillingen rundt rassikring.  Samferdselsdepartementet
vil i løpet av1998 utarbeide en nasjonal plan for rassikring.
 Regjeringen har også gått inn for å videreføre
styrkingen av trafikksikkerhetstilskuddet til kommunene.

Ellers vil Regjeringen i Nasjonal transportplan
2002-2011 som skal fremmes for Stortinget våren 2000, legge rammebetingelser
for det framtidige trafikksikkerhetsarbeidet.  

Når det gjelder den konkrete situasjonen
i Aust-Agder, kan jeg opplyse at vegkontoret i fylket
er i ferd med å utarbeide en plan for økt satsing
på trafikksikkerhet i fylket.  Det tas sikte på at
hovedsatsingen rettes mot trafikantene for bedret atferd i trafikken.

   Jeg har dyp respekt og forståelse
for representantens sterke engasjement og vil si at vegmyndighetene
i Aust-Agder nå jobber med et spesielt opplegg for 1999
som har arbeidstittelen «Krafttak mot trafikkdøden».
 Målet er å få redusert antall drepte
med 50 pst.  På kort sikt er det begrenset hva
som kan gjennomføres av fysiske tiltak, men i tillegg til
enkelte mindre fysiske tiltak vil drifts- og vedlikeholdstiltakene rettes
spesielt inn mot å forhindre dødsulykker.  Hovedsatsingen
vil likevel bli rettet mot trafikantene, og det vil her bli satset
på kontroller og aksjoner for å forbedre atferden
i trafikken.  

Som representanten er jeg også kjent
med den fartskulturen som han nevner i sitt spørsmål
til meg.  Et virkemiddel som vi vil få raskt, er at vi
vil komme tilbake i løpet av vinteren med et opplegg for
ulykkesanalysekommisjoner for nettopp å få fram
kunnskap om det som ligger bak ulykkene.  Nå vil ikke de
i første omgang dekke alle fylker, men de vil ha som oppdrag å skaffe
innsikt.  Jeg skal også ta med meg det synspunktet om det kan
være noe spesielt å hente ved å be vegmyndighetene i
Aust-Agder gå dypere inn i materialet, for i kampen mot
trafikkulykkene og trafikkdøden må vi bruke de midler
vi har til rådighet.

  Tidligere stortingsrepresentant
Dørum og borger Dørum har stilt det samme spørsmålet
som stortingsrepresentanten.  Statsråden har dette svar:
 Jeg vet at Finansdepartementet nå jobber med å gå gjennom
hele avgiftssystemet for å kunne få fram en bedre
profil på det i forhold til miljøhensyn.  De synspunkter
som representanten fremmer, kommer jeg som regjeringsmedlem til å ta
med meg tungt inn i det arbeidet.





                

  Jeg bekrefter at Samarbeidsrådet
for Vest- og Sørlandet – SAVOS –  har
lagt fram et forslag til ferjedisponering som forutsetter halvtimes
avganger på sambandene langs Kyststamvegen E39. Dette samsvarer
med de langsiktige mål for stamvegsamband slik de er definert
i Norsk veg- og vegtrafikkplan 1994-97, men som det ikke regnes
med at en kan oppnå i inneværende vegplanperiode.
I denne sammenhengen ble det også spurt om en kunne finne
fram til en mer samlet utnytting av ferjene langs hele kysten.

Jeg setter pris på at det blir søkt
etter løsninger som kan gjøre avviklingen av ferjetrafikken
mer effektiv enn det vi hittil har klart å oppnå.
Vegdirektoratet har imidlertid gjort meg oppmerksom på de
problemer det nevnte spørsmålet kan medføre
utenfor SAVOS-området. Jeg har likevel bedt direktoratet
vurdere forslaget og undersøke om en eventuelt kan finne
fram til en mer optimal disponering av ferjeflåten. Dette
forutsetter imidlertid minnelige avtaler med eventuelle parter.
Jeg forutsetter også uansett at en skal unngå uheldige
konsekvenser for ferjetilbudet utenfor SAVOS-området. Det
er etter min oppfatning slik at alle må tåle å bli
spurt for å finne samarbeidsløsninger, men sentrale
myndigheter verken kan eller vil diktere noe svar. 

Jeg vil komme tilbake til saken og gi SAVOS
et svar når Vegdirektoratets utredning om de ulike spørsmål
de tok opp, foreligger. 

Per Ove Width hadde
her overtatt presidentplassen.

  Et liv i politikk har lært meg at
kystens folk snakker et klart språk. Men det har også lært
meg at en under fornuftige omstendigheter også kan finne
praktiske løsninger. Jeg har ikke noe ønske om
at noen skal dikteres. Jeg har selvfølgelig dyp innsikt
i at det foregår en betydelig verdiskaping i nord. Representanten
Bastesen har jo vært en iherdig pådriver for noe
vi har fått til i budsjettet for neste år, nemlig
et bedre ferjesamband til Lurøy. Derfor har jeg som utgangspunkt
at når noen spør meg – uansett hvem som spør
meg – undersøker jeg alltid en sak, basert på dette. Jeg
vet f.eks. at Nordland fylke har kunnet være til hjelp
i Finnmark når det gjelder Fatima-prosjektet. Det å spørre gjør
vi alltid. Det å høre på et svar gjør
vi også, og utgangspunktet mitt er at vi verken kan eller
vil diktere noe svar.

  I en tid med trange økonomiske rammer
er det spleis og dugnad som gjelder. Utgangspunktet for spleis og
dugnad er høflige spørsmål. Men kontante
svar er også en del av virkeligheten. Spleis og dugnad
forutsetter samarbeid, og jeg er ikke på noen som helst
måte interessert i å sette kystfolket opp mot hverandre,
vel vitende som jeg er om hvordan spenningene kan tenne langs kysten
når vi beveger oss nord og sør for bestemte geografiske
delingspunkter. Et liv i politikk har lært meg at det er
best å bygge broer. Men det har også lært
meg at folk som snakker i klart språk, tåler å bli spurt,
for de klarer også å svare for seg.





                

