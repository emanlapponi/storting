  Justisdepartementet har i brev av 23. oktober
1998 antatt at «personer som ikke er villige til å etterleve
våpenlovens sentrale kontroll bestemmelser etter omstendighetene
vil kunne anses å være uskikket til å inneha
skytevåpen».

Bakgrunnen for departementets brev var en henvendelse
hvor det ble bedt om å få opplyst hvilke virkninger det
ville ha for den enkelte våpeneier om denne nekter politiet
adgang til sitt hjem for å foreta kontroll. Justisdepartementet
besvarte denne henvendelsen, som allerede nevnt, ved departementets
brev av 23. oktober 1998. 

Våpenloven § 27 a
ble vedtatt av Stortinget våren 1998. Bestemmelsen lyder:

«Skytevåpen
eller en vital våpendel, samt ammunisjon, skal oppbevares
forsvarlig nedlåst. Kongen fastsetter nærmere
regler for oppbevaring. Slike regler kan også gjelde for
skytevåpen, våpendeler og ammunisjon som nevnt
i § 5.

Politiet kan foreta kontroll med oppbevaringen
hos den som har skytevåpen, våpendeler og ammunisjon. Hos
private kan slik kontroll bare gjennomføres etter forhåndsvarsel.»

Som følge av lovendringen gav Justisdepartementet
i et rundskriv 16. juni 1998 bl.a. retningslinjer for gjennomføringen
av politiets kontroll med oppbevaringen av våpen og ammunisjon.

Departementet har lagt til grunn av det er
hjemmel for å kunne tilbakekalle våpenkortet i
de tilfeller en våpeneier ikke er villig til å etterleve
de kontrollbestemmelser som er vedtatt av Stortinget. I motsatt
fall vil politiet stå uten virkemidler hvis en person er
vrangvillig og motsetter seg å følge de kontrollbestemmelser
som er oppstilt for å ivareta samfunnsinteresser. At et
negativt vedtak kan bli følgen der vedkommende nekter å etterkomme pålagte
kontrolltiltak, er vanlig også på andre forvaltningsområder,
og er uttrykk for et alminnelig forvaltningsrettslig prinsipp.

Hvis noen ønsker å prøve
lovligheten av våpenloven § 27 a
annet ledd om politiets kontroll av privat oppbevaring av sivile
våpen ved at det reises søksmål med påstand
om at bestemmelsen er grunnlovsstridig, vil et slikt søksmål
selvsagt ikke innebære at vedkommende er uskikket til å inneha
våpen.

Når spørsmålet likevel
reises i denne form, må jeg få lov til å understreke
det selvsagte: Det følger av vår rettsorden at
alle som rammes av et forvaltningsvedtak, har anledning til å prøve
gyldigheten av vedtaket for domstolene. 

  Representanten har noen retoriske grep som
forundrer meg meget, så la meg derfor være uttrykkelig
klar. 

Lov er gitt for å kunne følges.
Det står enhver fritt til å utfordre loven på to
måter: gjennom valg ved å sørge for at
Stortinget er sammensatt på en slik måte at den
lov man er uenig i, endres, eller ved å prøve
loven for domstolene. Loven følges selvfølgelig
inntil loven er endret. Enhver annen praksis er å anse
som sivil ulydighet. Dette burde jo være det rent prinsipielle
svaret. Det er selvsagt aldri vrangvillig innenfor rammen av vårt
demokrati å slåss om hva som er legitimt. Men
det som er legitimt etter vedtak av Stortinget, er det som gjelder
inntil det er fattet andre vedtak, enten ved at Stortinget endrer
vedtaket eller at det ved domstolsbehandling kommer fram synspunkter
som er helt avgjørende for vedtaket eller praktiseringen
av det. Så det å koble disse forholdene er ikke
riktig. Det å bruke de borgerlige rettigheter fullt ut, det
er aldri vrangvillig

  Jeg har selvfølgelig dyp respekt
for at representanten Hernæs både mottar henvendelser
og fører dem videre. Men representanten og jeg har én
ting til felles, det kom bl.a. til uttrykk i en debatt i Stortinget
i går: Representanten er særdeles opptatt av at
norsk lov følges og en justisminister skulle jo selvfølgelig
stå på det prinsipp. 

Jeg siterte en lovbestemmelse i mitt svar.
Det er selvfølgelig ingen sammenheng mellom det at vi har
en lov og det at noen er uenig i den og kan utfordre loven gjennom
behandling i Stortinget eller på annen måte, gjennom
domstolene. Det har jeg slått fast, det er en selvfølgelig
rett.

Så kan jeg også opplyse at
det i de nærmeste dagene vil gå ut en invitasjon
til et møte med skytterorganisasjonene en av de første
dagene i juni. Vi skal diskutere flere spørsmål,
bl.a. våpenamnesti, men for øvrig gi anledning til å utveksle
synspunkter som måtte være av gjensidig interesse,
som både departementet og organisasjonene er opptatt av.
Da vil det bli etablert et slikt forum som jeg også skjønner
at representanten har vært opptatt av i tidligere spørsmål
om dette, og ved lignende spørsmål.





                

  I forbindelse med Stortingets budsjettbehandling
for 1999 ble kap. 405 Lagmannsrettene og kap. 410 Herreds- og byrettene
styrket med henholdsvis 6 mill. kr og 14 mill. kr, dvs.
med totalt 20 mill. kr. Denne påplussingen av Regjeringens
budsjettforslag ble øremerket arbeidet med å redusere
saksavviklingstiden ved domstolene.

En direkte konsekvens av denne styrkingen er
at domstolene kan øke berammelsestakten, noe som umiddelbart
vil påvirke påtalemyndighetens arbeidssituasjon.

Departementet er i dialog med Oslo statsadvokatembeter,
bl.a. om den ressursmessige situasjonen for embetet, og ekstra ressurser
er allerede tildelt embetet.

Oslo statsadvokatembeter vil videre bli tilført
ytterligere ressurser, slik at embetet ikke blir en flaskehals i straffesakskjeden.

  Dette brevet av 9. mars var en av de første
sakene jeg ble kjent med da jeg ble statsråd i Justisdepartementet,
og det henger sammen med balansen i straffesakskjeden. Derfor ble
det også tatt opp spørsmål om hvordan
man kunne styrke situasjonen, og det ble ført den dialog
som jeg gav uttrykk for i mitt svar. Det framkommer bl.a. også i
revidert nasjonalbudsjett at vi foreslår styrket Oslo statsadvokatembeter.
Og med den informasjonen jeg har, skal dette være tilstrekkelig
til at det ikke skal være en flaskehals. Jeg vil selvfølgelig
aktivt følge det opp hvis det mot formodning skulle være
annerledes. Derfor vil det bl.a. førstkommende fredag bli
holdt et møte i departementet hvor man på bredere
basis gjennomgår ulike situasjoner når det gjelder
straffesakskjeden, for å være helt sikker på at
det er trykk på det som har vært Stortingets intensjoner,
og for å forvisse oss om, ved det daglige arbeid, at det
ikke oppstår flaskehalser.

Dette er et spørsmål som
har min største oppmerksomhet, og jeg har dypt engasjement
i at det skal fungere. Jeg har bl.a. deltatt på ulike møter
i andre deler av straffesakskjeden enn Statsadvokaten, og det er
mitt inntrykk at det er bred vilje til å få god
flyt i straffesakskjeden, slik at man ikke får noen kvantumsrabatter
ved at behandlingstiden trekker ut.

  Det er alltid utmerket at Stortinget følger
viktige saker. Men det er en fare hvis det utvikler seg et stortingsregjereri.
Jeg skal ikke si at det er tilfellet på dette punkt, for
jeg oppfatter ikke representanten slik. 

Justitiarius i Oslo Byrett kommenterte bl.a.
sider ved straffesakskjeden, hvor han for sin del sa at det er veldig viktig
når man styrker enkelte poster, at man ser hele kjeden
i en sammenheng. Jeg oppfatter at det er representantens intensjon.
Det er i alle fall min intensjon å forstå ham
slik. Og det er min oppfatning at det er slik jeg vil forvalte de
midler jeg har til rådighet. 

Jeg vil bare gjenta at jeg følger
dette meget intenst fordi jeg oppfatter det som svært viktig.
Det er ingenting som vil bryte ned tilliten til rettsapparatet mer
enn at det oppstår unødig ventetid fra en sak
blir reist hos politiet, til påtale blir fremmet, til saken
er behandlet i domstolen og til det er aktuelt med soning. Den sikreste
måten å bekjempe kriminalitet på, er å ha
flyt i straffesakskjeden, og det har meget sterk oppmerksomhet fra
min side. Det må bare være slik når man
er justisminister i Norge.





                

 I Danmark har man en lov fra 1919 som sier:

«Videresalg
af billetter til offentlige forlystelser, ved hvilket sælgeren
søger at opnå fortjeneste, er forbudt.»

Justisdepartementet har vært i kontakt
med det danske Kulturministeriet, som administrerer loven. Kulturministeriet
kunne ikke opplyse i hvilken utstrekning loven blir etterlevd eller
håndhevet i praksis.

I Norge har vi ikke noen lovbestemmelser som
spesielt rammer svartebørshandel med billetter. Problemet med
organisert svartebørshandel er ofte at prisene ved slik
organisert handel kan bli urimelig høye. Dette går
ut over forbrukerne. Arrangører har også gitt
uttrykk for at slik handel ikke er ønskelig.

Pristiltaksloven § 2 forbyr bl.a.
det å ta eller å kreve priser som er urimelige.
I den grad problemet er urimelig høye priser kan denne
bestemmelsen etter omstendighetene ramme svartebørshandel
av billetter. Bestemmelsen håndheves av Konkurransetilsynet,
som er underlagt Arbeids- og administrasjonsdepartementet.

Svartebørshandel av billetter til
ulike former for forlystelser er ikke noe nytt fenomen. Etter mitt
syn er det først og fremst den organiserte virksomheten
som kan være problematisk. Her bør man følge
utviklingen. Dersom det skulle vise seg at det er behov for tiltak
for å stanse en uheldig utvikling, bør dette vurderes
nærmere. Konkurransetilsynet er også oppmerksom
på problemstillingen. 

Hans J. Røsjorde hadde
her gjeninntatt presidentplassen.

  Representanten og jeg er enige om at det er
organisert handel som er det avgjørende. 

Jeg har gjort rede for at problemet ikke er
at vi ikke liker dette, men det er hvordan vi i praksis skal få en
mulighet for å hindre det. Jeg har vist til bestemmelser
som kan være aktuelle å bruke, og jeg vil ta initiativ
bl.a. i forhold til aktuelle organer – det kan være
forbrukermyndighetene og konkurransemyndighetene – for å se
om de bestemmelsene vi har, på en praktisk måte
kan brukes for å gjøre det vi kan, for å stoppe
dette. Jeg vil ta slike initiativ og på den måten
følge opp.

  Jeg gjorde det klart i mitt hovedsvar at jeg
ville følge utviklingen, og jeg har også mottatt
henvendelser fra forbrukermyndighetene, som ber meg vurdere hvordan
man med lov kan gripe inn mot dette. Og når vi har fått
en slik henvendelse fra forbrukermyndighetene og det ellers er reist
her, vil jeg selvfølgelig gå inn i det. Jeg vil,
uavhengig av det å se på om det skal være
en ny eller annen lovregulering, også se på de
bestemmelsene vi har, og vil altså jobbe på to
måter – for å presisere svaret mitt ytterligere.





                

  Selv om nærradio anses som et samfunnsnyttig
formål, vil spørsmålet om lotteritillatelse
også avhenge av radioens eierstruktur.

Lotterimarkedet er etter lotteriloven § 6
forbeholdt landsdekkende, regionale eller lokale organisasjoner
eller foreningersom i sin virksomhet
ivaretar et humanitært eller samfunnsnyttig formål. 

I de senere år har utviklingen gått
i retning av at medieselskaper, som aviser samt bedrifter,
banker, kommuner og privatpersoner, kjøper aksjer eller
andeler i radioenes eierselskaper.

Allerede i rundskriv G-75/92 har departementet
gitt nærmere instrukser om behandling av søknader
om tillatelse til å avholde radiobingo. I rundskrivet framgår
det bl.a. at et rent kommersielt foretak eller nærradio
som drives som et tradisjonelt aksjeselskap eller lignende, ikke
vil kunne få lotteritillatelse til inntekt for radioen. 

Justisdepartementet gav i rundskriv G-5/99,
som ble utgitt 15. mars 1999, en presisering av gjeldende rett.
Her heter det bl.a.:

«Etter
fast praksis gis det ikke lotteritillatelse til privatøkonomiske
tiltak eller sammenslutninger med slike formål, jf. forarbeidene
til lotteriloven, Ot.prp. nr. 58 (1993-95) om lov om lotterier mv.
s10. Dette innebærer at privatpersoner eller kommersielle
foretak som mediaselskaper herunder aviser, samt bedrifter, forretninger
og banker, ikke oppfyller kravene i lotteriloven § 6
jf. § 5 første ledd, selv om inntektene
fra bingoen tilbakeføres til nærradioen/nærfjernsynet.»

Departementet har med dette rundskriv gitt
tydelig uttrykk for at rene kommersielle virksomheter og heleide private
virksomheter ikke kan påregne å få tillatelse
til radiobingo. I rundskrivet er det gitt en meget rimelig frist for å omdanne
eierstrukturen dersom konsesjonæren ikke oppfyller vilkårene
for fornyelse. Fristen er satt til        31. desember 1999.

Justisdepartementet arbeider for tiden med
en revisjon av forskriftene til lotteriloven. Departementet vil
i den forbindelse foreta en gjennomgang av reglene om bingo i nærradio
og nærfjernsyn.

  Jeg kan ha all mulig sympati for nærradioene,
men hensikten med lotterier og bingo er at de skal dekke ideelle
og humanitære formål. 

En kan jo også oppfatte spørsmålet
som er stilt, på følgende måte: Er organisasjonsformen
avgjørende for om radioen kan få tillatelse til å avholde
bingo?

Valget av organisasjonsform vil ikke nødvendigvis være
av betydning for om tillatelse kan gis. Politiet må i forbindelse
med den enkelte søknad om tillatelse foreta en konkret
vurdering av eierforholdet, herunder blandet eierskap. Om nødvendig
må det innhentes nærmere opplysninger fra søkeren
eller fra Statens Medieforvaltning.

Selv om et selskap er organisert som AS, kan
det gis tillatelse til å avholde radiobingo under forutsetning
av at eierinteressene er humanitære eller samfunnsnyttige. Selv
om det ikke skal tas ut utbytte til aksjonærene, vil et selskap
som kun har private kommersielle interesser, ikke anses som samfunnsnyttig
eller humanitært i lovens forstand. Midler som er bygd
opp av radiobingoinntekter, kan i forbindelse med en oppløsning
av eierselskapet, annen endring eller omdanning av eierselskapet
ikke utbetales til private eiere.

Private eiere som ikke har annen interesse
i eierskapet enn å støtte radioen, kan f.eks.
bidra gjennom nødvendige sponsorinntekter til finansiering
av driften. Dersom konsesjonæren mottar offentlig støtte,
reklame- eller sponsorinntekter, er dette ikke til hinder for at
det kan gis bingotillatelse, så fremt bingomarkedet ikke
blir overfylt.

  Noe av problemet for nærradioene
oppstår ved at de ikke har rettigheter i forhold til pressestøtten.
Her er det et problem at representanten stiller spørsmål
om et prinsipp, men er imot pressestøtten, så ut
fra den logikken kan ikke nærradioene få løst
sitt problem på det området. Da skjønner
jeg at representanten er opptatt av bingo. Når det gjelder
bingo, er mitt forhold at jeg er opptatt av at lotterier – bingo
og alle andre former – skal sikres for ideell virksomhet,
uansett hva det måtte være. Den store trusselen
er at man konkurreres ut på forskjellige måter.
Dette er alminnelige hensyn som jeg ønsker å ivareta
når vi kommer tilbake med lotterilov og forskrifter i den
sammenheng. Men her kolliderer to hensyn: forsøket på å sikre
nærradioen og min plikt til å sørge for
at lotteribestemmelsene ivaretar de ideelle hensyn som er til stede.
Selv om man har et aktverdig formål som nærradio,
kan jeg ikke la nærradioen slå inn i det som er
hensynene for den ideelle virksomheten, uten at nærradioen
faktisk oppfyller kriteriene. Sagt presist: Eies nærradioen
av en ideell organisasjon, kan man altså komme inn under
bestemmelsene. Hvis man ikke gjør det, har man problemer.





                

  I oktober 1997 ble det nedsatt et utvalg som
fikk i oppgave å utrede struktur og oppgaver til herreds-
og byrettene. Strukturutvalget for herreds- og byrettene skulle
opprinnelig avgi innstilling i februar i år. Utvalget søkte
imidlertid om utsettelse til mai med å avgi innstilling.
Søknaden ble imøtekommet.

I neste uke, nærmere bestemt tirsdag
den 25. mai, vil jeg få overlevert innstillingen fra Strukturutvalget.
I likhet med representanten Bredvold venter jeg spent på utvalgets
utredning og konklusjoner.

Jeg kan for øvrig nevne at allerede
27. mai vil jeg også få overlevert innstillingen
fra Domstolkommisjonen. Utredningen fra Strukturutvalget vil i første
omgang bli sendt på en omfattende høringsrunde
til bl.a. samtlige domstoler og alle landets kommuner. Jeg legger
vekt på at høringsinstansene skal få god
tid til å sette seg inn i forslagene og til å diskutere
dem før høringsuttalelsen avgis. Justisdepartementet
vil på bakgrunn av utvalgets anbefalinger og de innkomne
høringsuttalelser arbeide videre med saken, med sikte på fremleggelse
for Stortinget.

  Jeg forstår representantens engasjement
for lokale rettsinstanser og har ikke behov for å gjøre
noe annet enn å ta det til etterretning. 

Jeg har ikke tenkt å komme inn på noe
annet ved strukturen enn det jeg har sagt, nemlig at jeg avventer
den innstilling som jeg får den 25. mai, og den vil bli
behandlet på den måte som jeg gjorde rede for
i mitt første svar.

  Jeg har forståelse for at representanten
på forskjellig vis vil ha meg til å kommentere
et konkret enkeltspørsmål lenge før enkeltspørsmålet
er vurdert i en sammenheng. Da går jeg ut fra at representanten
også har forståelse for at jeg svarer som jeg gjør,
nemlig at jeg a) skjønner hva han sier, b) skjønner hvorfor
han er opptatt av det, men c) at jeg har tenkt å gå fram
på den måten at når Strukturutvalget
har framlagt sin innstilling, så skal den bli lagt ut til
en grundig høring.

Jeg skjønner selvfølgelig
behovet for sammenheng når det gjelder det vi kaller for
straffesakskjeden, og den trygghet som folk skal ha. Rent generelt ønsker
vi i Norge å ha en desentralisering når
det gjelder straffesakskjeden, og da må vi selvfølgelig
ha rett til å vurdere strukturen, men det skal skje på en
demokratisk måte med full og bred deltakelse, slik jeg
har sagt jeg vil legge opp til.

