 Det arbeides for å opprette døgnkontinuerlig
tilstedevakt med 15 minutters beredskap med lege ved alle redningshelikopterbasene
på fastlandet. Slik tilstedevakt ble igangsatt ved redningshelikopterbasen
på Sola 1. juni 2004. Den sivile redningshelikopterbasen
i Florø, som er foreslått i budsjettet, vil få tilstedevakt
fra oppstart.

Det gjenstår noen utfordringer for å finne
en riktig og formålstjenlig modell for tilstedevakt. De
erfaringene som nå opparbeides ved at tjenesten er igangsatt
på Sola, er viktige for det videre arbeidet med opprettelsen
av tilstedevakt. Det vil bli lagt vekt på at opprettelse
av tilstedevakt kan skje uten at dette medfører unødvendige, midlertidige
kostnader i en oppstartsperiode.

I dag opereres Rygge som et detasjement, dvs.
som en midlertidig base. For å lette den praktiske etableringen
av tilstedevakt på samtlige baser vil det være
en fordel å etablere Rygge som en fast base.

Ressurssituasjonen på Østlandet
er generelt god, ved at en rekke offentlige og private ressurser
kan benyttes. Dette gjelder bl.a. luftambulansetjenestens helikoptre, politiets
helikopter og Redningsselskapets fartøyer. I tillegg vil
det i forhold til innsats i Ytre Oslofjord kunne påregnes
støtte fra redningshelikoptre i Gøteborg og Ålborg.

Etablering av tilstedevakt på Rygge
vil allikevel utgjøre et viktig bidrag til beredskapen
i området.

Framdriften med hensyn til tilstedevakt på de
gjenstående redningshelikopterbasene vil Justisdepartementet komme
tilbake til i forbindelse med revidert nasjonalbudsjett for 2005.

  Representanten har helt rett i at Stortinget
har trukket opp retningslinjene, så den kursen er satt.

Innfasingen er i realiteten tredelt. Fase 1
var det som skjedde på Sola og samtidig – for
så vidt – på Svalbard. Fase 2 er å følge
opp den delen av redningshelikopteravtalen som ble gjort med Fremskrittspartiet
i sin tid, å fase inn en sivil operatør. Dette
skjer i Flora, og det ligger i budsjettforslaget for neste år.
Fase 3, behandlingen av de øvrige basene – hvor
Rygge er et detasjement, og hvor jeg sier at det ville være
en fordel å etablere Rygge som fast base – er
det mitt siktemål å komme tilbake til i revidert
nasjonalbudsjett for 2005, med en skikkelig beskrivelse når
det gjelder framdriften.

Jeg sier det på denne måten,
fordi jeg er klar over hva som tidligere er behandlet i Stortinget,
og fordi jeg selvfølgelig er klar over at det er tidsbegrenset
hvor lenge vi kan leve med en forskjell mellom de ulike deler av
landet når det gjelder tilgang på denne tjenesten.

  Representantens utålmodighet er helt
på sin plass. Det er jo nettopp representanters utålmodighet
som er med på å påvirke både
opinion og regjering – for ikke å snakke om budsjettforhandlinger.





                

 Landet er inndelt i seks kriminalomsorgsregioner.
Kriminalomsorgen region sørvest omfatter begge Agderfylkene
og Rogaland fylke. I tillegg har regionen noen skogsforlegningsplasser
i Telemark som er en avdeling i Arendal fengsel. En stor andel av
fengselsplassene i regionen ligger i Rogaland.

Denne regionen har relativt sett liten soningskø og
har fått overført et betydelig antall dommer fra
Kriminalomsorgen region vest for å få ned den
totale soningskøen. Region sørvest har også få brudd
på den såkalte 24-timersregelen ved plassering
av varetektsinnsatte etter varetektskjennelse.

Det er flere dommer i kø og et større
press på fengselsplasser i andre deler av landet enn i
region sørvest. Dette gjelder særlig i Hordaland,
på Østlandet og nord i landet.

Regjeringen har arbeidet systematisk med å utvide
antall fengselsplasser i perioden 2002–2004, særlig
i de områdene hvor presset på fengselsplasser
er stort – totalt i overkant av 400 plasser, inkludert
dublering og bruk av framskutt løslatelse.

I det videre arbeid med å etablere
flere fengselsplasser er det de regionene med størst behov
som først vil bli prioritert. I henhold til behandlingen
av St.prp. nr. 1 for 2003-2004 i Stortinget og i forslaget til budsjett
for 2005, St.prp. nr. 1 for 2004-2005, er prioriteringen planleggingen
av et nytt fengsel i Halden, vurderingen av et nytt fengsel i Indre
Salten – i kommunene Fauske og Sørfold – og
bruk av Hvalsmoen. I tillegg vil utvidelser av eksisterende fengsler
bli vurdert.

Det innebærer at eventuelle nye prosjekter
i Kristiansand-området må vente til prioriterte
prosjekter er gjennomført.

 Jeg har stor respekt for at representanten
er en iherdig representant for sitt distrikt. Men jeg skal forvalte
en soningskø i landet sett under ett, og som jeg sa, er
presset størst på Vestlandet, på Østlandet
og delvis i nord. Det har Stortinget også forholdt seg
til, både gjennom det Regjeringen har foreslått,
og gjennom klare prioriteringer.

Justiskomiteens prioriteringer, som Regjeringen
selvfølgelig aksepterer, er å

videreføre arbeidet med et
fengsel i Østfold

se på mulighetene for et fengsel i Indre Salten

se på Hvalsmoen

bruke eksisterende institusjoner

Det betyr i klartekst at når den prioriteringen
er gjort i forbindelse med en budsjettinnstilling, er det den som ligger
til grunn.

Så vil jeg også si at jeg
selvfølgelig har forståelse for at politiet ønsker
et tilstrekkelig antall varetektsplasser – som jeg antar
er noe av det som ligger bak representantens spørsmål.
Her vet jeg at Kristiansand fengsel har et høyt varetektsbelegg
og en gunstig beliggenhet. Nå er det likevel slik at politiet
skal tilbys plasser. Men det innebærer – selv
om det nå er få brudd på 24-timersregelen – at
det kan bli kostnader ved transport. Det er ulempen i dag, og det
er et forhold jeg selvfølgelig vil følge med på.

Jeg har ikke noe annet å tilføye
enn den prioriteringen jeg har gjort rede for.

 Det er riktig at representanten ikke kan forvente
noe annet svar fra meg enn at jeg følger opp Stortingets
prioriteringer. Det ville vakt betydelig oppmerksomhet hvis jeg
hadde svart på en annen måte. Det kunne jeg selvfølgelig
ha gjort, men det har jeg ikke gjort. Jeg gjorde det verken da jeg
i sin tid erkjente realiteten i budsjettinnstillingen for inneværende år,
eller da jeg la fram budsjettet for neste år.

Jeg er selvfølgelig klar over at dette
presser politiet. Derfor ser jeg med spenning f.eks. fram til et
forsøk som nå gjøres på Østlandet – for øvrig
etter en budsjettavtale mellom regjeringspartiene og Fremskrittspartiet – med å bruke
private transportører for å prøve å avlaste
politifaglig utdannet personell når det gjelder nødvendige
fangetransporter. Det er et prosjekt som nå settes i gang.
Det er politisk omstridt, men et prosjekt som iallfall jeg ser på med
betydelig spenning, og som muligens kan gi positive impulser til
noe av det som er bakgrunnen for representantens spørsmål
til meg.





                

