  Det framgikk av mitt første
svar at ambisjonen var å komme i land tidligere.

Det som skjedde, var at Forsvaret møtte
uventede tekniske utfordringer. Vi har nå fått
opplyst at Forsvaret har løst de tekniske problemene, og
vi har også fått forsikringer om at
installasjon av utstyret har høyeste prioritet. Derfor
er planen, slik den nå foreligger, at fem helikoptre, dvs.
ett helikopter på hver base, skal ha nytt satellittsamband
i løpet av sommeren, og at alle helikoptre bør være utrustet
i løpet av september.

I tillegg til det har jeg kommentert den situasjonen
som er midlertidig – dels kan vi bruke kystradioen
i kystområdene og dels helsetrafikknettet, kortbølgenettet
osv. innover land. Som midlertidig løsning mener
jeg at det holder, men det holder ikke som en langvarig
løsning.

Derfor har selvfølgelig mitt departement
hatt et trykk mot Forsvaret fra det øyeblikket vi ble klar
over at de hadde møtt uventede utfordringer. Vi har trykk
på det, for det er riktig som representanten Ellingsen
sier, at vi har en god redningstjeneste, den holder en god standard.
Det å holde den er svært viktig. Det går
på pålitelighet og tillit. Og det å gjøre
den bedre, som vi faktisk har ambisjoner om med bedre
teknologi, er vi vel enige om bare er et pluss.

