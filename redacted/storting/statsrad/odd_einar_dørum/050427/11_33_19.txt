 Jeg har ikke noen alminnelig
kjennskap til at advokater opptrer slik som her er sagt. Men vi
har, som sagt, en skjerpet besøkskontroll. Og jeg tror
man kan si, hvis man skal skjære inn til beinet, at alt
i alt fungerer fengslene som effektiv avrusning for veldig mange.

Men det er klart at det største
problemet er før og etter. Det var
derfor jeg også la vekt på det i svaret
til representanten Bastesen. Det hjelper jo ikke om man
blir avruset i fengslet, hvis det ikke er noen
som følger en opp etterpå.

Det andre problemet, som vi har hatt noen
tragiske eksempler på, er at man ikke
har hatt gode nok samarbeidsrutiner mellom helsetjenesten
ute som har ansvaret inne i fengslene, og de som er i
fengslene. Det er derfor vi legger vekt på å få det
rundskrivet som jeg nevnte, slik at det ikke skal være noen
vanntette skott. For man kan ikke gi fra seg helseopplysninger
uten samtykke, og jeg tror at hvis man bruker samtykkeregelen, vil
en innsatt sørge for at fengselsansatte vet om et rusmisbruk,
slik at man f.eks. ikke får en uheldig kombinasjon
av medikamenter.

Disse tiltakene i sum skal nettopp
gjøre livet bedre og bidrar til å forhindre
de overdosedødsfallene som var representantens anliggende.

