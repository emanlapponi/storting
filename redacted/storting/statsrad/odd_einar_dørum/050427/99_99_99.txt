 Våre redningshelikoptre er utstyrt
med en rekke ulike kommunikasjonsmidler egnet for forskjellige formål.
Sea King helikoptrene benyttet NMT 450 som en viktig sambandskanal for
direkte samband fra og til hovedredningssentralene.

Erfaringen etter at NMT 450 ble lagt
ned, er at det i flere tilfeller har vært vanskelig
for hovedredningssentralene å få kontakt med helikoptret
mens det er på oppdrag. Problemet er
bl.a. at hovedredningssentralene nå må bruke dyrebar
tid på å søke via flere alternative
kommunikasjonsmidler før man eventuelt oppnår
kontakt. Utveksling av informasjon som ikke bør være
tilgjengelig for offentligheten, er også blitt
vanskeliggjort.

Norges topografi og utstrekning gjør
radiokommunikasjon krevende i de lave flygehøyder
og avsidesliggende områder som redningshelikoptre ofte
opererer i. Forsvaret har derfor i flere år vurdert alternativt
sambandsutstyr og etter hvert kommet fram til at et satellittbasert
system er det beste alternativet.

Det er derfor besluttet at NMT 450 skal erstattes
av et moderne satellittbasert system. Dette tiltaket er budsjettert
for inneværende år, 2005, og opprinnelig tilsa
planene at dette skulle være ferdig installert
i løpet av mai. Forsvaret møtte utfordringer i
forbindelse med praktisk installasjon av utstyret og leveringstider.

Jeg har fått opplyst at de fleste
beredskapshelikoptrene vil ha nytt satellittsamband i løpet
av sommeren. Alle helikoptre bør være
utrustet i løpet av høsten.

I mellomtiden fungerer alt øvrig sambandsutstyr
som før. Et eksempel er kystradioen
med sitt gode dekningsområde. Den største
utfordringen er operasjoner i innlandet, hvor en nå støtter
seg mer enn tidligere på helseradionettet, kortbølgeradio
og lufttrafikktjenestens kanaler. Dette gir en brukbar midlertidig
løsning, men er ikke tilfredsstillende i det
lange løp.

Når nytt, moderne satellittbasert
kommunikasjonsutstyr er ferdig installert i løpet av høsten,
vil Sea King og hovedredningssentralene ha bedre sambandsmuligheter enn
noensinne. Enda bedre vil dette bli når
redningshelikoptrene blir en del av det nye nødnettet.

 For det første vil jeg uttrykke
at ethvert dødsfall som skyldes overdose, i fengsel og
hvor det ellers måtte finne sted, er ett for mye.

Innsatsen mot rusmisbruk må rettes
mot hele kjeden, fra dyrking og produksjon
til forebyggende tiltak for å hindre nyrekruttering
til misbruk, til behandling av rusmiddelmisbrukere og til gjennomføring
av straffetiltak.

Politiet skal konsentrere
sin innsats mot bakmennene. Opprettelsen av CATCH, som senere har
gått inn i Nye Kripos, har effektivisert politiets arbeid.
Dette gir seg utslag i store mengder beslaglagt narkotika.

Skadereduserende tilbud til de mest belastede
rusmiddelmisbrukerne, som sprøyterom og legemiddelassistert
rehabilitering i og utenfor fengslet, kan bidra til å redusere
den narkotikarelaterte kriminaliteten, overdosedødsfallene
og rusmisbruket innenfor og utenfor fengselsmurene.

Kontroll- og rehabiliteringsarbeidet i fengslene
ble styrket i den nye straffegjennomføringsloven. Den landsomfattende
undersøkelsen «Levekår blant innsatte»,
fra 2004, dokumenterer at ca. 60 pst. av alle innsatte
kan defineres som tunge stoffmisbrukere 

før 

innsettelse
i fengsel.

De senere år har man kunnet se en
tendens til mindre misbruk innenfor
murene. Dette skyldes økt og mer målrettet kontrollaktivitet
og en styrket innsats med rehabiliterende tiltak.

Det er svært omfattende kontrolltiltak
i fengslene, både overfor innsatte og besøkende.
Dette gjelder f.eks. bruk av narkotikahund, besøkskontroller,
ransakinger og visitasjoner. I samarbeidet mellom
kriminalomsorgen og politiet vektlegges nødvendigheten
av informasjonsutveksling mellom de to etatene.

Justisdepartementet og Helse- og omsorgsdepartementet
lager nå et felles rundskriv om ansvarsfordelingen for innsatte
og domfelte rusmisbrukere, mellom kriminalomsorgen, helsetjenesten
og sosialtjenesten. Samarbeidsrundskrivet skal sikre at
innsatte rusmisbrukere med behov for behandling får oppfølging
under fengselsoppholdet, i løslatelsesfasen og ute i samfunnet etter
endt dom.

Det skal i 2005 etableres koordinerende rusteam
i alle større fengsler. Rusteamene skal ha et
særlig ansvar for informasjon og koordinering
av rusarbeidet i fengslene og ta initiativ til
kompetanseutvikling på området.

Regjeringen vil i løpet av våren
fremme en odelstingsproposisjon
som skal gi grunnlag for etablering av et narkotikaprogram med domstolskontroll etter «drug
court-modellen» i Irland og Skottland. Målet med
denne ordningen er å gi et rehabiliteringstilbud som alternativ
til fengsel for tunge rusmisbrukere.

