 La meg på bakgrunn av avisartikkelen
det vises til, først få understreke at den som
ber utilregnelige personer om å begå lovbrudd,
som regel vil kunne straffes for medvirkning. Man kan
altså ikke slippe unna straff ved å oppfordre
utilregnelige personer til å begå handlingen.
Medvirkningsansvaret er selvstendig og ikke betinget av
at hovedmannen kan straffes. Straffeprosessloven åpner også for
at medvirkeren kan pågripes og eventuelt varetektsfengsles,
dersom det antas å være påkrevd
for å hindre at personen på ny medvirker
til en straffbar handling som kan medføre høyere
straff enn fengsel i seks måneder.

Så til reaksjoner
mot utilregnelige lovbrytere. Stortinget vedtok den 11. juni
2001 følgende:

«Stortinget
ber Regjeringen vurdere en endring i straffeloven, slik
at utilregnelige lovbrytere som begår klart samfunnsskadelig
kriminalitet i større grad enn i dag skal kunne idømmes
tvungent psykisk helsevern eller tvungen omsorg.»

I Stortingets spørretime den 13. mars
2002 stilte representanten Gjul spørsmål til meg
som justisminister om hvordan jeg ville følge opp vedtaket.
Jeg svarte bl.a. dette:

«Vilkårene
er strengere enn før, men jeg vil understreke at samfunnet
fortsatt kan beskytte seg mot dem som er farlige. Utilregnelige
lovbrytere som ikke er farlige, men plagsomme, kan imidlertid ikke
ilegges en særreaksjon. Slik sikringsreglene ble praktisert,
er ikke forskjellen fra tidligere rett særlig
stor.

Jeg vil følge opp Stortingets vedtak
på flere måter. For det første
vil jeg ta et initiativ overfor helseministeren
i løpet av kort tid. Videre vil jeg drøfte saken
med riksadvokaten på neste kontaktmøte. Jeg vil
parallelt følge utviklingen nøye for å se
hvordan bestemmelsene om særreaksjoner for utilregnelige
fungerer i praksis. Jeg tror det kan være grunn
til å vurdere dette spørsmålet før
den generelle etterkontrollen etter om lag tre år.»

Den 16. april 2002 bad Justisdepartementet
Helsedepartementet om å vurdere om det kan gjøres
endringer i psykisk helsevernloven som kan sikre at psykotiske lovbrytere
som begår klart samfunnsskadelig kriminalitet, kan tas
hånd om av det psykiske helsevernet. Helsedepartementet
svarte da at det ikke kan gjøres noe innen dette
departementets lovgivning.

Den aktuelle gruppen kriminelle representerer
et problemområde
som angår både helsevesenet
og strafferettspleien. Dialogen med helsesiden bør derfor
fortsette, og for politiet er det en prioritert
oppgave å gjennomføre forebyggende arbeid rettet
mot denne målgruppen. Erfaringene så langt tilsier
imidlertid at det vil være aktuelt – slik
jeg ser det – å gå gjennom særreaksjonsreglene
før den ordinære etterkontrollen for å vurdere
på nytt om anvendelsesreglene for forvaring og tvungen
omsorg bør utvides. Med andre ord: Jeg synes
det er aktuelt å gjennomføre det jeg ved svar
i fjor sa at jeg ville vurdere å gjøre.

Anne
Berit Andersen hadde her overtatt presidentplassen.

 For det første har jeg inntrykk
av at lov og orden gjelder i Tromsø. For den gruppen som
vi snakker om her, som er såkalt ufarlige og som faller mellom
forskjellige lovverk, er det et system som ikke er tilfredsstillende.
Det har representanten helt rett i.

Det er også slik at det
Stortinget i sin tid bad om, var at man skulle se på hva
man kunne gjøre i henhold til helselovgivningen. Der er
det avklart at det er lite man kan gjøre. Da
akter jeg å gjennomføre det jeg sa, nemlig en
etterkontroll i forbindelse med strafferettslige særreaksjoner
før etterkontrolltiden, for nettopp å kunne
reagere.

Så sa jeg videre i mitt første
svar, som jeg synes må være viktig,
at den som bidrar til at noen som er utilregnelige, på denne
måten begår en kriminell handling, kan rammes
ved hjelp av medvirkningsbestemmelsen. Og medvirkningsbestemmelsen
i norsk lovgivning er streng. Den bør man da også kunne
benytte aktivt fra politiets side. Men jeg ser ingen grunn til å vente
med etterkontrollen, bl.a. av de grunner som representanten tar
opp i sitt spørsmål, og fordi jeg følger
opp det svaret jeg gav i fjor, på den måten som
jeg har gjort i det første svaret til representanten.

 Det som blir lagt fram i revidert nasjonalbudsjett,
vil komme der. Det vil i alle fall komme noe som er i
slekt med dette, som Stortinget tidligere er gjort kjent med, nemlig
det å kunne overføre noen som er dømt
til forvaring, og det er ikke denne gruppen, som deretter
da skal kunne behandles og hjelpes lokalt. Det skal, som det er
omtalt tidligere i forbindelse med budsjettet til Stortinget, overføres
fra Sosialdepartementet til Justisdepartementet. Det betyr at vi kommer
sterkere inn i dette feltet. Det synes jeg er riktig.

Når det gjelder dette feltet, har
jeg hatt en dialog med helsemyndighetene. Vi har konstatert
at de mener at lovgivningen ikke rekker lenger.
Da er det min plikt nettopp å bore
i denne grenseflaten, slik at jeg skal være sikker
på at denne grenseflaten ikke blir en gråsone.
Det var derfor jeg svarte det allerede i mitt første
svar.

Når det gjelder medvirkning, er medvirkning
til kriminalitet alvorlig. Det er allerede straffbelagt. Det er
all mulig grunn til å ta dem som bidrar til medvirkning,
enten det gjelder i forhold til strafferettslig
utilregnelige eller barn. Det har Stortinget markert ved
en rekke sammenhenger, og det har også jeg gjort
som justisminister. Men representanten og jeg har en felles oppfatning:
Vi bør ikke ha gråsoner, og derfor bør
vi gå inn i det. Det akter jeg å gjøre
ved å iverksette etterkontroller.





                

 Som justisminister ser jeg meget alvorlig på de
forhold representanten Ellingsen tar opp. Jeg har derfor tatt initiativet
til flere tiltak som skal bedre varetektssituasjonen.
Dette er tiltak som kommer i tillegg til utvidelsen av soningskapasiteten
som ble iverksatt fra høsten 2002 og fram til
i dag.

I løpet av første
halvår i år er flere tiltak allerede gjennomført eller
planlagt gjennomført:

15 lukkede varetektsplasser
ved Ullersmo fengsel ble tatt i bruk fra 1. mars dette år.

Minimum seks nye dubleringer vil bli tatt i bruk ved Bergen
fengsel fra 1. april dette år.

40 celler i Oslo fengsel, som Oslo-politiet har
utlånt, frigis i månedsskiftet mars/april.

Seks ekstra lukkede plasser er tatt i bruk i Skien
fengsel.

Elleve lukkede plasser er frigjort i Trondheim fengsel fra årsskiftet.

Dette utgjør til sammen 78 fengselsplasser
innen første halvår. I januar
og februar i år ble det i tillegg hver måned
gjennomført totalt 26 dubleringer ved ulike fengsler for å avhjelpe
situasjonen, og da snakker vi om dubleringer utover de flermannsrom
som vi har i åpne institusjoner, og de flerceller
vi bl.a. har i Åna fengsel i Rogaland.

Kriminalomsorgens sentrale forvaltning samarbeider tett
med Politidirektoratet, slik at kommunikasjon og rutiner mellom
politiet og kriminalomsorgen skal fungere best
mulig, og situasjoner med løslatelse av seriekriminelle
unngås.

Det kan synes som de nå iverksatte
tiltak allerede har begynt å virke. Fengselsdirektørene
rapporterte den 9. mars kl. 24.00 at det ikke
var noe brudd på den såkalte selvpålagte
24-timersregelen. Den vanskelige varetektssituasjonen har medført
at flere personer har sittet for lenge i politiarrest i forhold
til denne regelen. Den positive tilbakemeldingen på dette
feltet er en god indikasjon på at varetektssituasjonen
har bedret seg.

Eventuelle ytterligere tiltak for å øke
antall fengselsplasser vil bli vurdert i tilknytning til den løpende
budsjettprosessen.

 En kan vel aldri være fornøyd
så lenge en har soningskø og manglende soningskapasitet.
Men det som er kjent, er jo at prioriteringen ved soning er: 1.
varetekt, 2. alvorlig kriminalitet, bl.a. gjengkriminalitet, og
3. voldskriminalitet. Men når vi kjører fengslene
med 95 pst. kapasitet, som vi har gjort i 2001 og 2002,
så kan det oppstå situasjoner i forhold til å forebygge
dette, og det kan selvfølgelig også føre
til at fanger blir transportert langt i dette landet. Jeg har da
tatt initiativet til at politiet og kriminalomsorgen
har en så tett kontakt at de vet om hverandre, slik at
man ikke skal komme i den situasjonen at prioriteringsgruppe
1, varetekt, kommer ut med den situasjonen som representanten nevner.
Det blir uakseptabelt at man ikke kan sette noen inn som
skal settes inn. Derfor har vi jo også i en rekke situasjoner
brudd på 24-timersregelen som vi har selvpålagt.
Og jeg ser det at vi har færre brudd, som en indikasjon
på at vi da også har kapasitet. Men
jeg kommer til å følge det nøye. Det
vil alltid være et press på dette så lenge
vi har for liten soningskapasitet. Men jeg kommer til å følge
det tett, for det er uakseptabelt at vi ikke kan sette dem
inn i varetekt som skal dit.

 Representanten har helt rett i at det kan bli dyre
transporter. Dette gjør vi jo selvfølgelig for å unngå å komme
i den situasjonen at noen blir satt løs som ikke
skal settes løs. Det er ikke noen tvil
om at det kan virke belastende til tider i politidistriktene. Det
vet jeg, så mye som jeg har reist og besøkt dem.

Jeg er vel kjent med at det har vært
forslag om å gjøre dette til en post på den
måten representanten Ellingsen har sagt. Det kan ikke
jeg ta opp nå. Men det er i så fall et budsjettspørsmål.
Det jeg i hvert fall vil bidra til, er å sørge
for å følge opp det initiativet som representanten
Ellingsen i sin tid fikk flertall for, nemlig at vi skal se om vi kan
effektivisere kostnadene, bl.a. ved å sette ut transporten
til andre enn politiet, men under politiets ledelse og kontroll.
Vi skal ha et prøveprosjekt for nettopp å få mer innsikt.
Det skal jeg selvfølgelig aktivt bidra til.





                

 Regjeringen legger til grunn at forbudet mot
motorferdsel i utmark skal opprettholdes, og at brudd på loven
håndheves.

Den restriktive holdning til ulovlig snøscooterkjøring i
utmark synes også å ha bred støtte
i befolkningen.

Ulovlig motorferdsel representerer mange steder
i landet et stort og økende problem. Våre
naturområder belastes stadig hardere gjennom økt
snøscooterbruk. Snøscooterkjøring bryter
stillheten i naturen og forstyrrer vilt og fugler. Naturen er viktig
for menneskene, og fravær av motorstøy er for
mange en forutsetning for å få de gode naturopplevelser.

Etterlevelse av de lover Stortinget har vedtatt,
forutsetter dessverre ofte kontroll
og sanksjoner fra politiets side. Dette gjelder også lov
om motorisert ferdsel i utmark og vassdrag. Stortinget er ved vedtagelsen
klar over at en straffesanksjonering forutsetter ressursbruk i politiet.

Politiet samarbeider godt
med Statens naturoppsyn, lokale og regionale
miljøvernmyndigheter og andre oppsynsordninger.
I den forbindelse nevnes at Det sentrale samarbeidsutvalg for naturoppsyn
i år samstemt har vedtatt å prioritere bekjempelse
av ulovlig snøscooterkjøring ved oppsyn. Oppsynet
vil skje i et samarbeid mellom flere
aktører, med politiet i spissen.

Informasjon fra publikum
er viktig for politiet på mange områder.
For de alvorligste straffbare forhold er det opprettet tipstelefoner,
for å gjøre det enklest mulig for befolkningen å komme
i kontakt med rette vedkommende når de har opplysninger
av verdi.

Jeg ser ikke på dette som å være
i nærheten av «angiveri», men som at
det lokale politi i sin normale informasjonsinnhenting også på miljøvernområdet
henvender seg til publikum for å få bistand
til å avdekke straffbare forhold. Jeg vil likevel
legge til at mange av de opplysningene politiet
får fra publikum om ulovlig snøscooterkjøring,
er i form av klager på støy og uvettig kjøring. Dette
skal politiet ta på alvor.

Min bekymring knyttes desto mer til det økende
antall meldinger om ulike former for trakassering og trusler som
forekommer overfor oppsynspersonell og andre som er kritiske
til ulovlig kjøring med snøscooter. Trusler og skadeverk
kan selvsagt ikke aksepteres, og jeg er tilfreds med at
oppsynets ledere gir uttrykk for at oppsynsvirksomheten vil bli
intensivert i de områder man vet er
utsatt for villmannskjøring.

Politiets innsats for å forebygge
og avdekke snøscooterkjøring vil av og til være
slik at man må konsentrere seg
om ett problemområde
i en periode for å vise at
overtredelser ikke tolereres. Det kan være
at dette i en periode nødvendiggjør økt
ressursbruk, kanskje på bakgrunn av henvendelser fra publikum.
Dette er og skal være den enkelte politimesters
vurdering, på bakgrunn av de vurderinger som er foretatt.
For øvrig forutsettes politiet å drive
naturoppsyn i den ordinære,
forhåndsplanlagte tjeneste, hvilket på denne tid
av året regelmessig vil medføre snøscooterkontroller.

 Det ville bli veldig spesielt hvis
en justisminister fra Stortingets talerstol begynte å gradere
alvorligheten av lovbrudd. Da ville justisministeren i praksis begynne å sette
seg utover Stortingets lovbehandling. Og der kan det som kjent eksistere politisk
uenighet. Noen mener at noe skal sanksjoneres mildere
enn det andre representanter mener, noen mener at
det skal sanksjoneres strengere. Men en justisminister har en plikt
til å følge de lover som gjelder. Hvis man ikke
vil det, bør man vel kanskje finne på noe annet.

Det er slik at vi har en lovgivning, og den
lovgivningen skal selvfølgelig håndheves ut fra
lokale forhold. Det er ingen tvil om at dette er et konfliktområde,
på grensen mellom det folk opplever som rett
og rimelig lokalt, og det som andre opplever som rett
og rimelig – også lokalt. Det tilhører
de vanskelige områder som politiet
har. Så vidt jeg vet, prøver politiet å utøve
dette etter beste skjønn. Skal man
reise kritikk på dette området, må man gå til
lovgivningen og se om den skal være annerledes. Men
så lenge vi har loven, er det min plikt å sørge
for at den blir opprettholdt og utøvd
av politiet, uansett på hvilke områder
det gjelder.

 Representanten og jeg er enige om én
ting, at uansett hvem som kjører snøscooter, så skal
de kjøre som folk. Jeg vil presisere at en del av de klagene
som politiet får, går på støy
og uvettig kjøring.

På noen steder i landet – jeg
vil ikke gå inn på hvor – er
det da også lagt opp til nettopp en
slik avveining som representanten tar opp, i form av løyper.
Det underliggende stridsspørsmålet er avveiningen mellom
miljøhensyn og den aktive fritidsinteresse som snøscooterkjøring er.
Det ligger i lovreguleringen.

På generelt grunnlag vil jeg si at
når politiet ber om tips fra publikum,
kalles ikke det på norsk «angiveri», det
kalles «å bære vitnemål».
Så får vi heller diskutere hvor vi skal ha lov.
Representanten og jeg er sikkert noe uenige om hvor vi lovgir, og
hvor vi ikke gjør det. Men så lenge
vi har lovgivning, må loven følges. Jeg er i hvert fall
glad for at vi i fellesskap kan være enige om at den som
har kjøretøyet, skal vise vett og kjøre
på en skikkelig måte. Det er i alle
fall et godt bidrag til lov og orden, uansett hvor man kjører.





                

 Politidirektoratet har opplyst at den kvinnelige
drosjesjåføren i 1998 ble ilagt et forelegg etter
en fartsovertredelse. Forelegget ble vedtatt. Det er forsøkt
inndrevet, men er ikke betalt. Så langt om dette
forholdet.

Samme drosjesjåfør ble i
mars 2000 utsatt for en voldsepisode der hun ble slått
ned av en passasjer. Saken har vært under etterforskning
ved Søndre Buskerud politidistrikt. En person
er mistenkt for forholdet. Politiet har imidlertid ikke
lyktes med å avhøre han, da han siden 1998 har
oppholdt seg i utlandet og meldt utvandring
fra Norge. Hans oppholdssted har fram til årsskiftet vært ukjent
for politiet. Han har i perioden vært etterlyst i politiets
interne registre, uten at dette har gitt resultat.

Mistenkte meldte flytting tilbake til Norge
i november 2002, og politimesteren opplyser at vedkommende vil bli avhørt
i nær framtid.

For ordens skyld: Drosjesjåførens
brudd på vegtrafikklovens bestemmelser og den voldsepisoden
hun ble utsatt for, er to saker uten noen sammenheng.
Det forhold at en straffeforfulgt person på et senere tidspunkt selv
blir utsatt for en kriminell handling, kan med andre ord
i utgangspunktet ikke tillegges vekt i forhold til iretteføringen
av den straffbare handlingen vedkommende selv har forøvet.

Men det er selvsagt slik at jeg ser meget alvorlig
på den handling drosjesjåføren ble utsatt
for, og voldssaker skal prioriteres høyt i alle
politidistrikter. Det er derfor uheldig og beklagelig at etterforskningen
i denne konkrete saken har pågått i så lang
tid uten at gjerningsmannens identitet er blitt klarlagt. Politimesteren
opplyser at saken har hatt høy prioritet, og at etterforskningen
av saken ikke på noe tidspunkt har vært
lagt bort.

Dette legger jeg grunn, og jeg understreker også det allmenne:
Vi skal ikke ta lett på voldskriminalitet. Det som
drosjesjåføren ble utsatt for, er selvfølgelig
totalt uakseptabelt fra samfunnets side, og det er uakseptabelt uansett
hvem som gjennomfører det.

 Jeg skal knytte noen kommentarer
til spørsmålet. Men jeg vil ikke gå inn
i saken, for den har jeg vært nødt til å innhente
informasjon om på den måten som jeg skal. Men
selvfølgelig kan jeg se at et enkeltmenneske
som får en fartsbot, og som deretter opplever en voldshandling,
kan oppleve det som krenkende. Det er slik at voldshandlinger er
det ingen tvil om at vi skal reagere strengt
på, uten at vi dermed skal se de to forholdene sammen.

Det er en spilleregel for alle som
kjører, ikke minst for den som kjører
drosje, at man følger vegtrafikkreglene. Men det skal selvfølgelig ikke være
noe som helst argument for at man ikke med engasjement
og iver gjør det man kan for å oppklare
voldskriminalitet. Det har jeg sagt i et tidligere svar, og jeg
gjentar det gjerne. Jeg har fått de fakta i saken at personen
har vært utvandret fra Norge, men at han nå er
her. Da legger jeg til grunn at han blir avhørt, og at
man gjør det man kan for å komme til bunns i denne
saken.

 For det første er det slik
at når det gjelder etterforskning
av kriminalitet og påtalemyndighet, er en justisminister ikke
ansvarlig for det. Det er det Riksadvokaten
som er. Men det er selvfølgelig en dialog mellom
Riksadvokaten, Justisdepartementet og Politidirektoratet. Og det
er ingen tvil om at Riksadvokatens føringer går
på at man skal bekjempe både vinningskriminalitet
og voldskriminalitet. Det er det ingen tvil om.

Det er heller ingen tvil om at det – bl.a.
i departementets bevillingsbrev til Politidirektoratet – er
lagt vekt på at man f.eks. i Oslo, men også ellers,
nettopp skal ta fatt på den hverdagskriminaliteten
som jeg oppfatter at representanten spør om. Det prøver
politiet å gjøre gjennom det
man kaller for problemorientert politiarbeid.
Man gjør det også ved Sentrum
politistasjon i Oslo, som
jeg skjønner at representanten har vært i berøring
med, nettopp ved å jobbe på den måten.
Ved den sist tilgjengelige statistikk hadde
det begynt å gi resultater. Det krever et tett samarbeid,
og vi skal ha en nulltoleranselinje mot vold. Det er ikke noen
tvil om at vi skal ha det. Jeg tar med meg representantens eksempler,
for jeg oppfatter at de er alvorlig erfart og alvorlig ment. Og
jeg kommenterer det på den måten jeg gjør
her fra Stortingets talerstol.





                

 Gjeldende lovgivning gir anledning til for
pålitelige og skikkede personer å oppbevare skytevåpen
i private hjem dersom de har et klart og anerkjent behov for dette,
og under forutsetning av at våpnene oppbevares trygt og
forsvarlig. Alle tillatelser til private erverv og oppbevaring
av skytevåpen gis som kjent av politiet
i henhold til våpenloven etter en individuell
vurdering av søkeren og hans eller hennes behov
og egnethet.

De mest anerkjente grunner til å gi
tillatelser til erverv og oppbevaring er jakt, konkurranseskyting
og våpensamling. Våpenloven forutsetter at behovene
skal være til stede hele den tid innehaveren
har tillatelse til å oppbevare våpnene. Dersom
behovet faller bort, kan politiet kalle tillatelsen
tilbake. Det samme gjelder dersom vedkommende ikke lenger
er skikket til å ta hånd om våpen.

Våpenlovgivningen og kontrollen med
at den overholdes har vært gjenstand for betydelig og langvarig
oppmerksomhet. I 1998 ble loven endret slik at reglene
for kontroll med oppbevaring av skytevåpen i private hjem ble
skjerpet. Det ble innført bestemmelser om fysisk sikring
av våpnene, og politiet ble gitt hjemmel
for å kunne kontrollere oppbevaringen. Det er fastsatt
retningslinjer for dette kontrollarbeidet fra departementets side,
hvor politiet er pålagt særlig å kontrollere
dem som sitter med et større antall våpen hjemme.
Dette er særlig aktuelt overfor personer med våpensamlinger.
Siden er også våpenforskriftene endret
i tråd med disse retningslinjene.

Når det gjelder våpensamlere,
som ofte har et stort antall våpen i private
hjem, er det ellers gjennom en forskriftsbestemmelse innført
krav om at man må være medlem av Norsk
Våpenhistorisk Selskap for å få samlertillatelse.
I praksis fører dette til at det stilles større krav
til våpensamlere, og politiet har merket
at det nå er vesentlig mer seriøsitet over våpensamlere
enn tilfellet var tidligere.

Politiet har nylig i samarbeid
med skytterorganisasjonene utarbeidet regler for å kontrollere
at søkere som ønsker tillatelse til
erverv og oppbevaring av konkurransevåpen, er reelle og
aktive utøvere av sin idrett. Disse reglene skal
de lokale politimestrene nå praktisere i forbindelse med
søknader og i forbindelse med oppfølgende kontroller.

Departementet har ingen samlet oversikt over
antall kontroller. Oslo politidistrikt har imidlertid
opplyst til Politidirektoratet at det har gjennomført ti
kontroller, og flere planlegges i år.

Jeg kommer til å følge nøye
med på politiets oppfølging av de kontrollhjemler
politiet nå har fått i medhold av
våpenloven.

 Nå er det slik at det totalt er 1,5–1,6
millioner skytevåpen i Norge. De fleste er altså jaktvåpen.
Vi har i Norge en sterk organisasjonskultur, som i seg
selv vil være sterkere enn noen som helst kontrollmulighet
fra politiets side. Den holder disiplin og kustus.
Jeg kjenner selv til noen av disse organisasjonskulturene.
Det var under motstand fra ansvarlige, seriøse og skikkelige
organisasjoner at man gjennomførte visitasjonshjemlene
som kom i forbindelse med våpenlovgivningen i 1998. Vi
har hjemlene, og politiet skal praktisere dem.
Men vi er selvfølgelig helt avhengig av at man følger
godt med der man lokalt hører til. Jeg er ikke
forundret over at politiet i Oslo
nettopp gjør dette, fordi man i hovedstaden i noen
sammenhenger kan ha en uoversiktlig situasjon.
Derfor er det viktig å følge opp og følge
med.

Alle er vi tjent med å ha
respekt for den sivile tradisjonen i Norge som har gjort
at vi kan ha et betydelig antall jaktvåpen som folk håndterer
på en forsvarlig måte. Men dessverre
er det blitt slik i noen sammenhenger at politiet er
nødt til å ha ekstra fullmakter for å bekjempe
miljøer som har utglidning, og som ikke viser sosialt ansvar.
De hjemlene vil bli brukt.

 På det tidspunkt som representanten
viser til, er det riktig at en av våpenorganisasjonene,
Våpenforbundet, har det standpunkt som det her er vist
til.

De fleste norske organisasjoner som
har med våpen å gjøre, har akseptert
lovgivningen, men på det grunnlag at vi viser tillit til
dem som er villige til å ta ansvar. Det gjør skytterlag,
det gjør disse organisasjonene. Vi har fått disse
tilleggsbestemmelsene nettopp for å kunne gripe
inn i tilfeller hvor folk mener at de har en selvbestaltet
rett til ikke å respektere «lovens ånd»,
for å si det på den måten. Det er derfor
politiet har fått hjemlene. De var
omstridte, men jeg er overbevist om at de var nødvendige,
og at det er viktig at de blir håndhevet og brukt. Men
det grunnleggende er faktisk at vi klarer å holde ved like
den enorme styrke som ligger i det sivile samfunn i Norge, hvor
seriøse organisasjoner og folk flest som har kunnskap og innsikt,
følger med og om nødvendig også tar
opp spørsmålet med politiet.





                

