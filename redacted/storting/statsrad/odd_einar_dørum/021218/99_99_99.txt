 Jeg er ikke kjent med opplysninger
som tyder på at departementet må revurdere det
syn på omorganiseringen av tinglysingen som framkom i stortingsmeldingen
og senere ved Stortingets behandling av saken. Departementet anser
fremdeles at reformen vil få de virkninger som der er angitt.

Jeg kan bekrefte at Miljøverndepartementet
vurderer organiseringen av Statens kartverk, som Miljøverndepartementet
har opplyst i St.prp. nr. 1 for 2002-2003. I den forbindelse uttales
at en omstilling må tilpasses til avgjørelsen
om at Kartverket skal overta tinglysingen. Jeg legger derfor til
grunn at en eventuell omlegging av Kartverket ikke
vil ha negative følger for omorganiseringen av tinglysingen.

 Jeg har allerede henvist til det svaret som
jeg gav i Stortinget da saken ble behandlet, og jeg har ikke noen
nye opplysninger som tilsier at jeg skal svare på en annen
måte. Det er selvfølgelig svært bra at
opposisjonen følger denne saken. Det gjør også Regjeringen,
for vi er pliktig til å gjøre en bra jobb. Vi
vil gå videre med jobben, slik som jeg gav uttrykk for
den gangen saken var til behandling i Stortinget, og så vidt
jeg husker, har vi omtalt det i budsjettproposisjonen for 2003.

 Jeg har tidligere vist til opplysninger som
er kjent for Stortinget gjennom Miljøverndepartementets
budsjettproposisjon, så jeg gjentar det svært
gjerne. I forbindelse med en omstilling av kartverket skal en slik
eventuell omlegging ikke ha negative følger for
omorganiseringen av tinglysingen. Det er det jeg legger til grunn.
Jeg har ingen opplysninger som skulle tyde på noe
annet. Jeg synes selvfølgelig det er svært prisverdig at
representanten Storberget følger en sak, og også fører debatten
om igjen som ble ført da man hadde stortingsbehandlingen
av tinglysingen. Jeg må bare gjenta at de forutsetninger
som lå til grunn for flertallet i Stortinget, og som Regjeringen
er pliktig til å følge, vil vi følge.
Skulle det dukke opp synspunkter som er annerledes, vil vi selvfølgelig
opptre i samsvar med det, og si fra til Stortinget. Det er min generelle
opplysningsplikt, akkurat som det er jobben min å følge
opp det flertallet har pålagt meg å gjøre.
Jeg følger altså begge retningslinjer. Det er
de spilleregler som gjelder.





                

 Representanten Dybevig tar opp et alvorlig
problem, og vi er kjent med at personer som har vært involvert
i konkurser, relativt raskt dukker opp i nye selskaper. Det er nok ofte
slik at disse også har hatt en personlig økonomisk
gevinst av konkursen. Samfunnets kostnader ved denne typen kriminalitet er
store, og det er derfor viktig å bekjempe den med effektive
midler.

Jeg vil understreke at det er Regjeringens
uttrykte forutsetning at bekjempelse av økonomisk
kriminalitet må videreføres og styrkes. Vi har etter
politireformen, hvor antall politidistrikter er redusert til 27,
fått det slik at det vil være enklere å samle
og utnytte kompetansen i politiet og bruke
ressursene på en effektiv måte.

Samtidig er det slik at denne kompetansen må bygges opp,
slik som vi har høstet erfaringer med i Økoteam Vestfold Telemark.
Det er også viktig å peke på at
det er nødvendig med tverrfaglig samarbeid, ikke minst
mot skatteetaten og bruk av bistandsrevisorer.

I en rekke konkurser oppstår det under
bobehandlingen mistanke om at det er begått økonomisk
kriminalitet. Det er imidlertid ikke bestandig midler
i boet til å undersøke dette nærmere.

Justisdepartementet arbeider med lovendringer
som bl.a. vil ta for seg tiltak som kan bidra til å sikre
midler til bobehandling ved mistanke om kriminalitet. Justisdepartementet
vil også følge opp NOU 1999:23 Forbrytelser
i gjeldsforhold, utarbeidet av Straffelovrådet. I utredningen
foreslås det forenklinger i straffelovens kapittel om forbrytelser
i gjeldsforhold, som bl.a. omhandler konkurskriminalitet.

Jeg vil også nevne at det
er opprettet et samarbeidsprosjekt mellom bobestyrer
og politi i konkurssaker for å bekjempe økonomisk
kriminalitet. Ordningen forvaltes av Politidirektoratet og Økokrim.

Det kan også være
på plass å nevne Konkursrådet, som arbeider
for en effektiv, praktisk, resultatorientert
og likeartet konkursbehandling nasjonalt. Rådet er oppnevnt av
departementet og gir en rekke uttalelser og anbefalinger når
det gjelder konkursbobehandling. Rådet er opptatt av å medvirke
til tiltak som bedre kan sette bobestyrer
og politi i stand til å forfølge konkurskriminalitet
effektivt.

Jeg vil avslutningsvis nevne at Embetsmannsutvalget mot økonomisk
kriminalitet har initiert et prosjekt som skal ledes av Politidirektoratet.
Prosjektet er toårig og skal frambringe grunnlag
for å vurdere om felles kontroller er et effektivt virkemiddel
i kampen mot økonomisk kriminalitet. Prøveprosjektet
skal primært være rettet mot nyetableringer
i restaurantbransjen i Oslo. Etter min vurdering er det
utvilsomt at samarbeidet mellom
kontrolletatene står sentralt i kampen mot den økonomiske kriminaliteten,
og i den sammenheng også konkurskriminaliteten.

 Det er selvfølgelig slik som representanten
sier, at det er gjennom livets eksempler at
man lærer, og det er nødvendig at det er slik
for alle. Det er flere forhold som skal til for at man kan gjøre noe
effektivt med dette.

For det første må man
ved bobehandling ha nok ressurser, slik at man som samvittighetsfull
bobestyrer kan gjøre den
jobben man ønsker å gjøre.
I tillegg er det slik at det er mange samvittighetsfulle bobestyrere
som med de nåværende midler får saker
som de sender videre, men hvor politiet ikke
er gode nok. Derfor la jeg vekt på at vi måtte
bygge opp kompetansen hos politiet både
på etterforskning og videre
påtalearbeid, og jeg viste til det eksemplet som jeg har
lært ved samarbeidet mellom
Vestfold og Telemark, som har vært veldig bra, og som jeg ønsker å ta
med videre i Politi-Norge. Dette er en kompetanseutvikling som vi
i Politi-Norge også ser på andre områder.
Vi ser det på kampen mot vold i samliv, vi ser det snart
på kampen mot trafficking og mot barne- og ungdomskriminalitet.
Og da må man være god.

Så er det viktig at det blir et samarbeid
med andre etater, slik man f.eks. har sett i restaurantbransjen
i Oslo, hvor man samarbeider mellom etater kommunalt,
opp mot statlige etater og politiet. Det er når den type
begivenheter skjer, at man nærmest får et slags
bilde i de bransjer som eventuelt jukser, at
panikkgruppen har ankommet. Det er all mulig grunn til å skape
kreativ panikk blant dem som ønsker å undergrave
seriøsiteten hos de fleste ved å jukse.

Dette er virkemidler som vi fokuserer på,
men det er bare å innrømme at vi verken
har hatt nok kapital til stede i boene til å støtte
de gode bobestyrerne våre eller nok kompetanse
i politiet. Da er det viktig å legge trykk på å bygge
opp begge deler, og jeg kan forsikre representanten om at det har
høy prioritet fra min side.

 Representanten belegger med gode
og nye eksempler situasjonen som jeg tidligere
har beskrevet. Jeg har tidligere sagt, og jeg gjentar det gjerne:
Det finnes svært, svært mange meget gode
og samvittighetsfulle bobestyrere som på tross av ofte
utilstrekkelige midler gjør en god jobb, og som ofte
opplever at sakene deres blir henlagt hos politiet. Da
er det svært viktig at politiet har
nok kompetanse til å ta sakene, og det er i den sammenheng også innledet
et samarbeid med politiet
i forhold til skatteetaten for å dra nytte av skatteetatens
kompetanse. Det er også opprettet stillinger
som poltirevisorer. Alt dette er for å styrke kompetansen,
slik at man på et tidlig tidspunkt kan gå inn
i sakene.

Jeg vil på nytt vise til
de gode erfaringene vi har hatt nettopp med å bygge
slik kompetanse i et samarbeidsprosjekt mellom Vestfold
og Telemark, og det er erfaringer som vi vil ta med oss i Politi-Norge
for å sørge for at kompetansen blir mer allmenn.

Representanten har helt rett i at det er nye
kriminalitetsformer som er raffinement av gamle kriminalitetsformer,
og at det er faretruende på dette området. Folk
som tidligere har sluppet unna av forskjellige grunner,
prøver seg på nytt med nye raffinementer. Vi kan ikke
la disse folkene slippe, for til syvende og sist sitter det ofte
mange små i næringslivet igjen med regning og
gjeld. De blir knust av disse folkene som jeg sier har
universitetseksamen i kriminalitet, og da må vi bekjempe
dem med tøffe nok og gode nok virkemidler. Og
det vil jeg bidra til.





                

