 Det er riktig at politiet avdekker mange utlendinger
med falsk identitet. De fleste av disse er imidlertid kommet til
landet som asylsøkere, og ikke for å arbeide svart.
Det er sjelden norske arbeidsgivere er involvert i menneskesmugling
eller ulovlig innvandring, men det hender at særlig mindre
bedrifter og enkeltpersoner ansetter utlendinger uten lovlig opphold.
En kan likevel ikke si at ulovlig arbeid representerer et alvorlig
kriminalitetsproblem i Norge. Til det er nok forholdene for oversiktlige.

Antallet anmeldelser for bruk av ulovlig arbeidskraft har
variert, men har de senere år vist en positiv tendens.
I 1997 ble det anmeldt 168 tilfeller av ulovlig arbeid, mens det
første halvår i år bare ble anmeldt 21
forhold. En medvirkende årsak til det høye tallet
i 1997 skyldes trolig «Aksjon svart arbeid», der
eksempelvis anleggsbransjen ble satt under lupen.

Den øvre strafferammen for bruk eller
formidling av ulovlig arbeid er inntil to års fengsel.
På bakgrunn av de senere års utvikling ser jeg
ingen grunn til å ta noe initiativ i retning av å heve
strafferammen.

Når det gjelder organisert menneskesmugling,
særlig av asylsøkere, står vi overfor
et mye alvorligere problem. Det var bl.a. på denne bakgrunn
Stortinget i 1997 vedtok å heve den øvre strafferammen
for å bedrive organisert menneskesmugling i vinnings hensikt,
fra to til fem års fengsel.

  Spørsmålet kan oversettes
slik: Mener justisministeren at det skal være akseptabelt å begå en
ulovlig handling? Svaret er selvfølgelig nei. 

Hva trengs da for å bekjempe det?
For det første vet vi at vi vil få en utreisekontroll
i og med Schengen-implementeringen. For det andre vil vi selvfølgelig
slå ned på ethvert tilfelle vi kjenner til, men
vi er da faktisk avhengige av at gode, lovlydige borgere melder
fra til politiet om dette. Så jeg vil fra denne talerstol
si at enhver som kjenner til at arbeidsgiver engasjerer utlendinger
til svart arbeid, bør gjøre sin borgerplikt og
si fra til norsk politi. Det må være samfunnsgagnlig å bekjempe
kriminalitet. Og kjenner man til dette, bør man si fra – da
har politiet også noe å handle ut fra. Når
politiet har noe å handle ut fra, vil de selvfølgelig
handle. Vi må alltid legge til grunn at dette landet består
av lovlydige borgere, som er interessert i å bekjempe kriminalitet.
Hvis de borgerne slutter seg sammen, blir også politiets
arbeid desto enklere.

  Det er organisasjonsfrihet i Norge. Det betyr
at alle organisasjoner er underlagt de samme rettigheter og plikter
som alle borgere har i det norske samfunnslivet. Det betyr at enhver
borger, enten borgeren er medlem av en organisasjon eller ikke, har
en plikt til å følge norsk lov, og følge
opp de rettigheter og plikter som følger av dette. Det
gjelder uansett hvor denne borgeren er engasjert: i en frivillig
organisasjon, på en arbeidsplass, som arbeidsgiver, som
arbeidstaker eller i det vanlige samfunnsliv. Det er det norsk rettstenkning
hviler på, og det er det vi må legge til grunn.
Og jeg legger det til grunn. 

Det sier seg selv at ingen er tjent med at
noen oppholder seg ulovlig i Norge. Ingen er heller tjent med at
noen lurer seg unna. Den viktigste og mest kraftfulle måten
en kan bekjempe det på, er at folk som vet om dette, også sier
fra til de myndigheter som kan rydde opp i forholdene, og sørge
for å stoppe kriminell aktivitet.





                

 Det er et grunnleggende prinsipp i Norge at
personer som er straffedømt, ikke mister sine ordinære
rettigheter og plikter som samfunnsborgere under straffegjennomføringen.
I 1998 ble ansvaret for helsetjeneste til fengselsinnsatte overført
fra Justisdepartementet til Sosial- og helsedepartementet, og helsetjenesten
for innsatte er nå direkte lovregulert i kommunehelsetjenesteloven.
Hovedmålet med reformen var å sikre at fengselsinnsatte
kan gis et helsetilbud likeverdig med det som gis befolkningen for øvrig.
Når det gjelder de prinsipielle ansvarsforholdene, som
senest ble vurdert i forbindelse med kriminalomsorgsmeldingen, mener
jeg at det ikke er behov for endringer.

Både helseministeren og jeg er opptatt
av at de innsatte i fengslene har et godt helsetilbud. En innsatt
som blir syk, gis behandling av fengselshelsetjenesten i fengslet, eller
blir om nødvendig sendt til sykehus. Dersom fengselsdirektøren
og fengselshelsetjenesten mener den innsatte er soningsudyktig,
gis soningsavbrudd med hjemmel i fengselsloven § 33
for kortere eller lengre tid.

Jeg fikk for kort tid tilbake et brev fra Norsk
Fengsels- og Friomsorgsforbund, der de tok opp problemer knyttet til
pleietrengende innsatte, og jeg vil si det samme her som i mitt
svarbrev til de fengselsansatte. Det kan synes å være
et behov for et styrket tilbud til pleietrengende innsatte, og dette
er noe Justisdepartementet er i gang med å se nærmere
på sammen med Sosial- og helsedepartementet. Det synes å gå mot
at vi vil få et økende antall pleietrengende innsatte,
og det er grunn til å tro at dette problemet vil vedvare.
Av løsninger som bør vurderes, er bl.a. om vi
i større utstrekning kan benytte den kommunale hjemmehjelpstjenesten
i enkelte anstalter med lavt sikkerhetsnivå, og om det
bør opprettes noen plasser i lukkede anstalter hvor det
ligger til rette for at helsemyndighetene kan komme inn med permanent pleiekompetanse
i et døgnkontinuerlig tilbud.

  Jeg kan ikke i denne stund kvantifisere problemet,
men jeg har lagt opp til personlig å få den fremste
innsikt i det ved å gå igjennom det jeg vil kalle
for soningskjeden, nemlig forholdet mellom fengselsvesen og de institusjoner
utenfor fengselsvesenet eller kriminalomsorgen som både
har med innsatte å gjøre når de er inne,
og som har med innsatte å gjøre når de
skal ut. Det er det vi kaller for forvaltningssamarbeid. Jeg vil
da ved selvsyn forvisse meg om at vi ikke får gråsoner
mellom arbeidskraftmyndigheter, utdanningsmyndigheter, helsemyndigheter
og fengselsvesenet. Den mest effektive måten en statsråd
kan gjøre dette på, er faktisk å gå igjennom
denne kjeden på egen hånd, og det har jeg tenkt å gjøre.
Det har jeg tenkt å gjøre innenfor de typer av
soningsregimer vi har, fra de strenge til de milde, og forvisse
meg om dette. 

Jeg har allerede for noen måneder
siden nettopp tatt det initiativet som var nevnt, overfor Sosial-
og helsedepartementet for å være sikker
på at vi statuerer noen gode eksempler på hvordan
dette kan gjøres på det beste, for vi vet at forvaltningspraksis
på det beste i Norge skaper gode resultater. Når
vi ikke får det til, skaper det problemer. Jeg oppfatter
at dette også er noe av representantens anliggende. De
større spørsmål utover dette, som ligger
på mennesker med tyngre lidelser, ligger bl.a. i statsbudsjettet,
på aktivitetsbygget på Ila.

  Representanten og jeg legger til grunn en
felles forståelse av ansvaret og prinsippene. Vi legger
også til grunn en felles forståelse av hva Stortinget
gjorde med kriminalomsorgsmeldingen. 

Jeg har sagt at det kortsiktige er å sørge
for at vi ikke får gråsoner i forvaltningssamarbeidet.
For likevel å få en dypere innsikt i spørsmålet – utover
det som ligger i aktivitetsbygget som kommer på Ila, og
utover ressursavdelingen som kommer i Trondheim – har jeg
tatt initiativ til at mitt departement så snart som mulig
skal arrangere et symposium, hvor vi skal se på det vi
kaller for mennesker som blir slått i stykker under soning.
Det er rett og slett for å få en oversikt over
det vi nå ikke fanger opp. Og for å kunne gi et
langsiktig svar på det må vi tore å bli konfrontert
med den kjensgjerning at samtidig som vi vil at folk skal gjøre
opp for seg, så hender det at folk i denne prosessen faktisk
blir utsatt for så mye plager – enten de hadde
det med seg eller de får det med seg underveis – at
vi må se på det. Og den eneste måten å gjøre
det på, er å gjøre akkurat det samme
som Justisdepartementet gjorde da vi hadde straffesakssymposium,
som førte til en bred gjennomgang av straffesakskjeden.
Jeg er innstilt på å gjøre det samme
når det gjelder det prinsipp som ligger i representanten
Rasmussens spørsmål til meg, så jeg er sikker
på at vi tenker rett både kortsiktig og langsiktig.





                

 Politiet forbereder en utvisningssak når
det foreligger dom for kriminelle forhold eller alvorlige brudd
på utlendingsloven. I henhold til vanlig forvaltningspraksis
oversendes saken deretter til Utlendingsdirektoratet, som treffer
vedtak i første instans. En eventuell klage over utvisningsvedtak
behandles så av Justisdepartementet, som klageorgan for
enkeltavgjørelse på utlendingsfeltet.

En utlending med oppholds- eller arbeidstillatelse
i Norge kan utvises når vedkommende er ilagt straff for
et forhold som kan føre til fengselsstraff i mer enn ett år. Utlendinger
med bosettingstillatelse kan utvises ved ilagt straff for forhold
som etter norsk lov kan føre til fengselsstraff i tre år
eller mer, eller for forhold som gjelder overtredelse av straffelovens
bestemmelser om narkotikaovertredelser. Hvorvidt utvisning skal
skje, beror videre på en individuell, skjønnsmessig
vurdering. Utvisning skal ikke besluttes dersom utvisningen i betraktning
av forholdets alvor og utlendingens tilknytning til riket vil være
et uforholdsmessig tiltak overfor utlendingen selv eller de nærmeste
familiemedlemmene. Under den skjønnsmessige vurderingen
tas det også hensyn til signaler fra Stortinget om at kriminelle
forhold som narkotika og vold skal veie tungt. Som kjent er jeg
svært opptatt av å bekjempe kriminalitet, hva
enten det er nordmenn eller utlendinger som står bak. Dette
betyr imidlertid ikke at vi kan unnlate å foreta en individuell
vurdering av hver enkelt utvisningssak, noe altså regler
fastsatt av Stortinget legger opp til.

Jeg kan bemerke at departementet bare har hatt én
av de to sakene som representanten Stang viser til, til behandling.
Den andre saken beror i UDI. På grunn av taushetsplikten
kan jeg ikke utdype saken ytterligere.

Når politiet kommer over nye opplysninger
som kan være av betydning, skal disse opplysningene sendes
til den instans som behandler saken. Jeg vil også bemerke
at det forhold at et utvisningsvedtak omgjøres, ikke betyr
at utlendingen senere er vernet mot at det reises ny utvisningssak
om vedkommende etter departementets vedtak blir dømt for
andre eller nye kriminelle forhold.

  Statsråden legger ikke antakelser
i pressen til grunn for sin forvaltningspraksis. Representanten
kan ha sitt utgangspunkt i at det jeg sier, det mener jeg. Han kan
ha som utgangspunkt at norsk lov blir håndhevet overfor
kriminelle, inkludert de rettigheter og de plikter de har. Han kan
ha det som utgangspunkt, og han kan ha som utgangspunkt at det også jobbes
slik i Finnmark. Det er slik jeg styrer, og det har jeg tenkt å fortsette
med. Så representanten må legge til grunn at det er
slik jeg opptrer. 

Jeg er selvfølgelig fullt klar over
det sammensatte kriminalitetsproblemet i Finnmark. Det er en av
grunnene til at vi f.eks. på det tidspunkt da vi oppdaget
at enkelte russere hadde lyst til å bli innsatt for å få norske
dagpenger, nettopp gikk inn for bortvisning som en praksis, og vi
vurderer å sørge for bortvisning inntil boten
er oppgjort. Det er av slike grunner, som når vi f.eks.
ser at folk misbruker asylinstituttet og kommer igjen kort tid etter
at de har fått avslag, at de blir håndtert på grensen. 

Det er et meget nært forhold mellom
politiet, utlendingsmyndighetene og departementet når det
gjelder kriminalitetsbekjempelse i Finnmark. Det legger jeg til grunn.
Jeg legger til grunn at alle prinsippene i norsk lovgivning skal
bli fulgt. Å forutsette noe annet er å ta helt feil av
den politikk jeg står for.

  Jeg har ikke gjort noen avisinformasjoner
til et spørsmål om troverdighet eller ikke. Jeg
har sagt at norsk forvaltning må bygge på et helhetlig
bilde, basert på all informasjon og basert på norsk
lovgivning. Jeg kan ikke skjønne at det skal være noen
frustrasjon på grunn av den måten vi opptrer på i Finnmark.
Tvert imot bør det være stor glede fordi alle myndigheter
drar sammen for å bekjempe kriminalitet, og har gjort det
helt fra første stund. Det har blitt gjort i et tett samarbeid
mellom politi, utlendingsmyndigheter og lokale myndigheter. Det
er det som har særpreget Regjeringens måte å håndtere
kriminaliteten på, og det kommer til å fortsette.
Innsikt som jeg får underveis, vil jeg fortløpende
bruke.

Når det gjelder de to sakene, er den
ene saken avgjort. Den andre saken beror fortsatt i UDI og er ikke
kommet til Justisdepartementet. Selvfølgelig vil saken
bli behandlet når den kommer dit, ut fra de lovregler som
gjelder, og ut fra de prinsipper vi ellers står for. Hvis
representanten mener vi har gale lovregler, er det selvfølgelig
fullt mulig å fremme forslag om endring, hvilket representantens
parti har gjort enkelte ganger, men det er en annen sak.





                

  Departementet har innhentet rapport fra politiet
om den bistand som ble ytet barnevernet den 26. oktober i år
på bakgrunn av barnevernets beslutning samme dag om å anmode
politiet om bistand i henhold til lov om barnevernstjenester § 6-8,
jf § 4-6 annet ledd.

Bakgrunnen for anmodningen var at barnet etter helgesamvær
hos faren den 8. oktober i år ikke ble brakt tilbake til
moren. Allerede den 18. februar i år hadde Nord-Troms herredsrett
avsagt kjennelse om tvangsfullbyrdelse av tidligere kjennelse om
at barnet skulle ha fast bosted hos moren inntil endelig avgjørelse
av søksmål om fast bosted. Retten bad i brev av
15. mars d.å. lensmannen, eller namsmannen, om fullbyrdelse
av kjennelsen.

Jeg har fått opplyst at barnevernstjenesten
den 22. oktober gjorde et forsøk på å hente
barnet på Karlsøy, men det lot seg ikke gjennomføre
på grunn av farens truende oppførsel. Dette er
bakgrunnen for at barnevernstjenesten fant det nødvendig å be
om bistand fra politiet til gjennomføring av vedtaket.
Etter det opplyste er barnevernets vedtak den 26. oktober tatt ene
og alene ut fra barnets beste.

Verken politiet eller namsmannen kan overprøve
rettens eller barnevernets beslutninger. Men med hensyn til gjennomføringen
har politiet eller namsmannen en friere stilling. Ifølge
politiets rapport var det barnevernet som hadde bestemt tid og sted
for gjennomføringen av vedtaket, ut fra både hensynet
til barnet og gjennomføringen av tilbakeføringen.
Barnevernet og sivilkledd politi kom omtrent samtidig til skolens
svømmehall, hvor både barnet og barnets far oppholdt
seg.

I utgangspunktet er det politiet som avgjør
når og hvordan bistandsoppdraget skal gjennomføres.
Det er fastslått i politiinstruksen at politiet ved gjennomføring
av oppdraget kan benytte de tiltak som er nødvendige og
forholdsmessige i betraktning av oppdragets art og situasjonen for øvrig,
når dette ellers er i samsvar med lov eller sedvane.

Jeg er den første til å innrømme
at dette er en særdeles vond sak. Hvorvidt den kunne vært
løst på en annen måte, vil ikke jeg dømme
om. Det må imidlertid være helt klart at politiet
må være svært tilbakeholdent med å yte barnevernet
bistand med tilbakeføring av et barn som oppholder seg
på skolen, eller som på annen måte deltar
i aktiviteter i skolesammenheng. Jeg må imidlertid legge til
at 

alle

 berørte parter har et
ansvar for at lovlige vedtak blir respektert, og bør forholde
seg på en måte som ikke fører til ekstra
belastninger for et uskyldig barn. 

Jeg tilføyer for øvrig at
jeg fra representanten Jon Olav Alstad har fått tilsendt
et skriftlig spørsmål om samme sak, som jeg vil
komme tilbake til. Siden vedtaksmyndigheten her i utgangspunktet
ligger hos barnevernsmyndighetene, vil jeg også ta opp
spørsmålet om en hensiktsmessig oppfølging
med min kollega barne- og familieministeren.

  Det er mitt generelle inntrykk at politiet
søker å være så varsomt som
mulig når det gjelder barn. Det er også slik at
politiet og andre som blir satt til å følge opp
lovlige vedtak, ofte kan komme i en vanskelig situasjon når
barnet blir en kasteball mellom voksne. Da oppstår det
en situasjon som jeg i dette tilfellet beskrev som «vond».
Jeg vil ikke dømme om den, fordi jeg føler at
jeg må se nærmere på den med min kollega barne-
og familieministeren, og vil etter å ha gjort det, vurdere
om det skal gjøres noe ytterligere med saken.

Når jeg er varsom, er det fordi jeg
har fått saken beskrevet slik som jeg har gitt uttrykk
for i mitt svar til representanten, og jeg må gjenta det
jeg sa i mitt første svar, at alle parter – alle
parter – må bidra til at det kan løses
opp i vanskelige situasjoner. Det kan hende, hvis alle parter ikke
gjør det, at myndighetene vil komme i en særdeles
vanskelig situasjon. Til syvende og sist har ikke myndighetene så veldig
mye valg hvis det først foreligger rettslig kjennelse.
Men det er klart at samarbeider man, unngår man slike situasjoner,
og det påligger det alle å få til.

  Uten å gå ytterligere inn
på den konkrete enkeltsaken, som jeg ikke vil kunne kommentere
nærmere også fordi det foreligger et skriftlig
spørsmål, vil jeg si at det er nettopp med et
generelt utgangspunkt jeg opptrer slik at barnets beste blir ivaretatt
ved at jeg, som jeg sa i mitt første svar, vil drøfte
saken videre med min regjeringskollega. Det gjelder i disse saker
at hvis man kan vinne erfaring som tilsier at man kan gjøre
det bedre, skal man gjøre det. Jeg vil ikke at denne kommentaren
skal oppfattes som at jeg dømmer i denne saken, for den
har jeg ikke nok detaljinnsikt i til å uttale meg om. Men
jeg vil forfølge den videre, bl.a. på grunnlag
av de synspunkter representanten tok opp, og fordi vi plikter i
slike spørsmål å være særdeles
grundige med å evaluere og se hva vi kan lære.





                

