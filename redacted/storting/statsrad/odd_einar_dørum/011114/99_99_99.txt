  Politidirektoratet opplyser at politimesteren
i Oslo til enhver tid foretar en løpende vurdering
av hvordan man best kan yte publikum service. Stengningen av politistasjonene
om nettene og i helgene er gjort for at ressursene skal være
tilgjengelige der publikum er, og ikke
bindes opp inne. Ordningen som praktiseres, medfører at
politiet kan ha flere patruljer ute i operativ
tjeneste og dermed også reagere
raskere ved behov.

For alle typer publikumshenvendelser
er Sentrum politistasjon
døgnåpen alle ukedager. Politidirektoratet
er enig med politimesteren i at den valgte løsning er den som
ut fra de foreliggende ressurser dekker befolkningens
behov på den beste måten.

For bl.a. å sikre at det forebyggende
ungdomsarbeidet blir ivaretatt til enhver tid, har Stovner politistasjon to
politiposter, én på Furuset og én på Romsås.
En av disse politipostene er alltid bemannet lørdager fra
kl. 18 til søndag kl. 02, samt søndager fra kl.
16 til 24. Politipostene er underlagt forebyggende avsnitt ved Stovner politistasjon
og bemannes med to polititjenestemenn derfra.

For Majorstua politistasjon
har man opprettet en egen ungdomspatrulje som bemannes av polititjenestemenn fra
forebyggende avsnitt. Denne patruljen har tjeneste hver lørdag
fra kl. 16 til 24.

Politiet i Oslo
har på denne måten lagt til rette for at det forebyggende
ungdomsarbeidet blir ivaretatt på en god måte også i
helgene. Man anser det som meget positivt og viktig å være
der ungdommen er, og Oslo politidistrikt har lagt til
rette for dette ved at polititjenestemenn ved forebyggende avsnitt
ved Stovner og Majorstua politistasjoner patruljerer aktuelle nærmiljøområder i
helgene.

Publikum kan alltid få hjelp
og veiledning av den døgnåpne politivakten på Sentrum
politistasjon. Alle telefonhenvendelser blir besvart av
operasjonssentralen, som styrer patruljene etter behov.

  Både representanten og
jeg har felles utmerkede erfaringer med politiets innsats i Oslo.
Det framgår også av svaret mitt at det
som skjer under både Stovner politistasjon
og Majorstua politistasjon, tilfredsstiller det å være
mer åpent enn å være stengt
i helgene, spesielt for å møte
ungdom.

Når det gjelder situasjonen i politidistriktet,
er det politidistriktet som vurderer den sammen med Politidirektoratet.
Slik er det etter at vi har fått denne nye styringsordningen.
Jeg skal selvfølgelig ta med meg alle innspill som
jeg er kjent med, i den styringsdialog vi har, men jeg kan ikke
dermed dele ut noen løfter. Men å diskutere
hva som på en best mulig måte skaper et aktivt
politi, dvs. kombinasjonen av et politi som er synlig ute og samtidig aktivt
inne, slik at det kan følge opp, det skal jeg ta med meg, også for Oslo
politidistrikts vedkommende.

  For å være presis:
Jeg har ikke nå tenkt å overstyre verken
Politidirektoratet eller Oslo politidistrikt,
men jeg tar med meg synspunktene. Representanten har helt sikkert
rett i at mange opplever det akkurat slik som representanten framstiller
det.

På den andre siden er det etter
Politidirektoratets erfaringer kanskje ikke så mange
som vil henvende seg om natten. Det er mange som vil vite
at de når fram på telefon, og at en patrulje kan være
tilgjengelig. Og da er det også en statsråds
plikt å sørge for at man får utnyttet
dette på en best mulig måte innenfor
de budsjettrammer man har, for det man kaller et aktivt politi.

I det budsjettopplegget vi har nå,
har vi videreført den budsjettrammen som lå til
grunn i Stoltenberg-regjeringens opplegg. Om det gir ytterligere
handlingsrom, det er noe som jeg alltid tar med meg i en styringsdialog
med både Politidirektoratet og dermed også med
politidistriktene.





                

  Det er særlig viktig for menneskers
trygghet at de har rett til å leve uten frykt
for eller erfaring med vold. Jeg ser det som en svært
viktig oppgave å styrke særlig kvinners vern mot
vold. Situasjonen etter et samlivsbrudd har krav på spesiell
oppmerksomhet i så henseende.

Som representanten Gjul sier i spørsmålet,
sendte Justisdepartementet under den forrige regjering,
den 15. oktober 2001, på høring et forslag om å endre
straffeprosessloven § 222a om besøksforbud.
I høringsnotatet er det bl.a. foreslått en klar
hjemmel for å ilegge besøksforbud i eget hjem.
Fristen for å komme med høringsuttalelser ble
satt til den 15. januar 2002. Formålet med høringsforslaget
er å forebygge vold mot kvinner og bedre situasjonen
for voldsofre. Jeg er enig i dette, også i skjerpet
besøksforbud, men vil selvfølgelig vurdere de
høringsuttalelsene som kommer inn.

Når det er sagt, vil jeg bare
kort slå fast at håndheving av besøksforbud
er en politioppgave. Med de nye politidistriktene på plass
er det mitt ønske at det innen hvert distrikt
minst finnes én person med spisskompetanse på området,
nettopp for å møte disse problemene
på en måte som alvoret i situasjonen
tilsier, for de menneskene som er utsatt for overgrep.

  Når jeg uttrykte
at det burde være én person med spisskompetanse,
var det fordi vedkommende selvfølgelig også må sørge
for at det er en allmennkompetanse i de ulike deler av politiet.
Det er også slik som representanten sier, at
det faktisk går en stafett her. Det går en stafett
fra statsråd Dørum til statsråd Harlem
til statsråd Dørum, hvor det faktisk er en felles
linje at vi skal beskytte offeret, og at vi skal beskytte mot de
overgrep som er beskrevet her. Det er derfor jeg valgte å være
så klar i svaret mitt.

Når det gjelder hvordan vi best mulig
kan styrke og bygge opp kompetansen i politiet
på dette området, er det noe jeg vil ha med i
den styringsdialogen som departementet har med Politidirektoratet.
Men jeg har valgt å markere det med minst én person
med spisskompetanse i hvert politidistrikt, for å understreke
at dette er noe som skal være forpliktende. For
det er jo ingen tvil om at de som utsettes for disse overgrepene, ofte
føler at de må slite med at de ikke
alltid blir møtt på en best mulig måte. Vi
vet jo fra åpne debatter i samfunnet vårt
at politiet har erkjent at her har de mer å lære,
og jeg er forberedt på å bidra i den prosessen
gjennom styringsdialogen med Politidirektoratet.

  Det er bl.a. de synspunkter som representanten
nå fremmer, som gjør at jeg vil avvente høringsuttalelsene,
fordi når man velger å gå så drastisk
til verks som å skjerpe et besøksforbud, er det selvfølgelig
at det også har andre sider. Det er
for å ha oversikt over de sidene og kunne opptre mest mulig
rasjonelt i forhold til det, at jeg sa at jeg ville avvente høringsuttalelsene
og ta med meg alle de innspill som da kommer. Men når
det gjelder selve grunnholdningen, altså å sette
en verdigrense her, så markerte jeg den allerede i mitt
første svar.

Elisabeth Røbekk
Nørve hadde her overtatt presidentplassen.

