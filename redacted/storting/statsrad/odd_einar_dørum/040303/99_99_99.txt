 Før jeg svarer på representanten
Lyngstads spørsmål, vil jeg kort kommentere adgangen
til å kreve politiattest.

I en politiattest oppgis «hvorvidt
en person har vært gjenstand for strafferettslige reaksjoner eller
for andre tiltak i anledning straffbare handlinger som
han har begått», jf. strafferegistreringsloven § 5
første ledd.

Politiattest kan kreves framlagt i mange sammenhenger,
bl.a. ved ansettelse i enkelte stillinger. Det er da det enkelte
rettsgrunnlaget som angir hvilke lovbrudd som skal tas med i politiattesten.

Etter opplæringsloven og
barnehageloven skal attesten vise om vedkommende er siktet,
tiltalt eller dømt for seksuelle overgrep mot
barn.

Etter straffeloven § 29 kan retten
idømme den som finnes skyldig i en straffbar handling,
tap av stilling for en viss tid eller for alltid. Og retten
skal alltid vurdere om rettighetstap skal idømmes når
vedkommende finnes skyldig i seksuelle overgrep mot barn.

Denne bestemmelsen har vist seg særlig
praktisk der voksne har misbrukt eller kan misbruke det
tillitsforhold – særlig tillitsforholdet til barn – som
følger av bestemte stillinger, f.eks.
en førskolelærer- eller lærerstilling.
Det var også grunnen til at Stortinget i 2000
innskjerpet at domstolene ved bestemte seksualforbrytelser
alltid skulle vurdere rettighetstap, særlig for å ha
en mulighet til å forhindre at vedkommende gjennom en bestemt type
stilling eller virksomhet fikk en tillitsposisjon til
barn som kunne utnyttes.

Der en person dømmes for vold – og
vold som ikke har noe med barn å gjøre – vil
slike saker lett komme i en annen stilling. Her vil det ofte ikke være
faren for å misbruke barnets tillit som er det avgjørende,
men i stedet om de voksne, ikke minst foreldrene selv,
har tillit til læreren.

Stillinger knyttet til utstrakt kontakt med
barn betinger ofte et grunnleggende tillitsforhold mellom
barnet, foresatte og stillingstakeren.

Om redusert tillit etter en voldsdom
skal medføre tap av stilling eller mulighet til å utøve
et yrke, må alltid bero på en konkret
vurdering, hvor hensynet til den dømtes rehabilitering
med mulighet til å begynne på nytt må veies
opp mot sakens alvor og samfunnsviktige interesser.

Departementet  arbeider  for  tiden  med  ny
 straffelov – alminnelig del. Bestemmelsen om rettighetstap
vil bli grundig vurdert i den forbindelse, herunder anmodningsvedtaket
fra Stortinget. Etter mitt syn bør ikke
spørsmålet om retten skal pålegges å vurdere
rettighetstap i flere saker enn i dag, ses løsrevet
fra den helhetlige vurderingen jeg vil sørge for i arbeidet
med ny straffelov. Jeg kommer derfor tilbake til denne saken når
den nye straffeloven legges fram.

 Jeg velger å ikke ha noen
oppfatning av domstolenes praksis. Det er noe jeg skal gjennomgå i
forbindelse med straffelovens alminnelige del.

Men jeg vil konstatere at representanten og
jeg har en prinsipielt felles tilnærming, nemlig at vi ikke
skal ha et generelt yrkesforbud, men at vi skal foreta en individuell
vurdering i enkelttilfeller. Jeg har gjort rede for at
det eksisterer allerede i dag, og så er spørsmålet,
som er reist, om det skal utvides. Det er et spørsmål
jeg vil vurdere i forbindelse med straffelovens alminnelige del, og
jeg er ikke beredt til å si mer om dette nå.
Det vil høre til det arbeidet som skal utføres
av meg og i mitt departement.

 Representanten prøver på en
klok måte å gjenta spørsmålet
med en ny vinkling. Jeg vil heller ikke gå inn
på det straffeprosessuelle her, fordi det hører
til den samlede vurderingen. Men jeg konstaterer at vi fortsatt
prinsipielt har en felles tilnærming, i og med at det skal
skje individuelt, og det skal skje i det konkrete tilfellet.

Dette er et viktig utgangspunkt når
man skal vurdere de spørsmål som representanten
Lyngstad har tatt opp. Om jeg skal gå videre med hensyn
til både det straffeprosessuelle og det materielle
innholdet i dette, er nettopp av de forhold jeg vil vurdere
når jeg ser på straffelovens alminnelige del.





                

 Statistikken
de seks siste årene viser at det i snitt skjer 120 uhell
med bruk av fyrverkeri som medfører personskader, og da
særlig skade på øyne og fingre,
hvert år.

Ordinært salg av fyrverkeri direkte
til forbruker kan i dag skje bare i tidsrommet 27.–31. desember.
Dette er en bestemmelse som nettopp
er iverksatt for å korte ned salgsperioden, men
som anses som nødvendig i utstrekning for at salget skal
kunne gjennomføres på en forsvarlig måte.

Det er et krav at salget skal skje i handelslokale
over disk og av betjening som kan dokumentere tilfredsstillende
kunnskaper om de varene som selges. Bakgrunnen for disse kravene
er at betjeningen skal kunne gi råd og veiledning til kjøperen,
slik at kjøperen er klar over hva han eller hun
kjøper, og får sikkerhetsinformasjon om hvordan
varene skal brukes.

Ved salg utenom tidsrommet 27.–31. desember
kreves det særskilt tillatelse fra kommunen, og dette ivaretar langt
på vei det kontrollbehov som representanten tar opp i sitt
spørsmål.

Selv om salget av fyrverkeri begrenses til
en eller to dager, er det tvilsomt hvor stor effekt dette
vil ha for omsetningsmengden. Det man i stedet kan risikere, er
et voldsomt press på utsalgsstedene og deres
betjening, slik at de ikke tar seg tid til å gi
den nødvendige veiledningen om produktene og bruken av
dem. Ved å begrense tilgangen på fyrverkeri er
det også en viss risiko for at det blant publikum
oppstår ulovlig tilvirking av hjemmelaget fyrverkeri. Produkter
som sikkerhetsmessig ikke holder mål, gir større
sannsynlighet for skader og kan være direkte
livsfarlige under bruk.

Det kan også nevnes at det
kontinuerlig arbeides for at de fyrverkeriproduktene som slippes
på markedet, er av høy kvalitet. Fra 1. mars
d.å. innføres det en ny godkjenningsordning som
innebærer at alt fyrverkeri skal testes i henhold
 til  en  bestemt  standard  før  det  typegodkjennes – dette
i motsetning til den godkjenningsordning som er i dag, hvor godkjenningen
gis på bakgrunn av skriftlig dokumentasjon.

I EU arbeides det også med
en forordning for pyrotekniske artikler. Det er foreløpig
usikkert når denne vil tre i kraft.

Da statistikken
som sagt viser at de fleste ulykkene skjer som følge av
feil bruk, er det min oppfatning at i stedet for å begrense
utsalgsperioden er det bedre å fokusere på holdningsskapende
arbeid og økt kunnskap om varene og den risiko som er forbundet
med uvettig bruk. Jeg er kjent med at Direktoratet for samfunnssikkerhet og
beredskap i disse dager går ut med en invitasjon til bl.a.
representanter fra kommuner, brannvesen, politi og fyrverkeriimportører
til å delta i en arbeidsgruppe for å se på hvordan
man kan komme til livs den uvettige bruken av fyrverkeri.

 Jeg tror spørreren og jeg har samme
hensikt, at vi skal unngå uvettig bruk av fyrverkeri. Mitt
resonnement har vært veldig enkelt, nemlig at hvis man
begrenser salgstiden utover de dagene som nå er satt opp,
fra den 27. til den 31., er jeg redd for at man istedenfor å få en
bedre kontroll får en dårligere kontroll.
Det er det som var begrunnelsen i svaret mitt. Jeg er redd for at
man får en rask omsetning på kort tid, og så får
man ikke oppfylt de kvalitetskrav og de informasjonskrav
som skal stilles til omsetningen.

For å få en gjennomgang av
dette gjorde jeg også rede for det
initiativ som er tatt fra Direktoratet for samfunnssikkerhet
og beredskap, hvor jeg forutsetter at de drøfter det med alle
berørte. Kommer det innspill fra det hold, vil jeg selvfølgelig
lytte til det. Men jeg vil gjøre oppmerksom på at
allerede i dag kan f.eks. kommunen med hjemmel i politivedtektene
regulere bruken av fyrverkeri. Så man har flere kontrollmuligheter
enn dem som ligger i selve utsalgene, som også er
regulert.

 Jeg vil vurdere ulike tiltak ut fra det synspunkt
at vi ikke ønsker fyrverkeriskader.
Det er derfor Direktoratet for samfunnssikkerhet og beredskap nå inviterer
representanter fra kommunene, brannvesen, politi og fyrverkeriimportører
til å delta i en arbeidsgruppe for å se på hvordan
man kan komme den uvettige bruken til livs. Jeg forutsetter at man
på bred basis vil gjennomgå tiltak for å komme
dette til livs. Det er mange ideer om dette i den offentlige
debatt, bl.a. at man kan konsentrere
bruken til bestemte steder, og at man kan gjøre
det med et bestemt tilsyn, osv. Det er i denne debatten mellom
det vi kan kalle det sivile samfunn, les lokalsamfunnet, og ansvarlige
myndigheter jeg vil ha forslag på bordet. De forslagene
som kommer fram via Direktoratet for samfunnssikkerhet og beredskap,
vil jeg ta med meg i arbeidet. Representanten og jeg har samme siktemål.
Vi ønsker ikke å ha det antallet
skader, og vi ønsker å styre uvettig
bruk. Det er et felles siktemål. Så skal jeg lytte
til de forslag som kommer til meg gjennom den gruppen jeg allerede
har nevnt.





                

