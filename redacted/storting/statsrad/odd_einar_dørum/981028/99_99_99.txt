 Det er i utgangspunktet ikke noen forskjell
i regelverket for gokartkjøring på utendørs
og innendørs baner. Gokartkjøring som motorsport
reguleres av en egen forskrift om motorsport på lukket
område som bl.a. setter aldersgrenser for kjøring av
ulike motorvogner i konkurranse- og treningssammenheng. Grensen
for konkurranser er tolv år for de minste gokartene, for
trening er grensen ti år. Slik kjøring må skje
i regi av klubb tilknyttet Norges Bilsportforbund eller Norges Motorsykkelforbund.
Dette skal gi en sikkerhet for at kjøretøyene
er godkjent i forhold til klubbenes tekniske reglement, og at den
enkelte fører gis tilstrekkelig opplæring før
egen kjørelisens utstedes.

Det har ikke vært gitt egne regler
som tillater utleie og bruk av gokart til annen uorganisert fritids-
og underholdningsbruk. Slik kjøring kan derfor bare skje
dersom kjøretøyene er godkjent etter de generelle
regler for godkjenning av kjøretøy, og dersom
den som skal bruke kjøretøyet, har det nødvendige
førerkortet.

Departementet er gjort kjent med at det på enkelte
gokartbaner kan foregå utleie av gokart som ikke er i samsvar
med formålet for forskriften om motorsport. Vi har derfor
bedt Vegdirektoratet vurdere om det er behov for en revisjon av
forskriften i lys av den faktiske utviklingen som har skjedd med
hensyn til kommersiell utleie av gokarter, eller om forskriften
bør håndheves strengere. Vurderingen bør
gjøres som ledd i en mer omfattende revisjon av forskriften,
der direktoratet også er bedt om å vurdere en
tilnærming/harmonisering av den norske forskriften
til svenske og danske regelverk, og en kan regne med at en slik
omfattende gjennomgang først kan foreligge i 1999.

  Takket være intens oppsøking
og kontaktvirksomhet fra stortingsrepresentant Eirin Faldets side,
har jeg fått en dyp innsikt i gokartsystemet, som representanten
Skogholt tar opp her. Jeg er klar over at det er anlegg som det
er behov for å se på sikkerhetskrav i forbindelse
med, og jeg er også klar over det forhold at det bl.a.
drives et utmerket forebyggende arbeid i regi av politiet som en
bør se på i denne sammenhengen, og som jeg antar
også ligger til grunn for representanten Skogholts spørsmål.
Så jeg bekrefter at slike praktiske forhold har foranlediget
at jeg har bedt Vegdirektoratet gjøre det arbeidet som
nå er igangsatt.





                

  Å sette i drift en ny hovedflyplass er en
svært komplisert prosess. Hovedmålet er å oppnå sikker
og effektiv drift. Prosessen involverer ikke bare alle ansatte i
Oslo Lufthavn AS, flyselskapene og andre bedrifter på selve
flyplassen, men også dem som betjener luftrommet rundt
flyplassen.

Åpningen av hovedflyplassen ble for en tid
tilbake flyttet noen dager for å falle sammen i tid med
omleggingen av luftromsstrukturen i Nord-Europa. Den nye luftromsstrukturen
vil på sikt øke kapasiteten i trafikkavviklingen.
Det ville etter Luftfartsverkets oppfatning medført økte
samlede forsinkelser over lengre tid hvis åpningen av Gardermoen
og omleggingen av luftromsstrukturen skulle skjedd i to omganger.

I innkjøringsfasen hittil har forskjellige
faktorer bidratt til at trafikk i toppbelastningsperiodene har hopet seg
opp. Av de viktigste faktorene var datafeil i trafikkinformasjonssystemet,
svikt i telefonsentraler samt andre lands håndtering av
endringer i luftromsstrukturen. Uregelmessigheter som
oppstår, følges opp løpende.

Det er foretatt en nøye gjennomgåelse
av hvilke faktorer som ville virke inn på sikkerhet og
trafikkavvikling når den nye flyplassen åpnet,
der man av sikkerhetsmessige årsaker fant å måtte
fastsette visse begrensinger på trafikken den første
tiden. Luftfartsverket fant det derfor nødvendig å holde
trafikken nede på 32 flybevegelser pr. time de første
dagene, men økte så til 40 flybevegelser pr. time.
Fra 14. oktober og fram til vinterprogrammets iverksettelse
25. oktober har det vært avviklet et trafikkvolum
som tilsvarer summen for Fornebu og Gardermoen, noe som gir en avgang
eller landing hvert 90. sekund. Kapasiteten vil fortsatt
gradvis økes.

Fra og med starten av vinterprogrammet er det
inngått en avtale mellom Luftfartsverket og de største
flyselskapene om å redusere tilbudet midlertidig med 15
flybevegelser i det travleste tidsrommet på morgenen mellom
 kl. 08 og kl. 10. Dette gir en kapasitet på 50 flybevegelser
i timen. Opplegget skal evalueres etter en uke.

Det er gjort nyttige erfaringer etter åpningen,
som bidrar til en stadig smidigere trafikkavvikling. 

Jeg vil også i fortsettelsen følge
utviklingen nøye, men jeg vil samtidig understreke at høy
sikkerhet har prioritet før høy kapasitet.

For øvrig vil jeg vise til det svar
jeg gir på neste spørsmål, spørsmål
nr. 23.

  Det kunne sikkert vært et fascinerende
prosjekt å undersøke hva forsinkelser på Fornebu
i sin tid kostet Mor Norge, og hva forsinkelser på Gardermoen
koster, og hva som er de relative størrelsene. 

Det som er avgjørende er at når
man setter i gang en ny flyplass, setter man sikkerheten først.
Og for å bruke et bilde: Å legge om luftromsstrukturen
i hele Nord-Europa er det samme som å legge om veinettet
i London fra én dag til den neste og samtidig skifte navn
på veiene. Da ville selv erfarne taxisjåfører
hatt en stor jobb. Jeg konstaterer at ansatte, spesielt de som står
i passasjerbetjeningssituasjonen, har gjort en kjempejobb med å få dette på plass.
Og de barnesykdommer som har vært, har man tatt opp løpende
for å forbedre seg og utvikle seg. Det er ikke noen tvil
om at når folk arbeider på den måten,
fortjener de ros og anerkjennelse, og de gjør det jo også fordi
det forbedrer jobben. Den seneste rapport jeg har fått, er
at avviklingen forbedrer seg, men som sagt, når det gjelder
de enkelte toppbelastningsproblemer, har man utfordringer, og det
er det ingen grunn til å legge skjul på. Det at
man i møtet mellom menneske og system gir støtte for
at menneskene skal føle trygghet, at man legger sikkerheten
til grunn, må vi alle sammen være glad for. Med en
så omfattende omlegging av luftrommet som man har hatt,
både med flyttingen fra Fornebu til Gardermoen og med tilpasningen
i luftrommet over Nord-Europa, sammen med enkelte innkjøringsproblemer
på flyplassen, synes jeg i stort at man har kommet bra
fra det.

  Det fins sikkert enkelte opplevelser som er
ubehagelige, men vi kan ikke i drift av en flyplass basere oss på anekdotisk
informasjon. Vi må basere oss på det som skjer.
Jeg har selv reist fra flyplassen mange ganger, og jeg har opplevd
at informasjonen har vært meget håndfast og korrekt
hele veien. Jeg har sågar ved åpningen også helt
rettferdig blitt satt på en buss til Sogndal, for det var
det som var den eneste muligheten akkurat den dagen, og jeg opplevde
et personale som gjør jobben på en bra måte. 

Ved systematisk å jobbe med saken
både i forhold til det som har med teknikk å gjøre,
det som har med menneskenes jobbing med dette å gjøre,
og gi god støtte til dem som faktisk gjør en kjempejobb
i frontlinjen, vil flyplassdriften normalisere seg, og vi vil klare
den kapasiteten vi trenger. Sett i forhold til mange andre flypasser som
har startet, har Gardermoen kommet godt i gang, men det er utfordringer
og barnesykdommer – det er det ingen grunn til å legge
skjul på. Vi kommer best i land alle sammen hvis vi hjelper
til her. Mine bidrag til det er f.eks å bruke flytoget
riktig ofte. Det er en meget behagelig opplevelse. I tillegg holder
jeg meg godt, faktisk løpende, informert om det som skjer,
og jeg har også den siste rapporten med meg her i dag.





                

 Det er Luftfartsverket som har hovedansvaret
for flysikkerheten og kapasiteten i luftrommet og på flyplassene.
Når sikkerhet veies mot kapasitet, er det sikkerhet som
veier tyngst.

Oslo Lufthavn AS har eier- og driftsansvar
for den nye hovedflyplassen. Oslo Lufthavn AS som flyplasseier har
fullt ansvar for flyplassproduktet med tilhørende tekniske
systemer, og tar dette ansvaret svært alvorlig. Dette ansvaret
er Oslo Lufthavn AS seg bevisst i samarbeid med de store flyselskapene
og handlingoperatørene for å påse at
nye rutiner, prosedyrer og bruk av teknisk utstyr blir håndtert
korrekt. Dette er fordi det er en meget stor overgang fra gamle
Fornebu flyplass til den nye og moderne Oslo Lufthavn Gardermoen
for alle ansatte når det gjelder bruk av teknisk utrustning,
systemer mv.

Det er imidlertid mange aktører som
bidrar til den totale driften. Flyselskap, handlingoperatører,
cateringselskap, politi, tollere og butikk- og servicepersonell
er alle meget viktige i arbeidet med å få en stor
flyplass til å fungere. For svært mange operative
funksjoner er det et delt ansvar mellom flyplasseier og flyselskap
for håndteringen av passasjerer fra innsjekking til ombordstigning.

Internasjonal ekspertise som har fulgt denne
prosessen, har gitt positiv omtale av håndteringen av ovennevnte prosesser.
De barnesykdommer og problemer som Oslo Lufthavn AS slet med i de
to første ukene etter oppstart, har avtatt. Etter min vurdering
tar Oslo Lufthavn AS ansvaret alvorlig. Jeg har blitt løpende
orientert om framdriften og vil selvfølgelig fortsatt følge
utviklingen i driften meget nøye.

  Nå legger ikke jeg noe nedsettende
i begrepet «anekdotisk informasjon». I det legger
jeg de opplevelser som den enkelte har, og som aldri kan fratas
den enkelte som har hatt det, hva enten vedkommende er stortingsrepresentant
eller hvem som helst som reiser til og fra denne flyplassen. Men
det er summen av all informasjon som er avgjørende – den
som observeres av dem som er i skranken, av dem som er driftsansvarlige,
ja selvfølgelig alle sammen, og det er den informasjonen
jeg løpende får. Men også informasjon
fra enkeltpersoner teller med, fordi den er en del av helhetsbildet.
Den foranlediger at man stiller kontrollspørsmål,
forvisser seg om at informasjonen er korrekt. Og noe av det jeg
har stresset, er at alle ansvarlige, ikke minst de som sitter sentralt
i dette, med ledelsesansvaret, alltid skal påse at informasjonen
som gis ut, er korrekt i forhold til brukerne. Jeg vil selv også ta
initiativ for å yte stor anerkjennelse til dem som ofte
i denne ansvarsdelingen får trykket først og fremst,
nemlig de i skranken – som jeg selv har passert mange ganger – fordi
de fortjener anerkjennelse. Men det er selvsagt, som det ligger
i spørsmålet, slik at alle som har ansvar, skal
la være å skygge unna – de skal stå fram
og tale sant om det som skjer. Slik må det være,
det er den eneste måten å sørge for at
barnesykdommer avvikles på, og at driften blir så god
som man måtte kreve av en moderne flyplass.

  Jeg kjenner meg ikke igjen i begrepet «skjønnmaling».
Jeg gjorde det helt klart lenge før Gardermoen åpnet,
at man måtte forvente barnesykdommer, man måtte
forvente at for å takle det måtte man gi sannferdig
informasjon hele veien. Jeg har selvfølgelig vært
med på å påse at det bygges opp slike
informasjonsstrukturer, og at de skal være gode. Den informasjonen
er meg bekjent gitt av både ledelse og alle andre. I noen
sammenhenger har det ikke fungert godt nok internt – derfor
har folk i skranken måttet ta «en trøkk».
Spesielt i situasjoner til å begynne med, da flyparkeringssystemet ikke
fungerte, slik at man måtte improvisere, ble det en stor
belastning. Men jeg oppfatter det slik at alle tar ansvaret og ikke
skygger unna, og det er jo nettopp det som karakteriserer Oslo Lufthavn,
at folk stiller opp på en fantastisk måte. Det
gjorde de på overtid på slutten på gamle
Fornebu, og det gjør de ved innkjøringen nå også. Det
har også til og med ført til at enkelte aviser
har tatt en slags selvkritikk på noen typer svartmaling
som skjedde på forhånd. Men det er jo ikke sagt
for at man skal bagatellisere barnesykdommer. Av barnesykdommer
lærer man dersom alle er med og tar ansvaret. I det har
representanten og jeg helt lik holdning, og det har vært
min holdning hele veien.





                

  I forbindelse med overgangen til vinterprogrammet
1998/99 har flyselskapet SAS valgt å redusere
tilbudet regionalt til og fra Evenes. Så vidt jeg vet,
er dette bl.a. ut fra selskapets vurderinger av konkurransesituasjonen
i regionen samt øvrige kommersielle forhold. Selskapet
står fritt i å foreta slike ruteendringer.

Som samferdselsminister er det mitt ansvar å sørge
for at den samlede transportstandard også i denne regionen er
tilfredsstillende. Etter grundige studier av bl.a. rutetilbudet
til og fra Harstad/Narvik Lufthavn, rutetilbudet til og
fra Narvik Lufthavn samt sjøverts rutetilbud med henholdsvis
hurtigbåt og hurtigrute til og fra Harstad er det min oppfatning
at den samlede transportstandarden i regionen ikke berettiger statlig
inngrep.

Etter det luftfartsrelaterte regelverket kan
statlig intervensjon i markedet skje når den samlede transportstandarden
blir for dårlig. Når det gjelder luftfart, må det
da utlyses såkalt forpliktelse til offentlig tjenesteytelse, FOT.
Dette innebærer bl.a. enerett og monopol på rutene til
og fra Evenes, noe jeg forstår at bl.a. støtteutvalget
for lufthavna har vært negativ til.

Både faktisk eksisterende transportstandard
i regionen og ulemper ved statlig inngrep med FOT tilsier derfor
at staten ikke bør gripe inn. Jeg vil imidlertid uansett
oppfordre berørte brukere og andre interessenter til å ta
kontakt med aktuelle flyselskaper for å øve påtrykk
for et bedret rutetilbud, hvis det er slik at uklarheter
vedrørende det faktiske passasjergrunnlaget har påvirket
flyselskapenes vurderinger i negativ retning.

  Det er som kjent med et meget solid flertall
i Stortinget etablert en deregulering av luftfarten på stamrutenettet,
samtidig som vi har et anbudsopplegg på kortbanenettet.
Det er det som er spillereglene for det som foreligger. Det er den åpne
debatten om rutetilbudet som påvirker, og det er ikke slik at
departementet har noen som helst styringsmulighet i denne situasjonen.
Vi prøver likevel å følge med i det som
skjer av endringer, og det jeg gjorde rede for i mitt svar, var
hvilke spilleregler som gjelder i forhold til endringene. Det var
også tydelig av svaret å se hvordan man kan påvirke
situasjonen hvis det er slik at det er feil informasjon om brukergrunnlaget
som har påvirket ruteopplegget.

Jeg har registrert at representanten har bedt
meg se på dette på nytt, og jeg skal på nytt
gå igjennom den faktiske informasjon jeg har om situasjonen
i dette området.

  Det ble nok lagt mer velvilje i svaret mitt
enn det var grunnlag for. Jeg sa ikke at jeg kommer til å gå til
flyselskapene, men jeg sa at jeg på nytt ville se på det
informasjonsgrunnlaget som fins om den faktiske utvikling i regionen.
Det er en del av den informasjonen som departementet har, og som
vi tar med oss. Det har jeg lovet å gjøre, og
det gjentar jeg, og står selvfølgelig ved.





                

