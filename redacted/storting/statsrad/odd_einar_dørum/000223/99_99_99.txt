  Det er dessverre riktig som NRK opplyste,
at en Oslo-kvinne måtte vente så lenge som sju år
på å få behandlet sin voldsoffererstatningssak.
Dette er selvfølgelig en uakseptabelt lang saksbehandlingstid.

Jeg har fått opplyst at fylkesmannen
nå har fått papirene fra politiet og er i ferd
med å avslutte behandlingen av den aktuelle saken.

Når det gjelder den lange saksbehanlingstiden
i politiet, vil dette bli tatt opp og innskjerpet overfor landets
politimestre.

Jeg har også fått opplyst
at fylkesmannen i Oslo og Akershus har bedret rutinene for å hindre
at dette gjentar seg i fremtiden. På denne bakgrunn ser
jeg ingen grunn til å iverksette ytterligere tiltak.

Asmund Kristoffersen hadde
her overtatt presidentplassen.





                

  Mange kvinner som har brutt ut fra voldelige
samliv, føler seg fortsatt truet av overgriperen og opplever
at denne fortsetter å utøve vold og fremsette
trusler. Gjerningsmannen finner ofte fram til kvinnen selv etter
at denne har flyttet eller tatt andre forholdsregler for å holde
seg skjult.

Folkeregisterloven pålegger i utgangspunktet
taushetsplikt om private forhold. Som private forhold regnes imidlertid 

ikke

 en persons fulle navn, personnummer, adresse
m.m., såfremt ikke slike opplysninger røper et klientforhold
eller andre forhold som må anses som personlige. Slike
opplysninger kan utleveres til personer og private institusjoner
når opplysningene er nødvendige for å ivareta
lovmessige rettigheter eller plikter.

Det er anledning til å søke
om at adresse ikke skal oppgis til private personer og institusjoner.
De øvrige personopplysningene i folkeregisteret er det
ikke hjemmel for å treffe tiltak for å skjerme,
utover hva som er nevnt.

Etter gjeldende rett er det ikke mulig å få et
nytt eller fingert personnummer med den begrunnelse at man kan bli
utsatt for vold eller trusler. I henhold til dagens regler er det
kun adgang til å få nytt personnummer dersom det hefter
feil ved personnummeret eller etter kjønnsskifte.

Jeg er enig i at vernet for de mest utsatte
ofrene ikke er godt nok. Det må arbeides mot regelendringer
som gir et bedre vern om personopplysninger og eventuelt adgang
til skifte av personnumre i enkelte tilfelle.

Jeg tar nå initiativ til å nedsette
en arbeidsgruppe som skal arbeide for å utrede og avklare
spørsmålet om endret personnummer for å beskytte
voldsutsatte kvinner. Dette arbeidet er en oppfølging av
handlingsplanen «Vold mot kvinner», som ble oversendt
Stortingets justiskomite den 24. november 1999. Der er dette spørsmålet
omhandlet, og det fremmes som særskilt tiltak i planen
at spørsmålet om økt vern av personopplysninger
for personer utsatt for alvorlig vold og trusler skal utredes nærmere.

  Jeg tar tak i dette raskt, fordi det er nødvendig.
Jeg er vel kjent med de svenske ordningene, som gir adgang til en
såkalt sikkerhetsmarkering i folkeregisteret, som ikke
er lovregulert, men som gjør at man da kan være
veldig forsiktig med å utlevere personopplysninger, til
det punkt at man kan få benytte en gammel adresse, selv
om man har flyttet, og til det punkt som representanten antydet,
at man kan ha et fingert personnummer. Det er også slik
at dette forholdet som representanten tok opp, ble tatt opp i det
høringsbrev departementet sendte ut i september i fjor,
som gikk på kildevern og anonymitet i forbindelse med straffeprosessen.
Så dette er et spørsmål som har mitt
engasjement, og jeg har hatt så mange kontakter at jeg
er innstilt på å drive det fram så raskt
som mulig.





                

  Oppslaget i Verdens Gang gir ikke et korrekt
bilde av spørsmålet slik som det utredes i departementet – og
slik som det for øvrig også ble presentert i avisen
dagen etter.

Det vi vurderer, er muligheten for å innføre
en ordning med tidsbegrenset tillatelse på fra ett til
to år til personer som ikke fyller andre vilkår
for tillatelse i utlendingsloven. Ordningen er tenkt å ha
et humanitært aspekt, i den forstand at det skal være
en positiv opplevelse for den som kommer, og for dem som har ansvaret
for vedkommende – en slags hospitantordning. Ordningen skal
ikke belaste statsbudsjettet, men i sin helhet finansieres av en
organisasjon, menighet eller kommune. På denne måten
vil vi også kunne komme i møte det engasjement
vi ofte opplever i lokalsamfunn. Nærmere formål,
avgrensninger og øvrige detaljer gjenstår å utrede. Hva
som imidlertid er klart, er at ordningen ikke er tenkt å gjelde
personer som er i Norge, og som har fått avslag på søknad
om tillatelse. Den skal heller ikke danne grunnlag for varig innvandring
til landet. Og det er også slik at når denne saken
er avklart fra min side, vil jeg fremlegge et forslag for Stortinget.

  Representanten tar feil. Dette er ikke en
del av asyl- eller innvandringspolitikken. Det er ikke ment slik.
Det er ikke ment å gjelde folk som er her og har fått
avslag. Det er heller ikke ment som en snarvei inn i Norge. Det
er ment som et tidsavgrenset opphold i Norge, og hvor det gjenstår å utrede
reglene. Men skal man folkelig beskrive det, kjenner vi
ordningen på ungdomsplanet – f.eks. kjenner vi
det gjennom AFS-ordningen, hvor ungdom kan reise på tvers
av verden og bli utvekslet. Vi antyder at den muligheten også kan
gjelde for andre, men det må være klare regler
for det, og det er regler som verken handler om å smiske
eller om å gå fram på en uvederheftig
måte, eller snike seg inn i riket. Det handler om et tidsavgrenset
opphold for å kunne motta noe positivt og eventuelt yte
noe positivt, og det er det. Det er ikke tenkt som noe som helst
bidrag for å endre reglene i asyl- eller arbeidsinnvandringspolitikken.
Det har aldri vært tema fra vår side når
vi har tenkt på denne ordningen. 

Stortinget vil selvfølgelig få saken,
og de skal da drøfte den og vurderer den slik som de finner
det nødvendig, når saken kommer til Stortingets
kjennskap. 





                

  Spørsmålet var berørt i
den muntlige spørretimen, men det fyldigere svaret kommer
til representanten Rasmussen.

Det er riktig, som det blir vist til i spørsmålet
fra representanten Rasmussen, at det er om lag 70 personer fra Kosovo
som er utvist fra Norge. De fleste er dømt for narkotikaforbrytelser,
men sakene omfatter også personer som er dømt
for andre forhold, og ikke alle har fått langvarige straffer. 

Ordningen med kollektiv beskyttelse for personer
fra Kosovo i april i fjor omfattet ikke personer som hadde fått
vedtak om utvisning, eller begått straffbare forhold som
kan gi grunnlag for utvisning. Norske utlendingsmyndigheter fører
en streng praksis i forhold til utvisning av personer som har begått
kriminelle handlinger i Norge, og er opptatt av at denne politikken
skal kunne gjennomføres med tvangsmessige uttransporteringer
av personer som ikke forlater riket frivillig. 

Når det gjelder personer fra Jugoslavia,
herunder Kosovo, har det tidligere vært et problem at jugoslaviske myndigheter
ikke har akseptert ufrivillige returer av hjemlandets borgere, uavhengig
av om disse har vært fra Kosovo eller Jugoslavia for øvrig.
Det har heller ikke vært avgjørende om personene
har hatt jugoslaviske pass eller ikke. Det må påpekes
at dette ikke bare har vært et problem for norske myndigheter,
men også for andre land som har forsøkt å uttransportere
personer til Jugoslavia. Problemet har heller ikke bare omfattet
personer som er utvist, men har omfattet alle som ikke har hatt
rett til å oppholde seg i Norge, og som man har ønsket å returnere
til Jugoslavia. 

I 1996 ble det fremforhandlet en avtale med
jugoslaviske myndigheter som åpnet for at man kunne gjennomføre
tvangsmessige returer. Som følge av den senere utviklingen
i Kosovo, ble det ikke aktuelt å undertegne returavtalen. 

Etter de endringer som har funnet sted i Kosovo
i 1999, vil arbeidet for tvangsmessige returer av dem som er utvist,
kunne bli gjennomført i inneværende halvår. Jeg
gav før nyttår i fjor klarsignal til at man kunne
samarbeide med å finne praktiske løsninger for
uttransportering. Dette arbeidet reiser flere sammensatte problemstillinger
av politisk og praktisk art, men jeg kan forsikre at arbeidet vil
bli gitt høy prioritet fra Regjeringens side. Samtidig
som norske myndigheter vil arbeide nasjonalt i forhold til dette
spørsmålet, vil man selvfølgelig også følge
opp alle internasjonale initiativ som kommer for å samordne
statenes politikk, og vi vil holde nær kontakt med myndighetene
i Sverige og Danmark i det videre arbeidet.

  Jo, vi tar initiativ fra norsk side. Vi har
f.eks. et løpende nordisk samarbeid som går på alle
asyl- og flyktningspørsmål, som er et meget nyttig
samarbeid. 

Vi prøver også å følge
opp de initiativ som kommer fra FNs høykommissær
for flyktninger, og det er i denne situasjonen at Høykommissæren
har bedt en ved retur til Kosovo å prioritere dem som ønsker å vende
tilbake. Det må også ses i sammenheng med, når
man har behov for å samordne det, at også mange
europeiske land har hatt kriminelle personer som de ønsket å returnere.
Norge har derfor, i likhet med Sverige og Danmark, foreløpig
ikke gjennomført tvangsmessige uttransporteringer. Jeg
forventer imidlertid at man i løpet av inneværende år
vil kunne finne en praktisk løsning på de både
praktiske og politiske problemstillinger som er knyttet til tvangsmessige
returer, og jeg kan gjenta at Regjeringen prioriterer dette. Det
kan f.eks. handle om en direkte transportering til Pristina. Da
må man ha et formål i forhold til UNMIK, da må man
også ha avklart forholdet om transitt gjennom andre lands
luftterritorium. 

Så selvfølgelig vil vi ta
initiativ, og jeg vil også sørge for å følge
med på at initiativene blir fulgt opp, for representanten
Rasmussen og jeg har den enkle oppfatning at har man gjort noe galt
og misbrukt vår tillit, skal man også ut. 





                

  Prøveordningen med promilleprogram
har vært i gang siden 28. juni 1996. Målgruppen
for promilleprogrammet er personer som alternativt ville blitt idømt
ubetinget fengsel for gjentatt promillekjøring eller kjøring
med over 1,5 i promille, og som i tillegg har et erkjent alkoholproblem.
Fengsel har erfaringsmessig begrenset preventiv effekt overfor denne gruppen.
Tilbakefallet til ny promillekjøring i denne målgruppen
er erfaringsmessig stort, og disse personene står for en
vesentlig del av det totale antallet trafikkulykker. Målsettingen
med programmet er å få flest mulig innenfor denne
spesielle risikogruppen til å avstå fra kjøring med
promille i fremtiden, for dermed å skape et tryggere trafikkmiljø.

Erfaringene med prøveordningen med
dagens målgruppe er gode, og det er ingenting i det eksisterende evalueringsmateriale
som tilsier at målgruppen bør endres vesentlig. 

Prøveordningen med promilleprogram
i fem av landets fylker løper ut 28. juni 2000. Med hensyn
til spørsmålet om en utvidelse av ordningen til
landet som helhet har vi i St.prp. nr. 1 for 1999-2000 sagt at vi
innen utgangen av prøveperioden vil ta en beslutning om
den videre utvikling av promilleprogrammet. Det er på den
rene at en utvidelse av ordningen vil kreve at det tilføres
ressurser til Kriminalomsorg i frihet. Den første naturlige
anledning for Regjeringen til å komme tilbake til denne
saken vil være i revidert nasjonalbudsjett for 2000.

  Det er mange gode hensikter og formål
som kan gjennomføres over offentlige budsjetter. Jeg vil
i mitt videre arbeid med saken legge vekt på det vi har
lært til nå, nemlig at med den målgruppen
man har hatt nå, har man hatt gode erfaringer. Det gjelder
bl.a. det arbeidet som er gjennomført i representantens
hjemfylke, Østfold, hvor man jobber særdeles aktivt med
dette, og jeg har selv innhentet de erfaringene. Men jeg legger
nå til grunn for mitt videre arbeid det som til nå har
vært rammen for programmet, og vil for øvrig ikke
si noe mer enn det jeg sa i mitt første svar, at den første
naturlige anledning til å se på spørsmålet
er revidert nasjonalbudsjett for 2000. 





                

  Jeg har i den siste tiden skaffet meg innsikt
i hvordan norsk politi gis operativ opplæring under grunnutdannelsen
på Politihøgskolen og i den årlige treningen
ute i politidistriktene. 

Når det gjelder besøkene
i Danmark og Storbritannia, har det vært verdifullt å få innsikt
i de to ulike ordningene. I Danmark har det i de senere årene
ikke vært spesielle debatter om politiets bevæpning,
verken offentlig eller internt i politiet. Som kjent er dansk politi
væpnet med håndvåpen. Britisk politi
er som kjent ubevæpnet, men har særskilte bevæpnede
enheter som tilkalles ved behov. Det er ingen drøftelser
der i dag om å endre ordningen til generell bevæpning.
Dette fikk jeg bekreftet senest både i går og
i forgårs i møte med både politiske myndigheter og
politimyndigheter. 

I Norge har vi lang tradisjon for at politiet
skal være sivilt og ubevæpnet. Etter mitt skjønn
er det viktig å videreføre dagens ordning. For å få dette
til er det nødvendig med et politi som har nødvendig
kompetanse og riktig utstyr. Taktiske og operative ferdigheter er
grunnleggende. Vi må ha mannskaper som er i stand til å håndtere slike
situasjoner. Politiets utrykningsenheter, UEH, har gode ferdigheter
på dette området. Spesialistene er beredskapstroppen
i Oslo, som også har et nasjonalt bistandsansvar. Mitt
inntrykk er at vi i dag er godt dekket på dette området.
Når det oppstår situasjoner som stiller politiets
ferdigheter på prøve, er det viktig at alle nivåer
i politiet bidrar til evaluering og eventuelle forbedringstiltak.

Politihøgskolen gjennomfører
nå et kartleggingsprosjekt som går ut på å systematisere
og bearbeide informasjon fra de innberetningene departementet mottar
som følge av bevæpningsoppdrag i politiet. Formålet
med dette er å få til kontinuerlig fokusering
på rutiner og eventuelle endringer i opplæringen.
Jeg vet jo selv at Politihøgskolen har forbedret sin opplæring
ut fra slik innsikt gjennom de senere år, det har jeg erfart
ved besøk på Politihøgskolen. Men jeg
må konkludere med, som svar på spørsmålet,
at besøkene i Danmark og England for mitt vedkommende ikke
har ført til noe endret syn på dagens praksis.

  Mens Storbritannia, som Norge, i de fleste
tilfeller har et ubevæpnet politi, har de også,
som vi, politi som kan brukes bevæpnet. Forskjellen er
at britene har enheter som utelukkende er trent for dette formålet,
mens vi har politifolk i vanlig tjeneste som er trent for å kunne
rykke ut.

Jeg har personlig satt meg inn i de treningsoppleggene som
foreligger. Jeg mener at treningsoppleggene er gode, og at politiet
er skikket til å løse oppgaven. Det er et fellestrekk
mellom Norge og Storbritannia at i de aller fleste tilfellene man
rykker ut, er det ikke nødvendig å bruke våpen,
og det skjer i de sjeldneste tilfellene at det utveksles skudd. 

Jeg tror at det viktigste – og det
mest realistiske – i Norge er å holde på et
politi som i det vanlige politiarbeid er ubevæpnet, slik
vi kjenner det fra et stort naboland som Storbritannia, men som
samtidig må være godt nok trent og godt nok operativt
organisert til å vite hvordan man skal håndtere
en situasjon dersom det er nødvendig.

Jeg har sagt at dette vurderer vi løpende.
Jeg vet at de som driver med utdanning, gjør det, og jeg
er også personlig innstilt på å gjøre
det, for det er avgjørende for å kunne holde den
grensen vi har i Norge i dag.





                

  Først vil jeg understreke at hensikten
med utlendingskontroller er å begrense antall personer
som er her ulovlig, med de negative konsekvenser dette medfører
for samfunnet. Ulovlig innvandring og menneskesmugling representerer
et økende problem både i Norge og i andre europeiske
land. Jeg ønsker derfor at politiet skal opprettholde et
rimelig kontrollnivå, slik at ulovlig opphold kan begrenses
så mye som mulig.

Jeg har imidlertid stor forståelse
for at kontroller kan føles som en ubehagelig inngripen
i den enkelte persons frihet, særlig hvis personer med
minoritetsbakgrunn blir utsatt for gjentatte kontroller uten at
de har opptrådt på en måte som gir grunnlag
for mistanke om at de oppholder seg her ulovlig. Blant annet på denne
bakgrunn gav Justisdepartementet i oktober 1999 ut nye retningslinjer for
utlendingskontroll etter innreise.

Av retningslinjene fremgår det at
utlendingskontroller etter innreise ikke skal foretas utelukkende
på grunnlag av utseende, språk, navn eller fordi
en person er utlending eller har utenlandsk opprinnelse.

Organisasjonen mot Offentlig Diskriminering – OMOD – lanserte
for flere år siden et forslag om å innføre
en «kvitteringsordning», slik at personer med
minoritetsbakgrunn som ble kontrollert, kunne fremlegge en kvittering
som viste at de tidligere var kontrollert. Departementet fant ikke
grunn til å gå inn for forslaget, bl.a. fordi
en slik kvitteringsordning ikke ville kunne forhindre at personer
som oppholder seg på steder hvor politiet har mistanke
om at det oppholder seg utlendinger ulovlig, blir kontrollert. En
kvittering kan heller ikke føres som bevis for at politiet
har utført kontrollen på en klanderverdig måte.

Som sagt har jeg stor forståelse for
at den som opplever kontroll av sin person, ser dette som en negativ
opplevelse. Dette stiller store krav når det gjelder å skape forståelse
hos de kontrollerte for formålet med kontrollene. Kontrollene
må dessuten gjennomføres på en smidig og
høflig måte.

På bakgrunn av de nye retningslinjene
samt de hensyn i forhold til en kvitteringsordning som jeg har referert
til, ser jeg fortsatt ingen grunn til å innføre
en slik kvitteringsordning som representanten Jan Petter Rasmussen refererer
til i sitt spørsmål.

Jeg er imidlertid sterkt opptatt av at politiet
ikke skal diskriminere, og inviterte derfor bl.a. til en åpen
drøfting om dette på politisjefmøtet
sist høst, der sekretariatsleder i Senter mot etnisk diskriminering
orienterte og innledet til en samtale om disse spørsmålene.
Ut fra den samtalen som fant sted – som var meget direkte,
meget konkret, og som bar preg av vilje til å bekjempe
diskriminering hos politilederne – vil jeg følge
opp dette. Jeg vil bl.a. aktivt bygge på de erfaringene
som Senter mot etnisk diskriminering har samlet. Dette senteret
er jo opprettet bl.a. for å ta vare på erfaringer
som handler om diskriminering, og OMOD har vært en av fødselshjelperne
her. Så de skal ha stor ros for at de har vært
aktive og for at de står på. Men det praktiske
forslaget slik det er formulert, oppfatter jeg ikke nå som
det mest velegnede for å komme diskrimineringen til livs.

  Jeg sa at jeg ikke vurderer det på nytt
nå. Men jeg har samtidig sagt at jeg er åpen for
alle praktiske forslag, og grunnen til det er følgende:

Det er bl.a. i Oslo-politiet, men også i
andre politidistrikt, laget strategiplaner for å bekjempe
diskriminering ut fra en enkel filosofi, nemlig den samme som representanten
Rasmussens, at en borger er en borger. Og det er ikke noe poeng
for politiet å ha færrest mulig venner. Man trenger
flest mulig venner, og man trenger å ha venner for å bekjempe
dem som er fiender, nemlig kriminelle. 

Jeg har selv vært til stede på en
rekke møter hvor det som virkelig gjør inntrykk,
er når folk personlig forteller om diskriminering. Her
er representanter for politiledelsen til stede og hører
på. Jeg konstaterer at det gjør inntrykk. Jeg
har tro på slike tiltak. 

Jeg har også tro på den dialogen
som ble skapt da Senter mot etnisk diskriminering deltok på politisjefmøtet. Fordi
jeg ønsker å ha trykk på saken, ønsker
jeg å følge det opp, og jeg ønsker spesielt å legge
vekt på de erfaringene senteret innhenter, for alle slike
erfaringer, som er vitnefaste erfaringer, tvinger dem til hele tiden å se
på praksis. 

Jeg støtter selvfølgelig
også politiet i arbeidet med å rekruttere fra
etniske minoriteter, så spørsmålet fra
min side handler ikke om vilje eller holdning, men om å finne de
praktiske tiltakene som varer. Og på det grunnlaget vil jeg
til enhver tid vurdere åpent hva som er det mest effektive.
Men jeg avventer videre innspill fra dem som har praksisen, både
hos politiet og bl.a. Senter mot etnisk diskriminering, som jeg
legger stor vekt på å lytte til. 





                

