 Vi som er her, blir ofte trukket fram i de folkedomstoler som den nyere tids debattprogrammer er, og da får vi beskjed om hva vi bør prioritere eller ikke prioritere. Men Regjeringen har i hvert fall gjort sine prioriteringer, og jeg oppfatter det slik at jeg har støtte i Stortinget som justisminister for det. Jeg skal minne om hva det var:










Berg barn og ungdom i tide!







Vær akutt til stede! Ta organisert kriminalitet! Den økonomiske kriminaliteten inngår i den sammenhengen.




Det er helt klare prioriteringer. Det handler her om lovverk, det handler om organisasjon, og det handler om noe som jeg også følte at interpellanten tok opp: kulturbygging. For det er ikke noen tvil om at den kulturbyggingen vi snakker om her, handler om forhold internt i politiet når det gjelder å styrke politiets egen kompetanse, og politiets samarbeid med andre viktige norske samfunnsinstitusjoner. Her er finansinstitusjonene nevnt, men det gjelder selvfølgelig også skattemyndigheter. Jeg vil nok en gang si at noen av de kanskje minst heroiserte – men likevel, de fortjener stor heder og ære – er skatterevisorene i Skatteetaten. De er frontsoldatene i en viktig innsats for nettopp å bekjempe det som er tatt opp av interpellanten.




Representanten Thorkildsen tok opp spørsmålet om omvendt bevisbyrde. Det har vi i dag innenfor deler av kampen mot økonomisk kriminalitet, f.eks. i forbindelse med inndragning. Vi har jo hatt saker hvor noen er uførepensjonister, men sitter med en enorm formue. Jeg skal ikke nevne navn, jeg, men de er godt og behørig dekket f.eks. i Økonomisk Rapport noen år tilbake. Er det slike saker hvor man sitter med den formuen, må man i prinsippet godtgjøre hvor pengene kommer fra. Da har vi snudd bevisbyrden, nettopp slik som Inga Marte Thorkildsen tok opp.




Etter min kunnskap skal det være økoteam i alle politidistrikter, men for å være sikker på hvordan kompetansen og funksjonen nå er, har jeg altså bedt om en avrapportering. For det er viktig – og det oppfatter jeg også er interpellantens hensikt – å holde trykket. En del av trykket er selvfølgelig, i en tidsalder da alle IKT-systemer nesten fornyes over natta – for det er jo slik utviklingen er. Så holder vi selvfølgelig løpende debatten om hvordan vi skal være best mulig også på det området. Interpellanten har lest meg rett når det gjelder det.




Andre har tatt opp spørsmålet om hele aksjemarkedet. Det blir det ikke tid til å gå inn på her, annet enn at jeg vil si følgende: Jeg er generelt opptatt av rettsregler som beskytter de små og sørger for at de små ikke blir klemt i forhold til store og mektige interesser i hele finans- og aksjemarkedet vårt.




Jeg kommer til å holde trykket på dette ut fra én enkel grunnholdning, og den er følgende: Det å drive med økonomisk kriminalitet er å snyte det norske folket og det norske samfunnsfellesskapet for betydelige midler. Det er å sørge for at velferdssamfunnet vårt undergraves. Og det er i praksis å bidra til en ganske effektiv konkurransevridning, spesielt overfor hele den underskogen vi har av små og mellomstore virksomheter i landet vårt. På den måten føler jeg at vi faktisk har laget et felles verdifundament i stortingssalen, og det er bra. Vi trenger det, for dem vi skal bekjempe, er utspekulerte. Da trenger vi mange «whistle blowers» – vitner eller varslere, som det heter.




Jeg ønsker alle norske borgere velkommen som varslere i kampen mot økonomisk kriminalitet.




