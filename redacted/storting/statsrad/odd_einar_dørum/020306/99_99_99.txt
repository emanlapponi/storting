 Kan jeg først med presidentens tillatelse
gi en liten tilleggsopplysning
i forbindelse med en tidligere spørretime?

 Det medfører riktighet at soningskøene
fortsetter å øke. I den pressemeldingen som
representanten Ellingsen refererer til, redegjøres det for
situasjonen. Av denne fremgår bl.a. at økningen
i soningskøen er forårsaket av at den jevne, ordinære
produksjonen av straffesaker i politi, påtalemyndigheter
og domstoler overstiger den kapasitet kriminalomsorgen har til rådighet.
Med fortsatt høy kapasitet i øvrige deler av straffesakskjeden
vil økningen fortsette. Regionene Øst og Sør har
hatt størst økning i soningskøene. Utnyttelsen av
kapasiteten i fengslene har vært svært høy
i 2001 og hittil i 2002. Ordinær soningskapasitet i denne
perioden har vært 2 923 plasser.

Det er riktig at knapphet på utdanningskapasiteten
for fengselsbetjenter har gitt uheldige utslag, delvis ved at mindre
avdelinger har måttet stenge i kortere perioder, og delvis
ved at andelen ufaglært arbeidskraft er bekymringsfull
stor i mange anstalter. Antall fengselsbetjenter som utdannes, vil også være
en rammebetingelse for arbeidet vårt med å utvide
antall soningsplasser. Dette er en utfordring
jeg som justisminister må ta alvorlig.

Vi har allerede økt det ordinære
aspirantopptaket på Fengselsskolen til 150. Disse er ferdig
utdannet i november i år, og ytterligere 150 vil bli uteksaminert
i november 2003. I det første året av
utdanningen, som primært består av en praksisperiode,
vil de representere en ressurs for kriminalomsorgen.

For å imøtekomme behovet
for tilstrekkelig antall etatsutdannede tjenestemenn besluttet man
i desember i fjor å opprette en ekstra klasse
på Fengselsskolen bestående av 15 fengselsaspiranter
i tillegg til de seks ordinære klassene med til sammen
150 aspiranter. Disse 15 skal gjennomføre utdanningen ved
Stavanger fengsel og Åna kretsfengsel. Aspirantene
er nå tatt opp på skolen og vil tiltre 1 april
i år. Ved planlegging av økt fengselskapasitet
vil vi i planleggingsprosessen også ta inn behovet
for økt bemanning med fagkompetanse og hvordan vi skal klare å gjennomføre
det. Jeg vil derfor ikke utelukke at det vil bli ytterligere
særordninger for klasser i tilknytning til Fengselsskolen.
Det vil jeg komme tilbake til i budsjettsammenheng.

 Som jeg har tatt opp tidligere på svar
i spørretimen, var soningskøen for tolv år
siden på 9 000. Den ble bygd ned til ca. 1 000
over en periode på fire–fem år.
Nå har vi en soningskø som har vokst til ca. 2 000 – som
jeg svarte på i en tidligere spørretime.

Det jeg allerede har gjort, er den ekstrainnsatsen
som er knyttet til situasjonen i Rogaland, og jeg har sagt at jeg ikke
vil utelukke at det også vil kunne skje framover. Men
som de mange spørsmål som er knyttet til dette, henger
dette sammen med naturlige budsjettsammenhenger – det er
slik Stortinget kjenner det også – så det
må jeg forbeholde meg retten til å komme
tilbake til. Jeg erkjenner beskrivelsen, men når det først
er soningskø, har vi en prioritering: punkt 1 varetekt,
punkt 2 langvarige dommer pluss folk som har gjengtilhørighet,
og punkt 3 vold. Det er rett og slett for å sørge
for at kriminelle blir satt inn når det gjelder disse forholdene.
Beskrivelsen av dem som da står i kø, er slik
som representanten Ellingsen har gjort den.

 Nå betyr nulltoleranse f.eks at man ikke
kan bære våpen på åpen
gate, bl.a. i bil. Det vil Stortinget få som sak ganske
snart. Noe av nulltoleransen vil da bety at
man blir satt i varetekt. Det er prioritert. Selvfølgelig
vedkjenner jeg meg den uttalelsen.

Men når det gjelder alle sider ved
straffesakskjeden, også kapasiteten i kriminalomsorgen
og det å ha nok fagfolk, er det rene budsjettsaker,
som jeg må komme tilbake til i de sammenhenger hvor det
er naturlig.

Virkelighetsbeskrivelsen deler representanten
Ellingsen og jeg.





                

 Pantebøkene inneholder kopier av alle
tinglyste dokumenter i Norge siden ca. 1936. Som det fremgår
av spørsmålet fra representanten Storberget, er
de en del av det som tradisjonelt omtales som tinglysing av fast
eiendom. I dag er det domstolene i første instans
som har ansvaret for denne oppgaven, og pantebøkene oppbevares
der.

Som stortingsrepresentant
Storberget påpeker, ønsker Regjeringen å etablere
en særskilt enhet i Ullensvang som
skal håndtere pantebøkene for hele landet.
Dette standpunktet er kommet til i forbindelse med arbeidet med
stortingsmeldingen om fremtidig organisering av tinglysing av fast
eiendom. Regjeringen tar for øvrig sikte på å fremme
denne meldingen før påske.

Jeg mener at en slik særskilt
enhet for pantebøkene vil være fordelaktig
uavhengig av hvordan tinglysingen for øvrig organiseres.
Jeg er likevel enig i at det er naturlig å berøre
dette i den stortingsmeldingen Regjeringen skal fremme. Problemstillingen
vil dermed inngå som en del av den debatten Stortinget
skal ha i den forbindelse. Det skulle derfor bli rikelig anledning
til å komme tilbake til dette spørsmålet
ved en senere anledning.

 Nå ber representanten meg gå inn
på en melding som kommer til Stortinget senere. I den pressemeldingen
som representanten selv refererer til, står det til slutt:

«Regjeringens
standpunkt inngår i arbeidet med Stortingsmeldingen om
tinglysning i fast eiendom, som Regjeringen skal fremme for Stortinget
før påske.»

Regjeringen har selvfølgelig rett
til å fremme et standpunkt, og så må den
finne seg i at Stortinget deretter behandler det. Men det er i den
pressemeldingen som var utgangspunktet for spørsmålet, også gjort
oppmerksom på at det er i saksbehandlingen i denne sammenheng.

 Nå var representantens utgangspunkt,
basert på en pressemelding, som jeg har sitert fra, at
det ikke skulle behandles i Stortinget. Jeg har sagt at
det skal behandles i Stortinget. Selvfølgelig er jeg innforstått
med at tinglysingen er en helhet. Og jeg kan i hvert fall si at
jeg legger stor vekt på at brukerne skal tjenes best med
den løsningen som vil bli presentert. Det vil Stortinget
få rikelig anledning til å drøfte.

Når det gjelder den særskilte
vurderingen som er gjort av pantebokregisteret, fremgår
det også av pressemeldingen at vi så at
dette var et tiltak som kunne løses på denne måten.
Men det er opp til Stortinget å vurdere om det er enig eller
ikke. Vi har også videre sagt at når
man på en god måte i et lokalsamfunn
viser den type initiativ som man her
har vist, kan det også være
et viktig politisk signal å belønne
denne form for aktiv gründerinnsats.

 I likhet med flere andre steder i
landet er narkotikaproblemet i Elverum bekymringsfullt. Imidlertid
skiller ikke Elverum seg spesielt ut, selv om
det i den senere tid er gjort en del relativt store beslag
av narkotika der.

Oppklaringsprosenten for narkotikasaker generelt
ligger jevnt høyt, på ca. 90 pst. Dette
har sammenheng med at omtrent alle sakene er initiert
av politiet selv gjennom spaning, etterretningsarbeid
og aksjoner mot bestemte miljøer og
gjenspeiler økt politiinnsats. I den senere tid har Hedmark
politidistrikt i tråd med sentrale direktiver økt
innsatsen mot narkotikakriminaliteten. Innsatsen har vært
mer målrettet, både mot bestemte
personer og miljøer. Dette har gitt synlige resultater
i beslagstatistikken. Dessuten er det en generell økning
i narkotikamisbruket.

Det er bekymringsfullt at det generelt sett
synes å være klare indikasjoner på negative
utviklingstrekk når det gjelder ungdomsgruppers forhold
til narkotika. Politiet registrerer at ungdom ofte
bagatelliserer narkotikabruk. Politimesteren i Hedmark har for inneværende år prioritert
det forebyggende arbeid spesielt rettet mot unge
lovbrytere, samt bekjempelse av rusmiddelkriminalitet, vinningsforbrytelser
og voldskriminalitet.

Jeg kan for øvrig opplyse
at Regjeringen har nedsatt en statssekretærgruppe som i
løpet av året skal legge fram tiltak på sentrale
områder for å styrke arbeidet
mot rusmisbruk. I tråd med Regjeringens satsing på barn
og unge skal forebyggende tiltak være
hovedoppgaven for å redusere misbruk og styrke den samlede,
forebyggende innsatsen for å hindre nyrekruttering
til rusmisbruk, spesielt narkotikabruk. Sentralt
i denne forebyggende innsatsen er tiltak for å hindre
at barn og unge debuterer tidlig med rusmidler. Politiet
skal i vesentlig grad bidra til å hindre slik
nyrekruttering ved bl.a. forebyggende tiltak gjennom tverretatlig
samarbeid. Modellen med samordning av lokale
tiltak, SLT-modellen, skal bl.a. brukes og gjennomføres
nasjonalt i denne sammenheng. For å hindre rekruttering
til narkotikamisbruk vil jeg legge opp til at politiet
skal ha møte med elevenes foreldre
i løpet av ungdomsskolen, fortrinnsvis i 8. klasse, om
narkotikatruslene og foreldrenes ansvar. Vi skal ha en vedvarende innsats
både nasjonalt og internasjonalt. Politiets etterretningsarbeid
skal stå sentralt i arbeidet mot illegal narkotikainnførsel
og -omsetning og organisert kriminalitet, for å bekjempe
ulovlig innførsel, smugling, omsetning av narkotika, og
for å avdekke bakmenn for den illegale innførselen.
Dette skal skje i samarbeid med tollmyndighetene,
og siktemålet er å redusere tilgang på og
etterspørsel etter narkotika. I særlig
grad skal oppmerksomheten og arbeidet rettes mot kriminalitet i
forbindelse med ulike former for motedop, som designerdrugs,
kokain/crack o.l., som særlig unge mennesker
trekkes mot.

Til slutt nevner jeg at Politidirektoratet
innen utgangen av mars inneværende år
vil ha ferdigstilt en handlingsplan mot narkotika. Planen vil bli
iverksatt i samtlige av landets politidistrikter. Dette,
sammen med politimesterens prioriteringer for inneværende år,
vil være viktige forutsetninger for en økt
innsats for å snu utviklingen.

 Nå kan man være
gjenganger på mange måter. Man kan være
gjenganger fordi man begår kriminalitet i tillegg til narkotikamisbruket, som
jo er forbudt. Det har jeg tenkt å komme tilbake til i forbindelse
med ulike straffereformforslag. Men når det gjelder gjengangere
i forhold til stoff, har vi et samarbeid mellom
Justisdepartementet og andre departementer om å ha
et godt behandlingstilbud. Hvis man først blir satt inn – hvis
det er situasjonen – tror jeg det er viktig å få styrket
det vi kaller § 12-soning, det at folk kan få hjelp for å komme
ut av avhengigheten. Går vi bortenfor politiets innsats,
som er svært viktig, og som jeg beskrev i mitt svar, har
jeg som utgangspunkt at jeg tror det dør mange flere i Norge
i dag av narkotika av mangel på tro på at det
nytter, enn av heroin i seg selv. Så det er denne sammenhengen,
som vil berøre samarbeidet mellom
Justisdepartementet, Sosialdepartementet og Helsedepartementet,
som er viktig. Dette vil Regjeringen komme tilbake til i forbindelse
med forskjellige tiltak. Men jeg har i mitt hovedsvar
valgt å fokusere på kriminalitetsbekjempelsen,
slik som jeg nå har skissert den overfor representanten.

 Det er to forhold jeg vil kommentere – det
ene er nasjonalt, og det andre er lokalt. Til det nasjonale
først: Samarbeidet med Tollvesenet
er viktig. Jeg har sett det i en rekke sammenhenger, og jeg er helt
overbevist om at finansministeren er seg bevisst det ansvaret som
ligger i å sørge for at Tollvesenet gjør
en god jobb. Så er det en del lokale forhold også. Jeg
kjenner ikke godt nok til situasjonen på Elverum, men
jeg håper at folk som driver lokalt, bl.a. i forbindelse skjenkepolitikk,
er seg bevisst at når noen får en skjenkebevilling
lett, så skal de sannelig også bli fratatt
den lett, for å si det på den måten.
Ut fra min erfaring mange steder er det dessverre ikke
slik. Det er et lokalt forhold som jeg bare kan observere
og ytre meg om i denne sammenheng, men jeg er overbevist
om at representanten Bredvold har bedre innsikt i akkurat
disse lokale forholdene enn det jeg har.





                

 Den omtalte åpne avdeling
i Bergen fengsel er en avdeling med lavere sikkerhetsnivå på utsiden
av fengslets ringmur. Avdelingen består av fire
boenheter, hver med åtte plasser, til sammen 32 plasser.
I en av disse boenhetene har det de siste sju –åtte årene
bodd kvinner. Av nær 200 innsatte i Bergen fengsel
er det kun 12–15 kvinner. En del av disse sitter
i varetekt.

Kvinneboenheten i avdelingen med lavere sikkerhetsnivå har
jevnt over hatt to–fire kvinner, og fire–seks celler
har derfor stått tomme. Det har høy prioritet å sørge
for maksimal utnyttelse av soningsplassene. Det kan ikke
forsvares i en situasjon med økende soningskø,
i tillegg til et stort behov for antall varetektsplasser, å fortsette
med en ordning som gir såpass dårlig kapasitetsutnyttelse.
Boenheten disponeres derfor midlertidig av mannlige innsatte. Kvinnene
som ellers ville kvalifisert for avdelingen med lavere sikkerhetsnivå,
soner nå i en ordinær fellesskapsavdeling innenfor
ringmuren.

Jeg vil ellers påpeke at det ikke
er riktig at kvinnene ikke tilbys kurs og programdeltakelse.
De får tilbud om kurs på lik linje med de mannlige
innsatte. Når det gjelder behandlingsprogram, er det dessverre
både nasjonalt og internasjonalt få gode
forskningsbaserte behandlingsprogram for kvinner. Dette er imidlertid
i ferd med å endre seg. Kvinnene i Bergen fengsel
tilbys både stressmestringsprogram og tenketreningsprogram.
For tiden er det ikke kvinner i rusprogram. Det arbeides
med å finne et nytt og godt rusbehandlingsprogram for kvinner.
Bergen fengsel diskuterer for tiden ulike tiltak som skal gjøre
det mulig å gi et bedre og mer differensiert
tilbud til de kvinnelige innsatte.

Til slutt vil jeg nevne at kvinnenes mulighet
til progresjon i form av økt kontakt med samfunnet utenfor
er ivaretatt ved at de etter individuell vurdering gis
mulighet for utvidet permisjonsadgang og mulighet for frigang til
arbeid og skole utenfor fengselet, for å bøte
på at de ikke lenger får tilbud om soning
i avdelingen med lavere sikkerhetsnivå.

 Jeg har faktisk gjort en del for å sette
meg inn i kvinners soningsforhold. I min forrige runde
som justisminister besøkte jeg Fredrikstad fengsel,
hvor folk faktisk stiller opp på en enestående måte
for dem som soner der. Jeg har vært på Bredtveit
og i Trondheim, hvor det er kvinner, og jeg har vært i
Bergen fengsel nylig. Jeg bare konstaterer at Bergen fengsel har
en gruppe av ansatte som har høy motivasjon og stor vilje
til å tenke nytt og annerledes – de imponerte
meg rett og slett, jeg må få si det på den
måten. Når jeg har fått informasjon om
at de er opptatt av å kompensere for det jeg sa, som går
på å utnytte plassene, og de også leter etter
et opplegg når det gjelder rus, har jeg tillit til at det vil
de gjøre sitt ytterste for å klare.

Så er jeg på generell basis
enig med representanten i at når det gjelder rus, uansett
om det gjelder menn eller kvinner, er vi i Norge
for dårlige. Vi har for dårlig forvaltningssamarbeid mellom
det som skjer inne i fengselet, det som skjer opp mot
metadonprosjekter, og det som skjer opp mot livet utenfor. Det er
en av mine sterke utfordringer å sørge
for at forvaltningssamarbeidet skal fungere,
slik at ingen, det være seg kvinner eller
menn, blir gjort til kasteballer i systemet når de prøver å komme ut
av rusproblematikken. Men det er en betydelig utfordring, og jeg
har i hvert fall satt meg fore å gå tungt inn
i den.

 Jeg vil faktisk generelt se på hva
som er soningsgjennomføringspolitikken. I den sammenhengen
vil jeg være oppmerksom på kvinner fordi
de i fengselssammenheng blir en spesiell gruppe. Jeg har lagt stor
vekt på det bl.a. ved å besøke et av
de mindre fengslene, Fredrikstad fengsel,
som nettopp møter mange med de problemene som
representanten reiser. Ved å se på straffegjennomføringspolitikken
vil jeg også se på de utfordringene
som ulike grupper av innsatte har. Det har jeg sagt også til
andre representanter her, for det er såpass mange
utfordringer på det at vi er nødt til å se på hva
som er status, vi må se på forvaltningssamarbeidet.
Representanten kan i hvert fall ha mine ord på at også de
kvinnelige innsatte i denne sammenhengen skal få den oppmerksomhet
som de skal ha, slik at de ikke blir en marginalisert
gruppe i forbindelse med soningsforholdene.





                

 Som ansvarlig minister for
samordning av norsk redningstjeneste er jeg
svært opptatt av at vi har en godt fungerende redningstjeneste.

En god redningstjeneste er avhengig av tilfredsstillende
kommunikasjonstilgang. En viktig ressurs i denne sammenheng er kystradioene.
I dag har vi ni bemannede kystradiostasjoner i Norge, herunder en
på Svalbard. Bruk av mobiltelefon og kommunikasjon over
satellitter har gradvis medført en reduksjon
i den kommersielle trafikken til Kystradioen. Nød- og sikkerhetstjenesten
er derfor blitt Kystradioens primæroppgave.

Den generelle teknologiske utviklingen er i
dag kommet så langt at det er naturlig å vurdere
muligheten for å videreutvikle nød og sikkerhetstjenesten
til sjøs ved å automatisere noen kystradiostasjoner.

Jeg har i likhet med representanten Ringstad også registrert
en viss bekymring blant kystbefolkningen etter at den
nevnte rapporten ble lagt fram.

Rapporten har vært ute på en
bred høring, og mitt departement arbeider for tiden med å sy
sammen alle høringsuttalelsene og utarbeide et
beslutningsunderlag. Jeg vil derfor ikke her og nå komme
med noen endelig anbefaling om hvorledes
den kystradiostrukturen skal se ut. Derimot kan jeg med sikkerhet
si at jeg ikke vil gå inn for en løsning
som på noen måte skal svekke
dagens nød- og sikkerhetstjeneste til sjøs.

 Nå var min henvisning til mobiltelefon ikke
en analyse av framtidige løsninger. Det
var en beskrivelse, hvor jeg sa at bruk av mobiltelefon og kommunikasjon
over satellitter gradvis har medført en reduksjon
i den kommersielle trafikken til Kystradioen pr. i dag.

Så gikk jeg ikke inn på den
framtidige løsningen rett og slett av den grunn som jeg
nevnte, at den har vært ute på en bred høring,
og vi bearbeider dette nå til et beslutningsunderlag. Det
er helt rett som representanten sa, jeg har ikke tenkt å gå dypere
inn i det utover det jeg har slått fast, og som jeg gjerne
gjentar, at jeg ikke vil gå inn for en løsning
som på noen måte svekker dagens
nød- og sikkerhetstjeneste til sjøs. Det sier
jeg fordi jeg akkurat som representanten har mange sterke opplevelser
av hva sikkerheten betyr langs kysten vår.

 Jeg vil ikke gå inn på detaljer
av min håndtering av saken når den kommer så langt,
annet enn at jeg vil være sikker på at
de spørsmål som skal stilles, er vurdert, og det
vil være helt selvsagt at økonomi er en del av
det. Det er det jo for alle som skal ha ansvar for å forvalte
de budsjetter som står til rådighet, så det
vil jeg gå inn i. Og fordi jeg ikke har gått inn
i dette, gav jeg ikke noe annet svar enn det
jeg gav, nemlig at det er en sak jeg vil gå inn i med de
ulike sider som hører spørsmålet til.





                

