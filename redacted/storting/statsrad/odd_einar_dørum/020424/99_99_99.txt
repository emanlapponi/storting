 Politiet og kriminalomsorgen har som en målsetting
at varetektsinnsatte skal overføres fra politiarrest til
fengsel innen 24 timer etter at fengslingskjennelsen
ble avsagt. Denne målsettingen er tydeliggjort i tildelingsbrevet
til kriminalomsorgen, og varetektssakene er der gitt førsteprioritet.

Det er også riktig at det
har blitt rapportert brudd på denne målsettingen.
Hittil i år er det rapportert om i underkant av 100 slike
brudd. De fleste av dem dreier seg om relativt kortvarige
oversittelser, dvs. fra en til to dager. Men i Bergen har vi hatt
tilfeller der folk har blitt sittende betydelig lenger i politiarrest
før de har blitt overført til fengsel.

Hovedårsaken til dette er selvsagt
at det er en underdekning av fengselskapasitet
i forhold til antall straffedommer og behovet for varetekt. Jeg
har tidligere redegjort for denne kapasitetsutfordringen her i spørretimen.

Som justisminister ser jeg svært alvorlig
på denne situasjonen, og vi følger utviklingen
nøye. Det er viktig for oss at personer som varetektsfengsles,
raskt kommer inn i et fengselsregime med muligheter for lufting,
sysselsetting, fellesskap osv. Vi har arbeidet mye for at innholdet i
varetektsoppholdet skal dempe de uheldige virkningene av at folk
må varetektsfengsles mens saken etterforskes.

Den langsiktige løsningen på dette
problemet er selvsagt å etablere
flere fengselsplasser. Det kommer jeg tilbake til. På kort
sikt vurderer vi enkelte kriminalpolitiske virkemidler som kan øke
gjennomstrømningen i anstaltene, eksempelvis økt
bruk av §12-overføringer til behandling, og om
domsinnkallingen må ytterligere reduseres for å øke
varetektskapasiteten. Jeg nevner også at vi sist fredag
fremmet forslag om lovendringer som vil gi hurtigere behandling
av straffesaker og dermed kortere varetektstider, og regler som
vil bety styrket rettssikkerhet for varetektsinnsatte. Etter
mitt syn bør dagens retningslinjer for overføring
fra politiarrest til varetektsplass avløses av et mer bestemt
regelverk med hjemmel i lov. Regjeringen har derfor foreslått
at det gis en hjemmel i straffeprosessloven § 183
for Kongen til å fastsette en forskrift om bruk
av politiarrest. Jeg er innstilt på at denne forskriften skal
sikre at bruken av politiarrest ytterligere blir redusert i forhold
til dagens faktiske situasjon.

 Jeg har svart på det som er de kortsiktige
tiltakene, og som vi må vurdere, bl.a. § 12-soning,
og eventuelt også utsette enkelte domssoninger.
Det er tiltak jeg i så fall vil komme tilbake til.

Selvfølgelig tar jeg dette på alvor.
Det er jo vi selv som har pålagt oss denne 24-timersregelen.
Den er etter min kunnskap mye strengere enn det EMK pålegger
oss, men vi har valgt å følge den.

Jeg må også gjøre
oppmerksom på at da torturkommisjonen sist var her, bad
de oss også om å se på andre
forhold, som å sørge for skikkelige forhold på cella,
skriftlig informasjon og helsetilsyn. Det er pålegg som
er fulgt opp, og som også vil bli etterkontrollert
på egnet måte.

Men når det gjelder det spørsmålet
som her er reist, må vi kunne konstatere at bruddproblemene
i hovedsak er knyttet til Oslo og Bergen, kanskje mest
til Bergen. Derfor er dette et spørsmål jeg har
fokus på og vil komme tilbake til, også når
det gjelder de mer langsiktige forhold ved dette. Men på kort
sikt tror jeg nok dessverre vi må leve
med at dette vil vare en stund, og så får
vi se hvilke praktiske tiltak jeg kan iverksette
for at dette ikke vokser seg ut av kontroll, og for at
det ikke skal bli en for ubehagelig situasjon.

 Bedre celleforhold var ett av temaene
for torturkommisjonen. Men jeg oppfatter at representanten Storberget ønsker å bidra
konstruktivt og faktisk stiller spørsmål om vi
skal gjøre mer enn dette. Det oppfatter jeg som en konstruktiv
oppfordring til meg, og den skal jeg selvfølgelig ta med
meg videre.





                

