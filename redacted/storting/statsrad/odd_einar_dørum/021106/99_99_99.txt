 Som både representanten
Storberget og jeg er kjent med, innførte vi en ny straffereaksjon
utenfor fengsel da den nye straffgjennomføringsloven trådte
i kraft 1. mars i år. Samfunnsstraffen er en ny
hovedstraff som erstatter den tidligere samfunnstjenesten og betinget
dom med tilsyn, og den er et godt alternativ til ubetinget fengsel
for yngre lovbrytere.

Samfunnsstraffen slik den er utformet, forventes å bli et
viktig redskap for å forebygge ny kriminalitet. Den er en
restriktiv og krevende straff. Den skal være
et troverdig alternativ til fengselsstraff, og det skal være
en lav terskel for å reagere
på brudd på vilkår for gjennomføring
av samfunnsstraff, f.eks. ved gjeninnsettelse i fengsel.

Domstolen er gitt stor frihet til å finne
anvendelsesområdet av samfunnsstraffen, og jeg
tror at unge lovbrytere vil utgjøre en betydelig
andel av dem som blir idømt samfunnsstraff. Samtidig er
friomsorgen gitt stor frihet til å bestemme
innholdet i den enkelte dom med utgangspunkt i vedkommendes kriminalitet
og forankring i den enkeltes behov.

Når det gjelder representantens henvisning
til soningskøene, er jeg svært tilfreds med at
pr. 15. oktober har friomsorgen mottatt 321 rettskraftige
samfunnsstraffdommer. Jeg er også meget tilfreds
med å kunne bekrefte at av de 321 dommene er 226 på det
samme tidspunkt iverksatt. Dette forteller noe om at det har vært
foretatt en hurtig og effektiv saksbehandling i straffesakskjeden.

Samfunnsstraffen har jevnlig vært tema
på strafferettskonferanser. Jeg har med tilfredshet registrert
at påtalemyndigheten ved statsadvokatene har iverksatt
en rekke tiltak for å sikre at ordningen blir tatt i bruk.
Våre egne tilsatte i kriminalomsorgen deltar også aktivt
over hele landet med informasjon i ulike fora hvor dommere og
påtalemyndighet møtes for å rette søkelyset
mot samfunnsstraffen.

Jeg har avtalt et møte med
riksadvokaten for å kunne diskutere hvordan samfunnsstraffen enda
bedre skal brukes som et godt og troverdig alternativ
til ubetinget fengsel.

Tatt i betraktning at loven bare
har vært gjeldende siden 1. mars i år,
ser det ut som at samfunnsstraffen vil kunne være
en medvirkende årsak til at soningskøene kan reduseres.

Vi skal følge utviklingen av samfunnsstraffen
nøye, og jeg tror vi da vil se at dette er en hensiktsmessig
straff for unge lovbrytere. Spesielt har jeg
forventninger til bruk av konfliktråd
i samfunnsstraffdommer som vedrører de yngste.

 Hjemmesoning kjenner vi fra Sverige. Der erstatter
hjemmesoningen stort sett det vi i Norge har i åpne
institusjoner, og det har samme kostnadsnivå som det å ha
de åpne fengselsinstitusjoner i Norge. Det kan se ut som
at det man har tatt i bruk som hjemmesoning i Sverige, nærmest
har ført til en barskere situasjon for dem som
sitter inne. Men jeg skal ta representantens utfordring
direkte, for jeg oppfatter at han er på jakt etter
en reaksjon som er noe annet enn å sette noen
inn i fengsel. Det er klart at jeg vil gjerne søke etter
en mulighet for at vi f.eks. kan utvide den hjemmelen vi har, ved å la noen
gjøre nytte for seg, f.eks. arbeidsmessig i en eller
annen forstand, slik at man faktisk opplever at man får
en atferdskorreksjon, man opplever at noen reagerer, og
man opplever at man får en meningsfylt ballast med seg
videre i livet. Men da må vi ha lovendringer. Da vil jeg
strekke tanken, nettopp fordi representanten utfordrer
meg til å tenke i nye baner, og fordi jeg tar hans engasjement
på alvor. Han vil at folk ikke skal bli opplært
til å bli kriminelle, men få en sjanse til å rette
seg opp i tide.

 Representanten tok opp mange spørsmål.
Jeg ønsker å være
ordentlig mot den som spør ordentlig.

La meg ta det siste. Det er klart at når
vi satser så mye på psykiatri
som vi gjør, gjelder det hele den norske
befolkningen. Det gjelder også dem som sitter
inne. Det er ingen tvil om at vi i de situasjonene som representanten her
sikter til, er nødt til å skape et forvaltningssamarbeid som
er mye bedre enn i dag. Det er heller ingen tvil om at når
det gjelder mennesker som trenger f.eks. legemiddelassistert behandling,
og som er narkomane, trenger vi et helt annet forvaltningsregime
for å være sikre på at de ikke
møter stengte dører. Noe av det som ligger i Regjeringens
rusplan, er at vi, for å si det slik, skal senke terskelen
for å komme inn og gjøre terskelen høy
for å komme ut, slik at man drar sammen, både
på den legemiddelassisterte siden og den legemiddelfrie
siden.

Når det gjelder andre deler
av representantens spørsmål til meg, går
de i praksis på: Kan man tenke seg andre strukturer?
Det forsøkte jeg å gjøre i sted. Jeg
satser veldig mye på at man skal fange opp folk tidlig.
Når jeg nevnte samfunnsstraffen, er det fordi jeg føler
at den ikke er tatt ut på en skikkelig måte,
og jeg må agitere for den. Selv om representanten har spurt
om det før, må jeg gjenta det og faktisk komme
med en gledelig nyhet i forhold til tidligere svar. Så åpnet
jeg for en tenkning hvor jeg sier: Skal vi kanskje utvide hjemmelsgrunnlaget
for å la folk gjøre opp for seg på andre
måter? Der er jeg gjerne med på en diskusjon,
men jeg rekker ikke å svare mer nå innenfor
den tiden jeg har til rådighet.





                

