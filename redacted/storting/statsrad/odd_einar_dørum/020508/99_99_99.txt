 Straffeprosesslovens regler om rett til bistandsadvokat
regulerer ikke de tilfeller hvor den straffbare handlingen
er skjedd i utlandet. Bistandsadvokatordningen
gjelder således i utgangspunktet ikke i straffesaker
som behandles av en utenlandsk domstol. Årsaken til dette er at
den enkelte stat selv er ansvarlig for oppfølging
av de straffbare handlinger som begås på statens
territorium.

En norsk borger som har vært utsatt
for overgrep eller vold i utlandet, skal derfor som hovedregel
benytte seg av de ordninger som finnes i det landet hvor straffesaken behandles.

Dersom et land ikke har en tilfredsstillende
bistandsadvokatordning eller rettshjelpstilbud, kan imidlertid
den fornærmede søke om bistand etter
den norske rettshjelpsordningen. En slik søknad
behandles av fylkesmannen med Justisdepartementet som klageinstans.

Den norske rettshjelpsloven gjelder
i utgangspunktet ikke for advokatoppdrag i utlandet. Etter
en konkret vurdering kan likevel utgifter til
rettshjelp i utlandet dekkes.

Justisdepartementet mottar svært få henvendelser
om fri rettshjelp i forbindelse med straffesaker i utlandet. I løpet
av de siste årene har vi kun behandlet en håndfull slike
søknader. Flere av disse er innvilget.

Jeg antar på denne bakgrunn at det
er tilstrekkelig hjemmel i norsk rett til å kunne gi økonomisk
støtte til stedlig bistandsadvokat
i utlandet.

 Når det gjelder lovgivningen i de
ulike land, har jeg i hovedsvaret sagt at det finnes hjemmel i Norge
for å få mulighet til rettshjelpsbistand etter
konkrete søknader. Vi har ikke mottatt mange
slike søknader, men lovgivningen gir altså en åpning for
det som representanten er opptatt av.

Så må jeg tilføye
at den norske ordningen med bistandsadvokat
faktisk bygger på at bistandsadvokaten har en rett til å delta
i rettsforhandlingene og slik sett har en prosessuell rolle. Det
finnes land hvor man ikke har noen ordning med
bistandsadvokat, der man forutsetter at aktor går inn i
den rollen. Det er ikke alltid gitt at en advokat betalt
av den norske stat kan opptre på samme måte
som i Norge, fordi det rett og slett er ulike prosessuelle regler.
Når man ser på de åpningene vi har i
lovgivningen og skal vurdere dekning av utgiftene til advokat for
offeret, må vi legge vekt på om advokaten faktisk og
rettslig vil kunne bistå offeret under rettssaken på en fornuftig
måte.

Ellers er jeg generelt kjent med at norsk utenrikstjeneste
gjør det utenrikstjenesten kan i mange slike sammenhenger,
og jeg kjenner også til slike enkeltsaker fra mitt
tidligere virke som justisminister.

 Jeg har i hovedsvaret sagt at vi har hjemmel
og også en mulighet til å gi rettshjelpsbistand.

Hvis det er sider ved forvaltningspraksisen
som kan gjøres enklere og bedre, slik at offeret får
de muligheter som norsk lovgivning åpner for, er jeg selvfølgelig
alltid villig til å se på det. Jeg vil da også gjerne
ta imot konkrete eksempler og erfaringer. Håndteringsmåten
skal i hvert fall ikke være forsinkende.
Når vi tross alt har de åpningene vi har, der
vi har mulighet, slik som jeg har sagt at vi har, så skal
vi gjøre det vi kan etter en konkret
vurdering. Og er det slik som representanten sier, at vi har unødvendig
forsinkende ledd, er det selvfølgelig alltid noe jeg er villig
til å se på, bl.a. ut fra det offerperspektivet
som representanten formulerte på en tindrende klar måte.

 Politi- og lensmannsetaten står nå midt oppe
i en omfattende reform, hvor man nylig har slått sammen,
og derved redusert, antall distrikter fra 54 til 27. Det er klare
forventninger til at dette skal gi gevinster
i form av et mer tjenesteytende
og publikumsorientert politi,
og det er et krav at det desentraliserte nærpolitiet skal
videreføres og styrkes.

I sammenheng med reformen utarbeides det nå en
revidert bemanningsplan i samsvar med den nye politidistriktsstrukturen.
Denne planen vil korrigere eventuelle skjevheter i fordelingen av årsverksrammene
til distriktene.

Politidirektoratet har dessuten startet
opp tilsvarende arbeid i forhold til en framtidig budsjettfordelingsmodell. Modellen
vil bli lagt til grunn for budsjettåret 2003.

De skjevheter som oppstod ved sammenslåingen
i enkelte distrikter, er kompensert budsjettmessig for inneværende år.
Follo politidistrikt er et av disse distriktene. Politidistriktet
vil i denne sammenheng bli fulgt opp spesielt for å kompensere
for skjevhetene vedrørende bemanningen så snart
som mulig.

 Ja, på det siste har jeg allerede
i mitt hovedsvar svart «så snart
som mulig». Når det gjelder ny budsjettfordelingsmodell,
vil den gjelde fra 2003.

Jeg vil gjerne si til representanten at jeg
synes det er legitimt å ta opp de fleste spørsmål.
Det var jo slik på et visst tidspunkt at man i Stortinget
spurte om den enkelte lensmannsbetjentstilling på de enkelte
lensmannskontor. Der er vi ikke lenger, fordi vi bl.a.
har hatt en politireform som har innført en etatstyring
gjennom Politidirektoratet.

Når jeg valgte å ta representantens
spørsmål positivt, er det fordi jeg følte
at det lå en alminnelig betraktning i bakteppet for det,
og jeg valgte derfor også å gå inn
konkret og gi kommentarer på dette spesielle
politidistriktet. Generelt vil jeg si at når omorganiseringen
finner sted, skjer den med et ulikt bakteppe i de forskjellige deler
av landet, slik at det er ikke alltid en får
effektene samtidig overalt. Om Follo politidistrikt vil jeg likevel
si, uavhengig av spørsmålet, at det er et distrikt
jeg har fulgt med svært positiv interesse. De var bl.a.
i en annen rolle i mitt liv med på å inspirere
meg til å bidra til fenomenet Catch, som går etter
organisert kriminalitet, hvor dette distriktet har gjort en forbilledlig
innsats.

 Målemetodene er jo vel kjent, bl.a.
gjennom de pålegg som er utviklet av riksadvokaten, som
går på saksbehandlingstid, og som går
på oppklaringsprosenter. Det har også vært
reist en debatt om man skal måle på andre
måter; men det skal jeg ikke gå inn
på her.

Det jeg tror man må regne med, er
at når folk deltar i politireformen med stor entusiasme,
som er mitt inntrykk, kan det nok noen steder bety
at det en kortvarig periode kan ramme deler
av polititjenestene, rett og slett for at man skal få nye
systemer på plass. Bare det f.eks. å lage
nye organisasjonsmodeller for folk som har vært inne, og
som skal ut, man skal flytte på seg i tjenesteordninger
over større distrikter, og man skal etablere
en operasjonssentral som skal fungere f.eks. for et helt fylke,
er i seg selv et ganske betydelig omstillingsarbeid. Mitt
generelle inntrykk er at politiet, fra grunnplanet og opp til toppen
og ned igjen, deltar i dette med en betydelig entusiasme, samtidig
som man har et trykk på å være
publikumsnær. Likevel tror jeg man skal være åpen
nok til å se – og det tror jeg Stortinget bør
ha med – at det kan tenkes at man i en periode, selv om
man har entusiasme, ikke klarer å levere alt.
Jeg følger nøye med i det, både ved å besøke
politidistriktene og ved å være med
politiet ut i hverdagsarbeidet for å oppleve
de ulike impulser.

Så skal jeg komme tilbake på egnet måte
så snart som det er praktisk mulig, til representanten
Storbergets spørsmål.





                

