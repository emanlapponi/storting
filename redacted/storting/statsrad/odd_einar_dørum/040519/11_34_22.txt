 Undersøkelseskommisjonen, som ble
oppnevnt i 2002 etter funn av fartøyets hovedmotor,
avgav sin rapport 20. april i år. Kommisjonen har nedlagt
et betydelig og omfattende arbeid, som har resultert i en grundig
rapport.

Oppfølgingen av rapporten er et arbeid
jeg prioriterer høyt, særlig av hensyn til de
pårørende. Men da dette også vil
kunne bli omfattende og tidkrevende, ber jeg om forståelse
for at det kan ta noe tid før dette arbeidet kan være
ferdigstilt. I revidert nasjonalbudsjett er det gitt en foreløpig
orientering om arbeidet med oppfølgingen av rapporten fra
undersøkelseskommisjonen.

Kommisjonen opplyste da den avleverte sin rapport, at
den ennå ikke hadde mottatt svar fra
flere utenlandske myndigheter om de skulle være
kjent med fartøy som kunne ha befunnet seg i området
på forlistidspunktet. Justisdepartementet har spesielt
bedt Utenriksdepartementet om å forhøre seg med
de angjeldende lands myndigheter om sakens stilling. Dersom det
framkommer nye opplysninger som følge av dette, vil disse
bli forelagt kommisjonen.

Jeg vil uansett gå igjennom den avgitte
rapporten og dens konklusjoner. Jeg vil også sørge
for at myndighetenes samlede håndtering av saken blir gjennomgått,
og, som en del av det, også se på spørsmålet
om eventuelle erstatninger, slik at det vil bli vurdert i en slik
helhet. Deretter vil jeg komme tilbake til Stortinget.

Jeg vil tilføye at jeg vil gjøre
dette så raskt som det er forsvarlig og mulig. Det er jo
en sak som har versert siden 1978. Jeg forstår at de som
har hatt dette tett innpå livet, føler dette som
en stor belastning. Men når det først er kommet
dit at vi etter 2002 fikk denne grundige rapporten, skal
jeg også sørge for at det som er nødvendig, blir
gjort på en skikkelig måte. Det legger jeg til
grunn at jeg vil gjøre. Og når det gjelder framdrift,
er det et arbeid jeg vil følge nøye, slik at det ikke
skal være noen – la meg si
det slik – unødige forsinkelser av saken, utover det
som er berørt av de saklige forhold som jeg nå har nevnt
i mitt svar til representanten.

