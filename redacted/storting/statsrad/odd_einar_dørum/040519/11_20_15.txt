 I forbindelse med St.meld. nr. 44
for 2000-2001 arbeider Justisdepartementet med en rekke forbedrings-
og effektiviseringstiltak for redningshelikoptertjenesten. Representanten
tar opp to av hovedpunktene i dette forbedringsarbeidet.

Regjeringen vurderer om anskaffelsen skal skje
ved at den eksisterende opsjonen på NH90 reforhandles, eller om
det skal iverksettes en ny anskaffelsesprosess i markedet.

Den eksisterende opsjonen har ført
til at Regjeringen ble innklaget til EFTAs overvåkingsorgan,
ESA, i oktober 2003. Etter det jeg kjenner til, kan det
forventes at ESA tar stilling til klagen innen sommeren
2004. Regjeringen har valgt inntil videre å avvente ESAs
vurdering før det tas endelig stilling
til anskaffelsesstrategien.

En av de viktige faktorene ved valg av anskaffelsesstrategi
er leveringstidspunktet. De eksisterende helikoptrene,
Sea King, nærmer seg pensjonsalder. Det vil neppe være
regningssvarende og kanskje knapt teknisk mulig å holde
disse gamle helikoptrene i drift i særlig mange år til. Mellom
2008 og 2010 bør de være erstattet av
nytt materiell.

Dette vil jeg ha for øye i den videre
behandling av saken. Uansett hvilken framgangsmåte som
velges for anskaffelsen, vil det bli lagt vekt på at leveringen
av de nye helikoptrene ikke blir unødig forsinket.

Når det gjelder spørsmålet
om kortere reaksjonstid, vil Sola som den første
redningshelikopterbasen være i stand til å starte
med tilstedevakt om knapt 14 dager, fra ca. 1. juni.

De øvrige redningshelikopterbasene
skal etter hvert også over på tilstedevakt.
For basene som opereres av Forsvaret, krever dette bl.a. økt
bemanning og bygningsmessige tilpasninger, noe som kan ta opptil
to år å få på plass. Florø,
som blir en sivil redningshelikopterbase, vil ha tilstedevakt fra
første dag. Nærmere framdrift for opprettelse
av tilstedevakt og etablering av basen i Florø vil jeg
komme tilbake til i den ordinære budsjettbehandlingen.

