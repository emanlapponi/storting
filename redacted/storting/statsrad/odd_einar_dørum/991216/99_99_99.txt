 Jeg er glad for at Stortinget får anledning til å behandle Datatilsynets årsmelding for 1998 allerede året etter meldingsåret. Dette er i tråd med Stortingets uttalte ønske. Samtidig er det viktig fordi utviklingen på personvernområdet går raskt, særlig som følge av den teknologiske utviklingen. Blant annet medfører økende bruk av Internett at brukerne etterlater seg stadig flere personopplysninger. Både elektroniske spor og personopplysninger innsamlet på annen måte står under stadig press, ikke minst fra kommersielt hold.




Forslag til ny lov om behandling av personopplysninger ble oversendt Stortinget 25. juni i år. Samme dag ble EUs personverndirektiv, 95/46/EF, innlemmet i EØS- avtalen. Det framgår av Datatilsynets årsmelding for meldingsåret at tilsynet allerede har begynt arbeidet med tilpasning til nytt regelverk. Samtidig drives det ordinær saksbehandling i henhold til gjeldende personregisterlov.




Jeg deler komiteens tilfredshet med at Datatilsynet arbeider aktivt på en rekke samfunnssektorer for å nå sine mål best mulig. Særlig har dette kommet til uttrykk i forbindelse med tilsynets arbeid med regler om sikring av personopplysninger. Jeg ser, i likhet med komiteen, positivt på den arbeidsform tilsynet har valgt for utarbeidelse av nye regler om informasjonssikkerhet, nemlig å ta utgangspunkt i en felles grunnleggende sikkerhetsnorm, for så i nært samarbeid med sektorer og bransjer å utarbeide detaljerte anbefalinger. Jeg vil også peke på at det er ønskelig generelt sett å oppnå et regelsett for informasjonssikkerhet, og dermed et regime hvor brukerne ikke må forholde seg til flere regelsett og eventuelt flere myndigheter på et og samme område.




Også Datatilsynets informasjonsvirksomhet er viktig for å øke bevisstheten om personvern i samfunnet. Viktigheten av god informasjon blir understreket når vi nå også går mot ny lovgivning på området.




Jeg er ellers glad for å se den avveining av personvernhensyn mot behovet for forebygging og oppklaring av kriminalitet som komiteen foretar når det gjelder fjernsynsovervåking av det offentlige rom. Jeg er enig i at det vil være ønskelig at Datatilsynet med sin kompetanse på området deltar i evalueringen av prøveprosjekter der overvåkningskameraer er benyttet.




Jeg har merket meg at komiteen finner det nødvendig med en klargjøring av grunnlaget for registrering av forenklede forelegg. Komiteen ber videre Regjeringen om å foreta en gjennomgang av de regler som gjelder for registrering av bøter som vedtas på stedet.




Jeg har videre merket meg at komiteen ber Regjeringen om å vurdere hvorvidt kontrollfunksjonen med politiets registre bør overføres fra Justisdepartementet til Datatilsynet. I denne anledning er jeg glad for å kunne opplyse følgende: Justisdepartementet arbeider for tiden med nedsettelse av en arbeidsgruppe som skal revidere strafferegistreringsloven. Arbeidsgruppen vil sannsynligvis være etablert i løpet av første kvartal 2000. En naturlig del av gruppens arbeid vil være en gjennomgang av nettopp de to problemstillinger komiteen tar opp.




