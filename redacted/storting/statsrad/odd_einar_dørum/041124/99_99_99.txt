  Den gjennomsnittlige saksbehandlingstiden
i domstolene har gått ned fra første halvår
2003 til første halvår 2004, både for sivile
saker og for straffesaker. Dette er positivt. Likevel er ikke målene
som domstolene og Stortinget har satt for saksbehandlingstid, nådd.

Det er vedtatt en rekke lovendringer de seneste årene for å sikre
en raskere straffesaksbehandling. Hovedvekten bør nå ligge
på andre tiltak. Dette kommer jeg tilbake til. Justisdepartementet
vil likevel fortsette å arbeide for å avdekke
behovet for lovendringer for å øke tempoet i straffesakene.

Vedtaksrabatt kan ha en gunstig prosessøkonomisk effekt,
men reiser også vanskelige prinsipielle og praktiske spørsmål
som må vurderes nærmere. Det må bl.a.
vurderes om det har betenkelige sider å bruke rettssikkerhetsgarantien
som ligger i ankeretten, som et byttemiddel for å få redusert
straff. Det må også vurderes om forslaget lar
seg forene med menneskerettighetene. Jeg vil vurdere forslaget nærmere
som ledd i departementets fortsatte arbeid for å høyne
kvaliteten og effektiviteten i strafferettspleien.

Når det gjelder forslaget om påslag
i straffen ved klart ubegrunnede anker, er jeg i utgangspunktet
skeptisk til en ordning som fører til et påslag
i en allerede idømt straff fordi vedkommende benytter seg
av en viktig rettssikkerhetsgaranti. Etter mitt syn bør
det i stedet brukes andre virkemidler for å hindre at for
mye av domstolenes ressurser går med til å behandle
uberettigede anker. Departementet vurderer nå om det er
grunn til å sende ut på høring et forslag
om å endre silingsreglene. En mulig endring kan gå ut
på å utvide lagmannsrettens mulighet til å avskjære
anker som klart ikke kan føre fram.

Både når det gjelder sivile
saker og straffesaker, kan det være mye å hente
på den organisatoriske siden for å redusere saksbehandlingstiden.
Domstoladministrasjonen legger stor vekt på dette og har
igangsatt et eget prosjekt som skal resultere i konkrete tiltak
for effektiv og god bruk av ressursene, med fokus på god
ledelse, riktig organisering og høy kompetanse i domstolene.
Rapport fra arbeidet skal være ferdig i løpet
av høsten 2005. Videre vil alle domstoler i første
og annen instans i 2005 få tilgang til det nye saksbehandlingssystemet
LOVISA. Dette vil være en milepæl i arbeidet med å skape
rasjonelle og effektive arbeidsprosesser med høy kvalitet
i domstolene.

Også Tvistemålsutvalgets
utkast til ny tvistelov legger opp til at dommerne skal drive en
langt mer aktiv saksstyring i sivile saker enn det som er vanlig
i dag. Departementet planlegger å fremme proposisjonen
om ny tvistelov for Stortinget våren 2005.

22. oktober i år arrangerte Justisdepartementet
og Domstoladministrasjonen i samarbeid et seminar om straffesaksavviklingen
i Norge. Til stede på seminaret var sentrale representanter
for domstolene, påtalemyndigheten, departementet, Domstoladministrasjonen,
Politidirektoratet og Advokatforeningen. Tanken bak seminaret var å få i
stand en kollektiv refleksjon med individuelle bidrag til hvordan
man organisatorisk kan bli bedre. Jeg var selv til stede på seminaret,
og opplevde en løsningsorientert forsamling med stor vilje
til å gå i seg selv. Egnede områder for
mer resultatgivende samhandling ble identifisert, og mange gode
ideer ble kastet fram. La meg nevne noen:

		effekten av saksforberedende møter,
dvs. at aktørene konfererer på forhånd,
slik at man får strukturert og tilskåret saken

		mer aktiv dommerstyring

		behovet for regionale og lokale seminarer der de profesjonelle
aktørene i straffesaker kan møtes

		rolleforståelse – bevissthet omkring
og respekt for både egen og andres rolle

		synliggjøring av mulighetene som ligger i ordningen
med tilståelsesrabatt – ordningen må brukes
mer aktivt enn i dag

De deltakende gruppene vil samarbeide tett
om oppfølging av ideene fra dette seminaret.

 På det møtet som nå ble
holdt i oktober, og som tidligere var forberedt i et møte
i april i år, var alle aktørene – på begge
disse møtene – enige om at man ønsket
en mer aktiv dommerstyrt prosess i straffesaker. Alle var enige
om det. Både aktoratet, forsvarerne og Domstoladministrasjonen var
alle altså enige om at dette kunne skje med større hastighet,
uten at det skulle gå på bekostning av rettssikkerheten.

Det er ganske oppmuntrende når folk
samles på den måten og er enige om dette. Noe
av kjernen i det ligger i at man ønsker en mer aktiv dommerrolle,
hvor dommeren bl.a. kan gå inn og sørge for – skal
vi si – å skjære til sakene på den
måten representanten var inne på i sitt tilleggsspørsmål.
Jeg svarte også på dette i mitt hovedsvar, nemlig
ved å vise til mulige saksforberedende møter.
Det var oppslutning om slike tanker, og dette vil nå bli
oppfylt av alle de aktørene som var til stede på møtet
i Trondheim den 22. oktober.





                

 Politidirektoratet opplyser at langt de fleste
ordensforstyrrelser og mindre alvorlige lovovertredelser av den
type som omtales i spørsmålet, inntreffer på offentlig
sted i sentrumsområder eller tettsteder på kvelds-
og nattetid og særlig i helgene. Ofte er det da ikke uforholdsmessig
lang vei til en politiarrest. I tillegg kommer at lovovertredere
ofte er beruset. Av disse grunner kan det derfor framstå som nødvendig å fjerne
vedkommende fra gatebildet og bringe ham eller henne til arrestlokalet,
eller for den saks skyld til et annet sted hvor man kan få hjelp
i sin situasjon og med sine utfordringer.

Å tilby den skyldige å gjøre
opp for seg på stedet ved å vedta et forenklet
forelegg for skadeverk eller drukkenskapsforseelse når
personen fortsatt er ruspåvirket, er ikke betryggende og
kan ikke gjøres, av rettssikkerhetsmessige grunner.

Slik sett kan jeg ikke uten videre se at bruk
av forenklet forelegg løser alle de utfordringene som politiet
står overfor i situasjoner som vi her har med å gjøre.

På den annen side er det naturlig
at vi nå ser grundig på hvilke tiltak som kan
settes i verk for å forenkle og effektivisere politiets
ressursbruk overfor mindre alvorlige lovbrudd. Bruk av forenklet
forelegg kan være ett av flere virkemidler i denne sammenheng.
I NOU 2003:15, Fra bot til bedring, drøftes det om og under
hvilke omstendigheter man eventuelt bør utvide området
for bruk av forenklet forelegg. Et utvalg har bl.a. sett på hvilke
saker som i dag omfattes av bruk av ordinært forelegg som
kan endres til saker hvor straffereaksjonen kommer i form av forenklet
forelegg. Utvalget har drøftet flere hensyn som må tas
i betraktning, og som kan tale både for og imot å utvide
området for bruk av forenklet forelegg ved mindre alvorlig
såkalt gatekriminalitet, som representanten Marthinsen
tar opp. Det foreslås av utvalget at bl.a. drukkenskapslovbrudd,
brudd på knivforbudet og manglende etterleving av politiets
anvisninger på offentlig sted bør kunne møtes
med forenklet forelegg. Utvalget mener for øvrig at forseelser
som forsøpling og urinering på offentlig sted
bør avkriminaliseres og i stedet sanksjoneres gjennom et
overtredelsesgebyr.

Utvalgets forslag har vært på høring
og vil bli vurdert nærmere som et ledd i departementets
arbeid for å effektivisere strafferettspleien. Det er slik
at også de tanker og utfordringer som representanten Marthinsen
har kommet med til meg, vil jeg ta med meg på veien i det
arbeidet.

Kari Lise Holmberg hadde
her overtatt presidentplassen.

  La meg gjerne tilføye noe, fordi
representanten Marthinsen tegner et landskap som jeg synes fortjener
noen tilleggskommentarer.

Jeg var selv ute med politiet i Stavanger i
februar i år. Der var det den mest konsentrerte ansamling
av rusede unge mennesker jeg har sett. Det var en konsentrert lysløype – den
overgår til og med Oslo sentrum. Men Stavanger-politiet
har mye godt sosialt og sunt vett, så politifolkene kjørte
vekselvis folk hjem og sørget for at de kom inn døren,
og de kjørte folk til legevakt og sørget for at
de ble behandlet på en fornuftig måte. Som politifolkene
sa, det var helt åpenbart det som var behovet. Slik har
jeg sett norsk politi opptre som – skal vi kalle det – nattelivets
sosialarbeidere når sosialtjenesten er stengt. De har altså brukt
klokt skjønn – jeg tror politiet gjør
det mange ganger. Det kan selvfølgelig være som
representanten Marthinsen sier, at man f.eks. på steder
i Oslo sentrum på visse tidspunkter må reagere,
men da kan man også være praktisk: Det er jo ikke
noe forbud mot å ha med seg en jurist ut. Jeg har jo tatt
til orde for at politiet kan ha med seg psykiater ut, så da
kan vi ha jurister på hjul også. Vi kan organisere oss
på mange måter.

Jeg skal ta med de prinsipielle betraktninger
som representanten Marthinsen har kommet med, i det videre arbeid
med Sanksjonsutvalget og forenkling av straffereaksjonene i vårt
samfunn.

 Det er slik at en gammel feltprest og en gammel
bymisjonær møtes i sine etiske forpliktelser i
slike sammenhenger i stortingssalen!





                

