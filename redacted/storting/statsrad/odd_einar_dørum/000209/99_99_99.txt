 Det ble i 1999 registrert en markant økning
i antall ran. For landet som helhet økte det totale antall
ran fra 1 514 anmeldelser i 1998 til 1 967 anmeldelser
i 1999. Dette representerer en økning på 453 anmeldelser,
eller 29,9 pst. En nærmere gjennomgang av anmeldelsene
viser at det i særlig grad er ran mot forretninger, bensinstasjoner
og kiosker som øker.

Litt i overkant av halvparten av ranene skjer
i Oslo, mens de øvrige er fordelt utover landet. Oslo politidistrikt
har foretatt en kartlegging av data knyttet til ran begått
i Oslo i 1999. Undersøkelsen viser at antallet gjerningsmenn
under 15 år har økt fra 14 pst. til 25 pst.
siden 1998. Ransmannen blir dermed stadig yngre. Mot denne gruppen
kreves andre tiltak enn mot kriminelle som i stadig større
utstrekning raner banker, postkontor og pengetransporter.

Bekjempelse av ranskriminalitet er et prioritert
område for politiet og for justisministeren.

Regjeringen la i desember 1999 fram St.meld.
nr. 17 for 1999-2000 – Handlingsplan mot barne- og ungdomskriminalitet.
Et av hovedmålene i meldingen er forsterket samarbeid og
samordning mellom ulike offentlige etater. 

Når det gjelder den særskilte
negative utviklingen i Oslo, har jeg tatt initiativ til samarbeid
mellom Oslo kommune, Oslo politidistrikt og Justisdepartementet.
For å styrke samarbeidet mellom skoler, politi, barnevern
og andre etater har vi i fellesskap kommet fram til noen konkrete
satsingsområder.

Når det gjelder bekjempelse av vold
og ran på offentlig sted, er det videre grunn til å fremheve
politiets nye adgang til etter visse vilkår å foreta
visitasjon for å undersøke om en person bærer
våpen, samt pågående forsøk
med videoovervåking.

Riksadvokaten har pålagt politiet å prioritere
etterforskningen av uoppklarte ran mot verditransporter. Det er
viktig at disse ranene, som er svært profesjonelt utført og
hvor det borttas store verdier, blir oppklart. Det er bevilget ekstra
midler til dette arbeidet.

Av øvrige tiltak særlig rettet
mot bekjempelse av ran, vil jeg bl.a. nevne:

Handels- og Servicenæringens Hovedorganisasjon
og Justisdepartementet har i fellesskap drøftet tiltak
med sikte på å forebygge ran. I Oslo ble det i
1998 gjennomført en prøveordning hvor forretninger
som har iverksatt tiltak – fysisk sikring, opplæring
av personalet og ettervern – egnet for å forebygge
ran, kan bli sertifisert som «sikret mot ran» av
politiet. I 1999 tok Justisdepartementet initiativ til å få innført
en slik sertifiseringsordning på landsbasis. 

I 1999 ble også ordningen med kontaktutvalg
for forebygging av ran gjeninnført. Utvalget har som oppgave å drive
informasjonsutvikling og være et forum i det kriminalitetsforebyggende
arbeidet, herunder metodeutvikling for å forebygge ran,
og fokusering på ettervern av ransofre.

Vi håper at denne satsingen vil gi
gode resultater, men jeg vil understreke at jeg, akkurat som representanten
i sitt spørsmål, tar utviklingen svært
på alvor, og jeg er bekymret over den.

  Jeg vil nødig spekulere i det, men
det kan jo tenkes at f.eks. økt innsats mot vold og vinningskriminalitet
generelt som har ført til at grove tjuverier rettet mot
hus og hjem har gått drastisk ned, har ført til
at noe av kriminaliteten forskyver seg. Det er en spekulasjon, og
jeg vil ikke konkludere med den. 

Men jeg søker sammen med politiet
og ser nå på dataene. Jeg har nettopp mottatt
en rapport, som jeg ikke har rukket å sette meg inn i,
som analyserer ransdataene fra Oslo. Grovt sett kan vi todele det.
Vi kan snakke om barn og ungdom, som det er grunn til å se
meget alvorlig på, og som jeg kommenterte i innlegget mitt.
Og så er det de helt profesjonelt utførte ranene,
som vi må regne med er organisert kriminalitet.

Jeg har dyp forståelse for det representanten
nevner om hvordan mennesker i butikker og kiosker føler
det. Det var derfor jeg også la vekt på forholdet
til handelsnæringen. Jeg tror at ett av svarene er å holde
fast på politiets linje om nulltoleranse, dvs. hvis man
opptrer offentlig på en måte som ikke godtas,
uten at jeg går i detaljer, så reagerer vi på det.
Med andre ord: Vi viser at vi ikke godtar at man ter seg på en
hvilken som helst måte. Så er det selvfølgelig
det helt avgjørende at en del av nulltoleransen er at politiet
er til stede når det skjer og der det skjer. Jeg tror selv
at sammen med håndhevelse av våpenlovens bestemmelser
samt forbudet mot å bære kniv på offentlig
sted er dette virkemidler som kan hjelpe oss til å bekjempe
ransbølgen.

  Jeg skal ta for meg ett av temaene som representanten
tok opp, nemlig den ulovlige handelsvirksomheten som foregår
med lovlige og ulovlige varer. Noe av det er engrosvirksomheten
som foregår over grensen. 

Jeg har nettopp besøkt Halden politidistrikt,
hvor jeg så på hvilken måte Halden politidistrikt
og Tollvesenet samarbeider for å påvise det som
skjer. Jeg ble meget imponert over samarbeidet, og jeg
så også resultater av det. Jeg vil beskrive det
slik: Her foregår det en internasjonal ulovlig handel,
med både lovlige og ulovlige produkter. 

Så retter representanten søkelyset
mot vinningsforbrytere, som det er all mulig grunn til å slå hardt
ned på, og som vi vil følge opp i forbindelse
med straffebestemmelser. Han nevnte at enkelte av dem også kan
antas å være leverandører. Da er min
markering følgende, som jeg gjerne gjentar fra Stortingets
talerstol: Jeg syns at heleren har vært en for beskyttet
person. Når vi snakker om organisert kriminalitet, snakker
vi om bakmenn, og vi er enige om at vi skal ta dem. For vanlige
tjuverier opererer vi med helere, og jeg er opptatt av at vi skal
følge noen av disse vinningsforbryterne til heleren for å statuere
noen eksempler, og det sa jeg senest i går på et
symposium om kriminalitet.





                

  BARM-senteret ble opprettet i 1996
av Kirkens Sosialtjeneste. BARM-prosjektet har som målsetting å hindre
tilbakefall til rus og kriminalitet. Kalfarhuset i Bergen
drives av Kirkens Sosialtjeneste med samme målsetting.

Justisdepartementet har over flere år
gitt økonomisk støtte til begge disse prosjektene.
BARM-senteret har fått støtte hvert år
siden oppstart, og mottok i 1999 275 000 kr.

Justisdepartementet fordeler årlig
midler til frivillige organisasjoner som arbeider med straffedømte.
Kirkens Sosialtjeneste har søkt om støtte til
BARM også for inneværende år. Søknadsfristen
for de frivillige organisasjoner var 1. februar 2000.
Departementet har nå startet gjennomgangen av søknadene
og vil ved avsluttet saksbehandling fordele midlene til søkerne.

Søknadene påregnes ferdigbehandlet
innen 15. mars 2000.

  Det lå i mitt svar at prosjektet
må oppfattes som positivt, men jeg foretar ikke søknadsbehandling
fra Stortingets talerstol selv når jeg får sympatiske
spørsmål.

Jeg er også klar over at prosjektets
drift er avhengig av flere enn Justisdepartementet. Det er avhengig
av andre departementer – jeg tror i hvert fall
det er riktig som representanten sa, Sosial- og helsedepartementet,
og jeg antar også kommunen og fylkeskommunen. Jeg tar med meg
oppfordringen, og så langt det er mulig for meg, skal jeg
i hvert fall bidra til at jeg får til et samarbeid med andre
departement.

  Når jeg sa det jeg gjorde i det forrige
svar, var det for å gi uttrykk for en grunnholdning. Men
jeg er ofte pinefullt klar over at vi har flere gode kandidater
enn vi har penger. Det tilsier at jeg må presisere at vurderingen
ikke er gjort. Men jeg har ingen grunn til å la være å understreke
nettopp det positive i at man kan få et ettervern, og hvor
frivillige deltar. Så er det min oppgave å sørge
for en rettferdig fordeling av midlene, og representanten har i
hvert fall satt dette stedet på dagsordenen for mitt vedkommende.
Dét er da oppnådd ved at spørsmålet
er stilt.





                

  Utlendingsdirektoratet innvilget Alaa Hussain
Ali Al-Gebr opphold i Norge, etter at FNs høykommissær
for flyktninger, UNHCR, hadde fremmet søknad om gjenbosetting
som hastesak. Hans identitet og tidligere rolle i Kuwait fremgikk
av dokumentasjonen fra UNHCR. Al-Gebr hadde ikke noen selvstendig
rolle som statsminister under okkupasjonen av Kuwait. Bakgrunnen
for at han kom i denne situasjonen, var at han ble arrestert og
brakt til Irak, der han fikk beskjed om at han var utpekt som statsminister.
Han vendte aldri tilbake til Kuwait.

Direktoratet fant i sin vurdering at Al-Gebr
hadde behov for beskyttelse etter Flyktningkonvensjonen slik saken
var fremstilt av UNHCR, idet han verken kunne returnere til Irak
eller Kuwait uten å risikere forfølgelse, og samtykket
til gjenbosetting i Norge. Etter ankomst til Norge sa han imidlertid
at han ikke fryktet forfølgelse i Kuwait, og ønsket å returnere
dit så snart forholdene lå til rette for det.
Han fikk derfor oppholdstillatelse på humanitært
grunnlag, og ikke asyl.

Norske myndigheter innvilger ikke oppholdstillatelse til
krigsforbrytere. Kriteriene for uttak av overføringsflyktninger åpner
ikke for det. I den forbindelse kan det også nevnes at
UNHCR har en utvelgelsesprosess som skal sikre at ettersøkte
krigsforbrytere ikke blir gjenbosatt.

Teoretisk kan det likevel ikke utelukkes spesielle
tilfeller der krigsforbrytere slipper inn og ikke kan returneres,
på grunn av utlendingsloven § 15 første
ledd samt Den europeiske menneskerettighetskonvensjonen, EMK.

I den omtalte saken, som representanten tok
opp, har direktoratet i ettertid erkjent at saken har utenrikspolitiske
sider som tilsier at den nok burde vært forelagt Utenriksdepartementet
før beslutning om innreisetillatelse ble tatt. Jeg legger
til grunn at direktoratet er seg denne problemstillingen bevisst
ved behandlingen av senere saker.

  Jeg foretar ikke noen ettervurdering av det
som skjedde. Jeg beskrev hva som skjedde og de faktiske opplysninger – også Al-Gebrs personlige
situasjon – og jeg konstaterte hvordan saken ble behandlet.
Så gjorde jeg rede for de generelle retningslinjene som
gjelder når det gjelder krigsforbrytere, og jeg understreket
at UDI i ettertid har erkjent at saken hadde sider som gjorde at
den skulle vært forelagt Utenriksdepartementet.
Med en slik erkjennelse til grunn regner jeg med at det mellom UDI
og Utenriksdepartementet etableres kontakter som gjør at
den bevisstheten er skjerpet så mye at man har med seg
den erfaringen man trenger for at det skal sikres.

  Jeg gav i mitt første svar uttrykk
for følgende, som jeg gjentar: Norske myndigheter innvilger
ikke oppholdstillatelse for krigsforbrytere. Kriteriene for overføringsflyktninger åpner
heller ikke for det, og det er også slik at UNHCR har en
utvelgelsesprosess som skal sikre at ettersøkte krigsforbrytere ikke
blir gjenbosatt. En praksis basert på de reglene, med den
kjennskap jeg har til dette, burde gi sikkerhet. Ut fra den erfaring
man har, og ikke minst den erfaring man generelt har, uavhengig
av dette spørsmålet, nemlig at man vet at enkelte
kriminelle prøver å søke til Norge, skal
jeg i hvert fall forsikre representanten om at justisministeren følger
alle slike spørsmål meget nøye, fordi
vi ikke er tjent med at noen prøver å lure oss
på en slik måte. 





                

