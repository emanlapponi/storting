 Våpenloven § 7 krever
at den som skal erverve skytevåpen, må være
edruelig og pålitelig. Det må i
tillegg dokumenteres et behov eller annen rimelig grunn
for ervervet.

Skal man erverve pistoler og revolvere til øvelse
og konkurranseskyting, er det stilt krav om at vedkommende må godtgjøre
minst seks måneders aktivt medlemskap i
skytterlag/-klubb tilsluttet en skytterorganisasjon godkjent
av Justisdepartementet.

Politidirektoratet har uttalt følgende
til departementet om forholdet:

«Politidirektoratet
har merket seg at det enkelte steder i landet har vært
et misforhold mellom antall registrerte enhåndsvåpen
og den aktivitet som har vært utvist i det lokale skyttermiljø.
Som eksempel på dette har Politidirektoratet
merket seg at det i fylkene Oslo og Akershus pr april
2001 var registrert 37 879 håndvåpen
av typen pistol/revolver, mens det i regionen ikke
synes som om aktiviteten har stått i rimelig forhold til
antall registrerte enhåndsvåpen, selv om en tar i
betrakting at enkelte av våpnene er ervervet til samling.

Da enkelte skyttere synes å ha ervervet
et langt større antall våpen enn aktiviteten skulle
tilsi, har direktoratet innledet et konstruktivt samarbeid
med skytterorganisasjonene. Siktemålet er å avklare
hvor mange våpen en skytter antas å ha et reelt
behov for for å kunne utøve sin idrett
sett ut fra det aktivitetsnivå vedkommende legger for dagen.
En av problemstillingene som drøftes med skytterorganisasjonene,
er bl.a. på hvilken måte de som ikke
deltar aktivt i konkurransesammenheng, men som skyter i rekreasjonsøyemed,
skal få sin aktivitet registrert.

Politidirektoratet er også kjent
med at enkelte melder seg inn i en pistolklubb, er aktive i seks
måneder til de får klubbens bekreftelse på aktivt
medlemskap, hvoretter de erverver et antall håndvåpen,
før de etter forholdsvis kort tid melder seg
ut av klubben. Det er våpenlovens klare forutsetning at
de kvaliteter hos søkeren og det behov for våpen
som forelå på innvilgelsestidspunktet skal foreligge
så lenge vedkommende har våpen. Politiet
kan derfor, i medhold av våpenloven § 10,
2. ledd, vurdere å tilbakekalle våpenkort i de tilfeller
en våpeneier ikke lenger tilfredsstiller kravene til
personlige egenskaper eller behov.»

Så langt redegjørelsen fra
Politidirektoratet.

Det er jo slik at bruk av skytevåpen
til ulike aktiviteter utgjør en viktig rekreasjonsmulighet
for svært mange i Norge og har sterke historiske
og kulturelle forankringer i mange miljøer og frivillige
organisasjoner.

Jeg har som justisminister vært opptatt
av å opprettholde folks mulighet
til å dyrke sine fritidsinteresser på området,
samtidig som det er viktig å ha kontrollordninger som hindrer
at skytevåpen blir misbrukt eller kom-mer på avveie.
Det er derfor gjennomført flere tiltak for å bedre
kontrollen og ansvarliggjøre våpeneierne.

Jeg vil derfor uttrykke min tilfredshet med
at Politidirektoratet har lagt opp til et nært samarbeid
med skytterorganisasjonene når man nå skal vurdere
spørsmål knyttet til «behovskrav» og
antallet skytevåpen som kan tillates ervervet til de ulike
formål.

Jeg anser det imidlertid også som
svært viktig at eventuelle nye kontrolltiltak skal være
begrunnet ut fra at de vil bidra til å realisere våpenlovens
formål, nemlig økt sikkerhet og trygghet. Jeg
vil derfor be Politidirektoratet om en orientering om samarbeidet
og dialogen med skytterorganisasjonene.

 Representanten kan regne med at jeg vil følge
med, fordi norsk våpenpolitikk er basert på tre
pilarer. For det første en tillit til sunne, frivillige,
fungerende organisasjoner. For det andre rett til å inndra
våpen hos dem som misbruker det, bl.a. når det
gjelder forbud mot å ha skytevåpen på offentlig
sted – og snart får vi en skjerping av bestemmelsen
om kniver. Og så er det da for det tredje en
del reguleringer som også er knyttet til lovgivningen,
og som jeg har sitert i mitt svar, og som også under
gitte omstendigheter tillater politiet å visitere etter
forhåndsvarsel i private
hjem. Jeg kommer til å holde fast på de tre pilarene.
Og skjer det avvik, vil jeg selvfølgelig ta det opp med
Stortinget.





                

 Det er ingen grunn til å legge skjul
på at den såkalte soningskøen bekymrer
meg. Det er viktig at den enkelte straffedømte får
en merkbar reaksjon på kriminaliteten
så raskt som mulig, og det er viktig at samfunnet ser at
det reageres. Soningskøen er dermed med på å svekke både
effektiviteten i kriminalitetsbekjempelsen og troverdigheten aktørene
i straffesakskjeden må ha.

Den faktiske situasjonen er at soningskøen øker.
Ved årsskiftet var det 2 057 rettskraftige dommer
hvor det ikke var iverksatt soning innen
tomånedersfristen. Ved forrige telling, pr. 30.
september 2001, var tallet 1 620 – økningen
har altså vært 27 pst.

De fleste dommene i soningskøen er
korte og har en lengde på under 60 dager. Bare
en femtedel av dommene er over 90 dager. Ca. 60 pst. av
soningskøen er lokalisert til østlandsområdet.

Soningskø er ikke noe nytt
fenomen. På slutten av 1980-tallet og i begynnelsen av
1990-årene hadde vi en soningskø med i underkant
av 7 000 dommer. Denne restansen ble sakte nedarbeidet
og køen utkvittert i 1994. Deretter var det en overdekning
av fengselskapasitet fram
til slutten av 1999, da det oppstod nye domsrestanser fordi Oslo
fengsel og Stavanger fengsel måtte
redusere kapasiteten på grunn av nødvendige bygningsarbeider. Deretter
har soningskøen vokst sakte fram til dagens nivå.

Situasjonen i dag er at den alminnelige produksjonen av
straffesaker i politi/påtalemyndighet og domstoler overstiger
den fengselskapasiteten som er etablert. Det er ingenting som tyder
på at straffevolumet i årene framover
vil bli redusert, og Regjeringen har derfor i Sem-erklæringen
fastsatt at den vil arbeide for å øke fengselskapasiteten.

Det er dessverre ikke
gjort i en håndvending å etablere økt
fengselskapasitet. Også nye fengselsplasser skal
ha tilfredsstillende standard både i forhold til sikkerhets-
og kontrollutfordringer og i forhold til den rehabiliterende innsatsen
for å redusere tilbakefallet og bli bemannet med fagutdannet
personell. Disse forholdene gjør at det ikke
uten videre er et relevant virkemiddel å overta nedlagte
forsvarsanlegg eller andre
institusjoner. Erfaring viser at ombygging av anlegg til fengselsformål
koster like mye som å bygge nytt.

Vardåsen leir vurderes nå av
Statsbygg, og vi vil få en analyse
av kostnader ved å omgjøre anlegget til fengsel. De
foreløpige indikasjonene er at dette synes å være
et godt grunnlag for et nytt Kongsvinger Fengsel
som vil gi en økt kapasitet.

Som en forutsetning for utvidelse av fengselskapasiteten
har vi lagt opp til økt opptak til Fengselsskolen. Vi tar
sikte på at dette høye opptaket må vare noen år
framover for å sikre kompetansen i kriminalomsorgen.

For øvrig arbeider vi med et nytt
stort fengsel i Østfold. Det vil jeg komme tilbake til i budsjettprosessen.
I tillegg arbeider vi med å utvide kapasiteten i allerede
eksisterende anstalter. Der har vi grunnlagsinvesteringer, bl.a.
i infrastruktur, vi kan få god kvalitet i utvidelser med
lavest mulig kostnadsnivå. Også dette
vil jeg komme tilbake til i budsjettsammenheng.

 La meg først kommentere den høyprofilerte
dom som representanten Storberget uttalte seg om til media
i går. Den saken har jeg konstatert er hos statsadvokaten.
Jeg regner med at statsadvokaten meget raskt på grunn av
sakens karakter sender den over til domsmyndighetene.
Og da kan jeg garantere at vedkommende åker fort inn. Det
er dessuten i samsvar med prioriteringene i tildelingsbrevet
til Kriminalomsorgen. Vedkommende er på en prioritert liste
og skal selvfølgelig også få oppfylt
sitt ønske om å sone.

Når det så gjelder situasjonen,
har den utviklet seg gjennom 2000 og 2001. I disse årene
hadde Arbeiderpartiet regjeringsmakt.
Man så ikke for seg noen umiddelbare
strakstiltak, men hadde et positivt arbeid, bl.a. knyttet til nytt
fengsel i Østfold. Det er disse tiltakene vi jobber med.

Så har det oppstått en konstruktiv
dialog med Stortinget om å se på nedlagte
militæranlegg. Jeg tror at det å se på disse – og
da nevner jeg spesielt Vardåsen, som så langt
ser ut til å være i god stand – må være
et viktig tiltak som må kunne gis prioritet.

 Når det gjelder budsjettet, kommer
vi tilbake til det senere.

Når det gjelder strakstiltakene, vil
jeg gjerne vise til at vi nå har en kapasitetsutnyttelse
som er så høy som en kan komme – opp
mot 100 pst. – i norske institusjoner. Vi
har kjørt dubleringer der det er forsvarlig, og skal vi kjøre
det lenger, vil representanten Storberget antyde et annet soningsregime.
Det vil i så fall være en politikk jeg må merke
meg. Jeg er i alle fall ikke kjent med at Arbeiderpartiet – så langt – har
stått for det. Vi har altså presset dette så langt
som det er mulig.

Det vi kan gjøre, men som ikke
er aktuelt, er å gi generelle amnestier. Det synes jeg ikke
vi skal gjøre. Da er vi nødt til å prioritere,
og da er prioriteringen veldig klar: Varetekt prioriteres, lange
dommer og dommer der politiet gir uttrykk for
at domfelte er aktive gjengmedlemmer, prioriteres – og
kortere volds- eller voldsrelaterte dommer. Det vil bety
at andre kan bli sittende og vente en tid, dvs. lenger
enn to måneder. Det største trykket
har vi her på Østlandet. Derfor er det ingen tilfeldighet
at Vardåsen er en aktuell mulighet som jeg så langt
har fått beskrevet som positiv. Og derfor er det heller
ingen tilfeldighet at det pågår arbeid med et
nytt fengsel i Østfold. Det er rett og slett for å minske
det trykket som foreligger.

Representanten Storberget og jeg deler én
ting: Vi skal forholde oss til nåtiden, ikke
til fortiden. Hvis Storberget gir meg det løftet også heretter,
samarbeider man godt på det grunnlaget.





                

 Statistikken
over siktede for forbrytelser har vist en jevn stigning i antall
siktede i alle aldersgrupper de siste årene.
Dette gjelder også for personer under 15 år.
Selv om det ikke er grunnlag for å si at økningen
er spesielt dramatisk nå, er det likevel
all grunn til å rette oppmerksomheten mot de unge lovbryterne, ikke
minst de som er under den kriminelle lavalder. Det er ingen god
utvikling at bruk av vold og trusler blant de yngste øker,
og at antall narkotikasaker med 15–17-åringer
stiger.

Arbeidet med barn og unge er en prioritert
oppgave for Regjeringen. Denne bekymringsfulle utviklingen er da også noe
av grunnlaget for at politiet ved budsjettildelingen
for 2002 er pålagt å prioritere innsatsen for å forebygge
kriminalitet blant barn og unge og iverksette
grensesettende tiltak for å hindre at barn utvikler
kriminell atferd. Innsatsen skal skje i samarbeid
med andre instanser som arbeider med barn og unge. Sem-erklæringen
gir også klart uttrykk for at Regjeringen vil
videreutvikle samarbeidet mellom de
ulike instansene, slik at en mulig kriminell løpebane kan
stanses på et tidlig tidspunkt. Politiet, barnevernet,
skolen og foreldrene er alle nødvendige medspillere
når barn som begår alvorlige lovbrudd, skal ivaretas.

Barn under strafferettslig
lavalder som begår alvorlige lovbrudd,
utgjør en særlig utfordring. Her er det spørsmål både
om hvem som skal følge opp med reaksjoner, og om hvordan
man skal få til helhetlige hjelpetiltak.

En tverrdepartemental arbeidsgruppe utredet
i fjor bl.a. behovet for ansvarsavklaring og regler for samarbeid
i forbindelse med tiltak overfor unge lovbrytere. Et forslag
til tiltak og lovendringer, basert på rapporten, har vært
på høring. På bakgrunn av høringsinstansenes
noe ulike oppfatninger har Justisdepartementet tatt initiativ til
at problemstillingene blir nærmere avklart i samarbeid med
andre berørte departementer. Dette gjelder bl.a. spørsmål
knyttet til hvilke tiltak som ivaretar barnets behov og samtidig
ivaretar samfunnets rett til beskyttelse mot forbrytelse.

Etter min oppfatning kan en del av
forslagene i rapporten gjennomføres relativt raskt, noe
som vil bidra til å stimulere til økt innsats
mot barne- og ungdomskriminalitet. Regjeringen tar derfor sikte
på å fremme en proposisjon – antakelig
til våren – der man bl.a. behandler spørsmålet
om det bør bli straffbart å tilskynde barn under
15 år til å begå lovbrudd,
og om politiet skal pålegges plikt
til å etterforske lovbrudd som er begått
av barn under strafferettslig lavalder.

Videre vil proposisjonen omhandle spørsmålet
om det skal kunne gjøres til vilkår for påtaleunnlatelse eller
betinget dom at unge lovbrytere møter til megling
i konfliktrådet, og at avtalene som eventuelt
inngås i meklingsmøtet, faktisk oppfylles.

Jeg vil også vurdere om
politiet skal kunne pålegge barn og
foreldre å møte
til «bekymringssamtale» dersom politiet
har grunn til å tro at den mindreårige deltar
i straffbare handlinger. Videre ønsker vi at politiet
bør kunne få mulighet til å vedta at
et barn mellom 12 og 15 år ikke får
oppholde seg på et bestemt sted hvis det er en åpenbar
risiko for at barnet kan begå lovbrudd der.

La meg avslutte med å peke
på viktigheten av at de tiltak vi ønsker å forelegge
Stortinget, virker sammen – at de trekker i samme retning – og
at alle instanser som arbeider med barn og unge, har en
klar forståelse av de overordnede mål
for arbeidet.

 Jeg kan vise til tiltak som i hvert
fall er aktuelle: Ett er at etterforskning
skal kunne brukes i forberedelse av sak etter barnevernsloven der
kriminalitet er et element – vi snakker også om
mindreårige. Jeg vil også se
på spørsmålet om hvorvidt seksukersfristen – som
Riksadvokaten har tatt inn i sin instruks – for å ta
ut tiltale dersom mistenkte er under 18 år, skal gjøres
til lov. Jeg vil videre gå inn på spørsmålet om
taushetsplikt, først og fremst ved at man – helt
arbeidsmessig – tester taushetsplikten slik den praktiseres
i forskjellige deler av landet. Det er min overbevisning at taushetsplikten
gir gode muligheter til å samarbeide hvis en
vil. Det vil jeg teste. Hvis det etter testen viser seg
at vi – selv med svært dyktige og trygge fagfolk – har
problemer, må vi se på taushetspliktens unntaksbestemmelser.

Jeg vil også være
så fri og si at jeg har tatt initiativ overfor
barne- og familieministeren til en åpen diskusjon om velkjente
problemstillinger som reiser kontroversielle kriminalpolitiske spørsmål
angående barnevernets oppgaver. Jeg tror jeg
vil si det på den måten. Vi lever med en utvikling
hvor jeg tror ingen – det være seg foreldre,
psykiatri, barnevern eller politi – kan stille
seg utenfor.

Så vil jeg også slå fast:
Politiet alene kan ikke løse dette.
Politiet kan gjøre en god del, men
vi er nødt til å få alle på banen.
Foreldrene må på banen, men da må foreldrene også vite
at hvis de ikke får det til, er det lov til å be
om hjelp. Og så må vi også kunne tåle
den barnevernsfaglige debatten, som f.eks. Befring-utvalget i sin tid
la opp til.





                

