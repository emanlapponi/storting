  Først generelt: Lund-kommisjonen
gjennomførte et grundig arbeid i forhold til å avdekke
ulovlig overvåking både mot enkeltpersoner og
mot miljøer i det norske samfunnet.
Parallelt med dette ble det gjort et arbeid av historikerne Bergh
og Eriksen. På side 227 i bind II i deres
verk heter det:

«Det
må understrekes at overvåkingspolitiet ikke på noe
tidspunkt overvåket den samiske befolkningen på bredt
grunnlag. Det var hele tiden et fåtall samer som
ble registrert og gjort til gjenstand for aktive
overvåkingstiltak.»

Som følge av Lund-kommisjonen har
vi fått et innsynsutvalg. Det er ikke
kjent for Justisdepartementet hvor mange samer som har søkt
om innsyn. Etter at Innsynsutvalget har avsluttet sitt
arbeid, vil jeg vurdere om sekretariatet kan gi en redegjørelse
for antallet samer som har søkt om innsyn, og behandlingen
av disse sakene på generelt grunnlag, forutsatt at deres
samiske identitet er kjent.

For å kunne ivareta sine
oppgaver er politiet avhengig av å ha
kontakt med personer i en rekke miljøer. Oppsøkende
virksomhet gjennom kontaktskapende arbeid og samtaler utgjør
viktige elementer i politiarbeidet. Dette gjelder selvfølgelig også for
POT. I overvåkingsinstruksen er det fastsatt at POT bl.a.
skal gi bistand og råd til forsknings- og undervisningsinstitusjoner.
Gjennom slik kontakt bedres POTs muligheter til å forebygge
ulovlige handlinger, samtidig som tjenesten kan bli gjort kjent med
forhold som er, eller som kan utvikle seg til, ulovlige
handlinger.

Dette er bakgrunnen for at POT i Finnmark også har hatt
kontakt med ledelsen ved Samisk høgskole i Kautokeino senest
i 2000. I samtalene ble det bl.a. gitt en kort innføring
i hva POT arbeider med, og hvorfor man ønsket kontakt.
Tilsvarende kontakt har POT tidligere hatt med ledelsen ved Høgskolen
i Finnmark og andre høgskoler og universiteter
en rekke andre steder i landet. Det er således ikke
noe ekstraordinært som har funnet sted i forhold til høgskolene
i Finnmark. Det forhold at høgskolen i Kautokeino er en
samisk høgskole, gjør ikke at den blir
gjenstand for spesiell oppmerksomhet fra POTs side.

Det er en misforståelse dersom man
tror at personer eller institusjoner som POT tar kontakt
med, anses som en trussel mot rikets sikkerhet.

Det er også et poeng at
ingen – verken i Finnmark eller andre
steder i landet – blir registrert av
POT på grunn av at man er journalist, eller på grunn
av etnisk tilhørighet. Jeg minner om at Stortingets kontrollorgan
for de hemmelige tjenester – det såkalte EOS-utvalget – utøver
kontroll med overvåkingstjenestens arbeid.

Ut fra de forhold jeg har pekt på,
kan jeg ikke se at de forhold som berøres i spørsmålet,
nødvendiggjør noen ny gjennomgang av
retningslinjene for Politiets overvåkingstjeneste. Derimot
vil jeg sterkt understreke betydningen av at POT har en organisasjon,
ressurser og kompetanse som samsvarer med de nye utfordringer tjenesten nå står
overfor, et sammensatt trusselbilde, hvor bl.a. internasjonal terror
inngår.

  Når det gjelder Hættas sak,
er den godt beskrevet i Bergh og Eriksens bok – på en måte
som også maner til kritisk refleksjon
over hvordan overvåkingstjenesten gjør sitt arbeid.

Når det gjelder journalister, har
jeg gitt et generelt svar på det. Man overvåkes ikke
fordi man er journalist eller ut fra etnisk bakgrunn.
At det foregår et arbeid, er ikke i seg selv
noe som fører til at det blir en etterforskning.

Når det gjelder hvem som overvåker
overvåkingstjenesten, har vi i Norge hatt Lund-kommisjonen,
som var særdeles grundig. Vi har Bergh og Eriksens verk,
som er meget grundig, og som kom i 1998. Vi har EOS-tjenesten, som
er et viktig organ, og som er Stortingets organ.

Så vil jeg tilføye, siden
jeg føler at det ligger i representantens spørsmål:
Vil jeg som statsråd forvisse meg om at tjenesten i sitt
forebyggende arbeid går fram med kompetanse, dyktighet
og innsikt fordi vi trenger det? Ja, det vil jeg gjøre.

  Jeg tar utgangspunkt i de ordningene vi har
nå, og definitivt i EOS-utvalget, som Stortinget har opprettet,
og som jeg ser på som et viktig organ. Jeg føler
at vi på mange måter også har skaffet
oss et historisk blikk, både gjennom Lund-kommisjonen
og gjennom Bergh og Eriksens arbeid.

Det som er situasjonen nå, er at vi
må ha en overvåkingstjeneste som er rett organisert,
som har ressurser lovmessig og teknisk, men også når
det gjelder kompetanse, for å møte den
nye trusselsituasjonen.

Hvordan man utøver kontakt, berører
en del av representantens spørsmål til meg. Og
jeg gjentar mitt svar til representanten: Jeg vil gjøre
det jeg kan for at denne tjenesten skal fungere på en best
mulig måte. Jeg er helt sikker på at vi er enige
om at den skal arbeide på en slik måte
at man registrerer og overvåker dem som skal overvåkes,
og at man ikke skaffer seg unødvendige fiender. Det
er jo der kvalitetsskjæringspunktet ligger. Jeg vet at tjenesten
er innstilt på det, og jeg vil også aktivt
følge det opp i det som ligger til mitt ansvar som statsråd
for denne tjenesten.





                

  Først noen ord om hendelsesforløpet.

Jeg har fått opplyst at Oslo
Taxi mottok alarm fra den angjeldende taxi kl. 05.33. Kl.
05.50, dvs. 17 minutter etter, mottok Moss politistasjon
melding fra Oslo Taxi om at det var utløst en
alarm fra en taxi, og at de var urolige for at det «kunne
ha tilstøtt sjåføren i bilen noe».
At det kunne dreie seg om en voldtektssak, var det ingen
indikasjoner på. Den aktuelle bilen skulle stå i
et veikryss ved Hobøl kirke. Patruljen fra Moss ble umiddelbart
sendt i retning det oppgitte sted. Patruljen kjørte utrykning.

Patruljen meldte at den var i det oppgitte
området og startet søk kl. 06.15, dvs. 25 minutter etter
at Moss politistasjon mottok
melding fra Oslo Taxi. De konsentrerte søket
i området ved Hobøl kirke, da dette var det eneste referansepunktet
som var oppgitt. Da patruljen ikke fant den aktuelle bilen
der, valgte de å utvide søket til også å omfatte
vestsiden av Rv 120.

Kl. 06.30 ringte Oslo Taxi til politivakta
og korrigerte gjerningsstedet, og 7 minutter senere ringte
de igjen og opplyste at en annen taxi hadde møtt den ettersøkte
kollegaen på Rv 120. Etter disse opplysningene
var patruljen, som da var like i nærheten, raskt
på stedet, dvs. innenfor en ramme av
2–3 minutter.

Moss politidistrikt opplyser at taxien som
kom til unnsetning, umiddelbart kjørte fra Oslo
i retning Hobøl etter at alarmen gikk. Ved en
tilfeldighet møttes de to taxiene på Rv 120. Det
er all grunn til å berømme taxisjåføren for
vedkommendes innsats.

Så noen ord om arbeidsdelingen mellom
Moss og Follo politidistrikter. Det er i Moss politidistrikt, som også i Follo
politidistrikt, kontinuerlig aktiv tjeneste. Dette betyr at lensmannskontorene
inngår i tjenesteordning ved Moss politistasjon
og dekker hele politidistriktet. I politiets patrulje
befant det seg en tjenestemann fra Moss og en lensmannsbetjent.

Slik situasjonen er beskrevet, synes det ikke
som om politiet kunne ha grepet inn tidligere,
heller ikke om utrykningen hadde skjedd fra Ski politistasjon,
jf. det faktum at stedsangivelsen ved den første
meldingen var unøyaktig og kom hele 17 minutter etter
at alarmen i taxien var utløst.

  Selvfølgelig er voldtekt uakseptabelt,
og selvfølgelig skal det reageres på det.

Det jeg har måttet gjøre
i denne situasjonen, er å innhente informasjon. Det som
har skjedd, er at politiet i Moss har innhentet
logg og lydlogg fra Oslo Taxi. Her framkommer det at det
gikk hele 17 minutter fra alarmen ble registrert
hos Oslo Taxi til politiet i Moss
ble varslet. Det er ukjent hva grunnen til dette er. Lydloggen gir
ellers ingen indikasjon på hva som skjer i drosjen. Så rykker
politiet ut, og de søker tilleggsinformasjon.
Når de har fått den, kommer de raskt til stedet.
Samtidig har alarmen ført til at en drosjesjåfør
har kommet sin kollega til unnsetning. Det betyr at mange har gjort
det de ut fra situasjonen har kunnet. Med den informasjonen jeg
har, har politiet reagert så raskt
som de kunne, gitt informasjonsbildet og informasjonsstrømmen.

Hvis det er noe som kan effektiviseres i dette,
vil vi selvfølgelig se på det. Jeg deler selvfølgelig
representantens bekymring, og at vi med alle signaler
skal slå fast at vi ikke godtar denne type
overgrep. Men jeg vil i hvert fall i denne sammenhengen under enhver
omstendighet rose åndsnærværet både
hos vedkommende som trykket inn alarmknappen, og hos taxisjåføren
som kom til stedet.

  Som det framgår av det materialet
jeg har innhentet, forelå det ingen klar indikasjon på hva
som hadde skjedd. Både Moss og Follo politidistrikter har
opplyst at de ikke visste hva som hadde skjedd. Derfor
gjorde man ikke det som er vanlig. Dersom det f.eks. kommer
inn en melding om ran, er det rutine at man varsler omkringliggende
distrikter.

Jeg skal ikke gå nærmere
inn i det materialet vi innhentet,
men det er i hvert fall et faktum at politiet ikke har
oppfattet situasjonen slik at det var voldtekt. De fikk meldingen etter
17 minutter.

Hvis det er noe i dette som man i en god diskusjon med
taxinæringen kan lære noe av, skal jeg
sørge for at det selvfølgelig blir gjort, for
vi er alle tjent med at absolutt alle gjør
sitt beste. Jeg har den informasjonen jeg har fått, og
basert på den har politiet gjort hva
de har kunnet. Men kan vi lære noe, slik at vi
neste gang i et samarbeid mellom alle gode
krefter blir bedre, vil både representanten og
jeg være meget tilfreds med at vi oppnår
det.





                

  Det ble startet et prøveprosjekt
med voldsalarmer i 1997, og siden da har 1 880 klienter
hatt alarm, og pr. i dag er 524 alarmer i bruk. Erfaringene med
voldsalarm er gode. Alarmen ser ut til å ha en forebyggende
effekt, og klientene rapporterer om større trygghet.

Dagens alarm er montert i den voldsutsattes
hjem og kan ikke brukes utendørs. Dette innebærer
at den voldsutsatte får en begrenset bevegelsesfrihet og
livskvalitet. Det er uakseptabelt at kvinner og deres
barn på denne måten hindres i å ha et
tilnærmet normalt liv i sitt eget nærmiljø.
Det har derfor lenge vært et ønske om
en mobil voldsalarm. Politidirektoratet er i samarbeid
med Oslo politidistrikt i gang med å vurdere
hvordan et prøveprosjekt med utdeling av mobile voldsalarmer
skal iverksettes. Siktemålet er å finne fram til
ordninger som kan iverksettes raskt, samtidig som de gir den voldsutsatte god
trygghet. Første del av prosjektet vil bli iverksatt
allerede i løpet av de to første månedene
neste år. Samarbeid med vaktselskap
vurderes som ett alternativ, men det er også aktuelt
for politiet å påta seg ansvar
for å operere alarmene direkte. Oslo politidistrikt
har allerede fremmet forslag om dette.

Gjennom de erfaringene som høstes
i prøveprosjektene, vil det bli tatt standpunkt til hvilke
ordninger som skal innføres på permanent basis.
Dette vil vi måtte komme tilbake til så raskt
som overhodet mulig.

  Det vi vil gjøre nå, er å teste
muligheter. Det kan innebære at vi prøver både GSM-
og GPS-ordningene, som hver for seg har fordeler, men også noen
ulemper, og at vi deretter trekker konklusjoner etter
prøveperioden. Vi har selvfølgelig ikke
nå tatt stilling til valg av alarmleverandør.
Her kan flere firmaer være aktuelle.

Vi tar sikte på å gjennomføre
et prøveprosjekt i Oslo, supplert med testing i et mindre
politidistrikt. Men det viktigste er at vi vet
hva teknologien gir gitt at vi har
forskjellige variabler, og at vi har et reaksjonsopplegg. Når vi
så ser på hva som i sum vil gi best effekt av
tilgjengelig teknologi, og man har et reaksjonsopplegg som fungerer,
vil vi komme tilbake til dette med praktiske ordninger så raskt
som mulig.

Jeg kan forsikre representanten – jeg
må vel ha lov til å si det som statsråd – at
jeg personlig har et sterkt engasjement i dette. Det vet jeg at
mange i politiet også har. Etter å ha
møtt mange av de kvinnene som har vært utsatt for
dette, vet jeg også hvor forferdelig deres
livssituasjon er.

  Nei, etter min kunnskap kan flere
firmaer være aktuelle. Det er fordi, etter
de opplysninger som er innhentet, vi har modeller som f.eks. er
bygd på GSM, som vi vet dekker noen steder og ikke
andre steder, og så har vi GPS, som vi vet dekker, men
som ikke alltid gjør det hvis det er mye betong.

Poenget her har vært å ikke
vente på det ideelle, men å prøve ut
det som er utrolig mye bedre enn å være
stengt inne i sitt hjem, og så får vi
se hva som i sum gir det beste resultatet. Men uansett
vil resultatet bli at de kvinnene vi snakker om, får en
mye større frihet i sitt daglige liv. Det er hele
hovedhensikten med å teste det ut.





                

