 Ungdommer som blir utsatt for vold og trusler,
har selvsagt krav på oppfølging fra politiet.
Samfunnet har et særlig og vidtrekkende ansvar for å beskytte
mindreårige mot alle typer overgrep. Barn og unge
skal ikke utsettes for vold og trakassering. Det følger
av vårt eget regelverk og av FNs barnekonvensjon
Artikkel 3, som pålegger alle instanser å handle ut
fra en vurdering av hva som gagner barnet best.

Representanten Simonsens spørsmål
er knyttet direkte til en enkeltsak som gjelder et barn på 16 år.
Hennes selvstendige krav på et personvern må imidlertid
prege detaljeringsgraden i mitt svar når det gjelder hjelpetiltak.

Den konkrete saken håndteres ved Manglerud
politistasjon. I tidsrommet etter min uttalelse på TV
2 7. februar har jeg hatt et møte med
ledelsen ved Manglerud, der den aktuelle saken var et av flere punkter
på agendaen. Det har også vært
kontakt ved flere anledninger mellom departementet og
saksansvarlig i politiet, samt med Politidirektoratet.

Det foreligger fem anmeldelser
fra 16-åringen i tidsrommet fra 17. desember 2001 til 26.
februar 2002. Disse er etterforsket, og det er foretatt
et betydelig antall avhør. Den første
anmeldelsen førte 10. februar 2002 til siktelse mot fire
ungdommer mellom 15 og 17 år for trusler, skadeverk
samt krenkelse av en annens fred. En ungdom under 15 år
medvirket. Han kan ikke siktes, men barnevernet er informert
for nødvendig oppfølging. De øvrige anmeldelsene
er delvis henlagt på grunn av bevisets stilling eller
er fortsatt under etterforskning.

I tillegg har jentas totalsituasjon
vært vurdert i forhold til relevante forebyggende tiltak
fra politiets side i bydelens ungdomsmiljø, og
familien har mottatt ulike tilbud om oppfølging fra politiet.

Generelt vil jeg si at denne saken er et eksempel
på flere av de utfordringer barns kriminalitet utgjør
for både politi, skole, foreldre
og andre. Vold og trusler finner sted i ungdomsmiljøer
der både utøvere og offer
befinner seg, med den følge at etterforskning
og bevis stort sett møtes med taushet og/eller
motstridende forklaringer. Videre har den det særtrekk
at enkelte av lovbryterne kan stilles til ansvar, mens andre
gjerningsmenn ikke møter reaksjoner
fordi de er under 15 år.

Disse problemer arbeider
Justisdepartementet aktivt med. Vi vurderer bl.a. ulike tiltak for
hvordan ungdom både over og under kriminell lavalder
skal ansvarliggjøres for sine lovstridige handlinger.

Barn under strafferettslig
lavalder stiller helt spesielle krav til oppfølging.
Barnevernet har et ansvar for å opptre som en aktiv medspiller
overfor skole og politi når det gjelder barn som har utviklet
en spesiell atferd. Jeg tenker da på en atferd som ikke bare
skader dem selv, men også utgjør en
risiko for andre barn.

Regjeringens målsetting er helt klar:
Det haster med gode tiltak og prosedyrer for å stoppe
lovstridig atferd som skader både utøveren
og, som i dagens konkrete sak, andre ungdommer. Innsatsen
vil kreve samarbeid over tradisjonelle sektorgrenser – et
helhetsperspektiv som Regjeringen legger til grunn for sine
tiltak, og som jeg også personlig legger stor
vekt på.

 Kommentaren var todelt. Det ene er det generelle
om å reagere. Det kommenterte jeg på slutten av
mitt svar og skal ikke gjenta nå, bortsett fra å nevne
at jeg er enig med representanten Simonsen i at det haster
med tiltak. Det ligger da også i Regjeringens
arbeid med tiltak mot barne- og ungdomskriminalitet.

Når det gjelder den konkrete saken,
er jeg selvfølgelig kjent med at det er mange forhold som
er anmeldt. Det viktigste å si om saken
er at den det gjelder, har fått en kontakt fra politiets side
fra første stund, en kontakt som hun fortsatt
har, og som selv skal ta kontakt, og som vedkommende selvfølgelig
selv kan kontakte. Når det er slik, er det for at politiet også praktisk
skal kunne følge en sak videre og også følge
med slik at den som er utsatt for overgrep, blir beskyttet. Det
er en praktisk måte å gjøre
det på, og jeg har tillit til at Manglerud politistasjon vil
opptre i samsvar med denne handlemåten, som de også har
brukt i andre saker. Det er også slik
at når man har en kontakt, har man selvfølgelig
en selvstendig rett – altså den gjelder den som
utsettes for trakasseri – til å kontakte denne
kontakten når man selv anser dette som riktig og rimelig.

 Når det gjelder spørsmål
om konkrete tiltak mot barne- og ungdomskriminalitet, er de tidligere
besvart i et lengre svar som jeg avgav til representanten
Linda Cathrine Hofstad. Jeg skal ikke gjenta det nå,
bortsett fra å si at jeg generelt er opptatt av at disse
tiltakene skal komme så raskt som mulig.

Når det gjelder den saken som jeg
her er borti, er det politiet som selvstendig
må vurdere situasjonen som den det gjelder, er oppe
i, men jeg vet at politiet i hvert fall tidligere
har sjekket fester og kjørt den det gjelder, hjem fra skolen etter
konkrete enkeltvurderinger.

Jeg må også tilføye
at jeg kjenner politiet på Manglerud
politistasjon brukbart.
Jeg har vært med dem på besøk i Oslo
sør. Jeg har besøkt de fleste skolene i Oslo
sør, og det er mitt inntrykk at det jobbes meget alvorlig
med den type spørsmål som representanten
Simonsen her nå har valgt å ta opp i form av forholdene
for et enkeltindivid som
er utsatt for trakasserier og overgrep. Det er mitt generelle inntrykk,
og da legger jeg til grunn at det selvfølgelig også jobbes
slik i denne saken.





                

