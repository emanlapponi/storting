  Politiet må alltid foreta en nøye
vurdering og prioritering av hvilke saker de skal rykke ut i. Jeg
vil understreke at politiet skal rykke ut i saker som
ikke tåler utsettelse, men av og til kan det være slik
at politiet og den som melder fra om uregelmessigheter,
kan ha ulik oppfatning av hva som kan utsettes.

Politimesteren i Hordaland har utarbeidet en
meddelelse for å samordne kriterier for bruk av overtid
i sitt politidistrikt, som denne saken også refererer seg
til. Denne meddelelsen er hjemlet i sentrale rundskriv til politiet
og slår bl.a. fast at overtid bare kan nyttes når
det er nødvendig å rykke ut i en politisak som
ikke tåler utsettelse.

I foreliggende sak vurderte vakthavende tjenestemann at
denne saken kunne tåle utsettelse.

Den aktuelle saken er neppe egnet som grunnlag
for generalisering av hvordan vi har det eller skal ha det i kampen
mot vinningskriminalitet her i landet. På bakgrunn av de
opplysninger som foreligger i saken, og mitt kjennskap til hvordan
norsk politi arbeider, ser jeg heller ingen grunn til at denne saken
skal bli stående som et eksempel på gal prioritering.
Det foreligger ingen formell anmeldelse i saken, og de forsvunne
bildene er kommet til rette.

Jeg vil ellers legge til at Hordaland politidistrikt
har meget gode resultater med hensyn til straffesaksbehandling i
1999. Antallet oppklarte forbrytelser er meget høyt sammenlignet
med landsgjennomsnittet.

  Nå har representanten for sikkerhets
skyld både stilt og besvart spørsmålet
til meg, så nå skal jeg tillate meg å besvare
spørsmålet ut fra saken.

Vi snakker om Hordaland politidistrikt, et
av de mest effektive politidistrikt i Norge når det gjelder
oppklaring og kamp mot vinningskriminalitet, et distrikt som jobber systematisk
for å få ned behandlingstiden når det
gjelder straffesaker, og hvor det i denne konkrete saken forelå en lokal
vurdering om at etterforskning kunne tåle å vente til
neste dag. Så konstaterer jeg at det kom ingen anmeldelse,
og etter en stund kommer bildene til rette. 

Å konstatere at en lokal vurdering er gal når
den er gjort lokalt og med bakgrunn i et skjønn, går
jeg selvfølgelig ikke inn på, for skjønnet
ligger lokalt. Når det samtidig skjer i et politidistrikt
som bestreber seg til det ytterste for å bekjempe vinningskriminalitet,
og som også når gode resultater, burde man heller
si det slik: Hva kan man lære av Hordaland politidistrikt
andre steder? For dette politidistriktet har til tross for meget
lav bemanning oppnådd gode resultater. Jeg vil benytte
sjansen til å rose Hordaland politidistrikt.

 Regjeringen prioriterer kampen mot organisert
kriminalitet høyt. Dette gjelder i særdeleshet
kampen mot narkotika. Jeg vurderer kontinuerlig ulike tiltak for å forebygge
og bekjempe denne alvorlige kriminaliteten.

Justisdepartementet har lagt til rette for
at politiet nå endelig har fått et godt grunnlag
for bekjempelse av organisert kriminalitet. Jeg vil her nevne de
endringer i straffeprosessloven og straffeloven som gjennom Ot.prp. nr.
64 for 1998-99 er foretatt i forhold til etterforskningsmetoder.
Disse omhandler bl.a. telefonavlytting, teknisk sporing og hemmelig
ransaking. Det er også lagt til rette for politiets praktiske
gjennomføring av avlytting av mobiltelefoner samt at det
pågår utredning om vitnebeskyttelse og bruk av
anonyme vitner.

For å ramme den grenseoverskridende,
organiserte kriminaliteten er det også viktig å ramme
det økonomiske utbyttet fra slik kriminalitet. Dette er
nå ivaretatt gjennom endring i reglene om inndragning av
utbytte, hvor målsettingen er at slikt utbytte skal inndras
i flere tilfeller og i større omfang enn tidligere. Endringen
innebærer også omvendt bevisbyrde på visse
vilkår. Regjeringen har også nylig fremlagt en
handlingsplan mot økonomisk kriminalitet, hvor bl.a. tiltak
for slik inndragning er omhandlet sammen med tiltak for bekjempelse
av hvitvasking av utbytte fra kriminell virksomhet. 

Når det gjelder internasjonalt politisamarbeid,
deltar Norge aktivt og målrettet i dette. Justisdepartementet
har nylig fremlagt St. meld. nr. 18 for 1999-2000
Om Norges deltagelse i internasjonalt politisamarbeid, basert på Regjeringens
beslutning om å ta initiativ overfor EU med sikte på forhandlinger
om en tredjelands samarbeidsavtale med Europol.

Norge er dessuten sterkt engasjert i det nordiske
politi- og tollsamarbeidet og har for tiden formannskapet i dette
samarbeidsforumet. Justisdepartementet har også tatt initiativ
til et samarbeidsprosjekt mellom Kripos, Oslo politidistrikt og
andre berørte politidistrikter knyttet til målrettet
bekjempelse av heroininnførsel til Norge utført
av kriminelle etniske kosovoalbanske grupperinger.

For ytterligere å bedre samordningen
og koordineringen av den nasjonale innsatsen mot grenseoverskridende organisert
kriminalitet, nedsatte Justisdepartementet høsten 1999
en arbeidsgruppe for utredning av dette. Innstillingen fra arbeidsgruppen
foreligger, og man foreslår der et eget råd, Rådet
mot organisert kriminalitet. Denne saken er på høring
til 1. mars. Når høringsuttalelsene foreligger,
vil Justisdepartementet foreta en hurtig behandling av forslagene.

Jeg vil også understreke den betydningen
opprettelsen av et politidirektorat vil ha i kriminalitetsbekjempelsen. Bedret
samordning og koordinering av totale ressurser er her vesentlige
elementer.

Gjennom summen av de tiltak jeg nå har
nevnt, mener jeg at grunnlaget for en mer effektiv og målrettet
bekjempelse av grenseoverskridende organisert kriminalitet skal
være lagt.

  Representanten Hedstrøm og jeg deler
oppfatningen av hva som er i ferd med å skje mot Norge.
Og vi har nylig faktisk hatt en gruppe fra departementet på høyt
nivå for å gå til noen av heroinets hjemland
for å se på kampen som utføres der, bl.a. Thailand
og Pakistan. Jeg er også gjennom de kontakter vi har hatt
med russisk politi, klar over det som passerer grensene på vei
mot vårt land.

Jeg har også ved selvsyn på besøk
i Halden politidistrikt og sammen med tollvesenet på Svinesund
sett hvordan virksomheten foregår, slik at jeg skal ta
med meg alle gode ideer som representanten Hedstrøm har
kommet med når det gjelder politioperativ oppfølging.
Når jeg viste til at Oslo politidistrikt og andre politidistrikter samarbeider,
er det nettopp fordi vi er oppmerksom på at man må gjøre
det for å møte den grenseoverskridende kriminaliteten.
Det var nylig også i departementets regi et større
arbeidsseminar hvor man drøftet praktiske spørsmål
i denne sammenheng. Dette sier jeg bare for å understreke
at dette tar vi alvorlig, og jeg oppfatter at representanten Hedstrøm
har et engasjement som jeg deler.

