 Straffeloven slår fast at personer
som er vurdert som utilregnelige, ikke skal idømmes
fengselsstraff.

Ved en endring i straffeloven som
trådte i kraft 1. januar 2002, ble det innført
tre nye særreaksjonsformer:

dom til forvaring

overføring til tvungent psykisk helsevern for psykotiske
lovbrytere

dom til tvungen omsorg for utilregnelige psykisk utviklingshemmede

Særreaksjonen forvaring kan idømmes
personer som har begått alvorlig kriminalitet,
og som vurderes som til-regnelige, jf. straffeloven § 39
c. Forvaringsdømte som har særlige omsorgsbehov,
kan prøveløslates til kommunale omsorgstiltak.
I hovedsak vil det være aktuelt å etablere
tiltak i hjemkommunen, men i tilfeller der dette ikke er
mulig, kan det etableres tiltak i en annen kommune eller
på en institusjon. Hvilken kommune eller institusjon det
i så fall kan være aktuelt å nytte,
vurderes konkret i den enkelte sak ut fra domfeltes behov.

Dømming til tvungent psykisk helsevern
og tvungen omsorg er aktuelt for lovbrytere som på gjerningstiden
var psykotisk eller psykisk utviklingshemmet i høy
grad, og følgelig straffrie etter straffeloven § 44.

Lovbrytere som dømmes til tvungent
psykisk helsevern, blir omfattet av bestemmelsene i psykisk helsevernloven.
Så lenge vedkommende skal være tilbakeholdt
med tvang, må dette være i en institusjon som
er godkjent for tvungent psykisk helsevern. Dette betyr bl.a. at
institusjonen må være bemannet med kvalifisert
personell samt ha en materiell standard som er forsvarlig for tvungent
psykisk helsevern.

Når det gjelder dømming til
tvungen omsorg, skal denne særreaksjonen utholdes i en
fagenhet innen spesialisthelsetjenesten som er innrettet
for formålet. Hvis hensynet til den domfelte tilsier det,
og sikkerhetshensyn ikke taler imot det, kan fagenheten etter
nærmere forskrift som Kongen gir, inngå avtale
om gjennomføring av omsorgen utenfor fagenheten. En slik
avtale som dette vil også kunne inngås
med ulike attføringsinstitusjoner dersom fagenheten finner
dette faglig forsvarlig.

Det er det ordinære helsevesenet
som har ansvar for behandling av innsatte i fengsel. For domfelte
som er idømt fengselsstraff, kan straffen i henhold til
straffegjennomføringsloven § 12 i særlige
tilfeller gjennomføres ved heldøgnsopphold i institusjon.
Eksempler på slike institusjoner er
behandlingskollektiver, sykehjem, ettervernshjem eller
lignende. Det forutsettes at opplegget er sikkerhetsmessig forsvarlig,
og at det ikke er grunn til å anta
at domfelte vil unndra seg gjennomføringen.

Ved dømming til tvungen omsorg, forvaringsdom eller fengselsstraff
gjøres det i enkelte tilfeller avtaler med institusjoner.
Avtalene gjøres ut fra den enkeltes spesielle behov og
en grundig faglig vurdering av behandlingstilbudet. Jeg vil bl.a.
i dialog med helsemyndighetene følge opp Stortingets
anmodning. I slike tilfeller kan RIBO Attføringssenter
og andre institusjoner med spesialkompetanse være
et viktig supplement til statlige institusjoner.

 Jeg kan bekrefte,  som representanten og jeg
lenge har ønsket, at det i revidert nasjonalbudsjett er
lagt opp til prosjekteringsmidler for et nytt fengsel med 100–125
plasser i Indre Salten, og da innenfor
husleiefinansieringsordningen til Statsbygg. Vi har også sagt,
som representanten er kjent med, at dette bør vi se i sammenheng
med Bodø fengsel. Vi gjør jo faktisk
en del spennende ting i dette området nå. Vi har
f.eks. en ordning der vi prøver å fange opp ungdom
før de risikerer å snuble borti kriminalitet, fordi
vi bl.a. i Bodø og området rundt har
et veldig godt og åpent forhold mellom barnevern,
politi og andre gode krefter. Jeg ser det slik
at etablerer man en faginstitusjon i et område, så bør
man også i forhold til faginstitusjonen skape praktiske
samarbeidsordninger. Jeg vil ikke forskuttere noe i forhold
til Salten, men vi har f.eks. en forvaltningssamarbeidsavtale mellom
Trondheim fengsel og Trondheim kommune. Slike avtaler som skal bygge
bro og sørge for at praktikere møter praktikere,
er mitt ideal, og representanten har nå på en
kyndig og grei måte tegnet Salten-landskapet
klart og tydelig for landets justisminister.





                

