  Politimesteren i Vest-Finnmark har hatt som
målsetting å bemanne Hasvik lensmannskontor med to politistillinger
og en halv kontorstilling. Politidistriktet har hatt rekrutteringsproblemer,
så også ved Hasvik lensmannskontor, der den ene politistillingen
har vært ubesatt det siste ett og et halvt år. Bemanningsstørrelsen
ved kontoret tilsier naturlig at det ikke er mulig å etablere reservetjeneste
til enhver tid.

Når det gjelder hendelsen som det refereres
til her, kan det opplyses at polititjenestemannen ved Hasvik lensmannskontor
ikke avviklet ferie, men var utilgjengelig for politioppdrag denne
natten. Vedkommende deltok i det senere etterforskingsarbeidet.

Politiets operasjonssentral i Hammerfest oppfattet
innholdet i de nødmeldinger som ble ringt inn fra Sørøya, som svært
alvorlig og med akutt behov for rask inngripen. Sett i sammenheng
med Hasvik lensmannskontors bemanning denne natten ble det besluttet
å anmode om bistand fra sivilt personell bosatt like ved hendelsesstedet.

Norsk jurisdiksjon åpner for at politiet i
en nødrettstilstand kan anmode om bistand fra sivile. Med den situasjonen
som hadde oppstått på Sørøya, og ut fra alvorsgraden mener jeg at
politiet i denne saken viste evne til korrekt bedømming.

Jeg ønsker imidlertid å understreke at det
på generelt grunnlag ikke er ønskelig med en praksis hvor privatpersoner
griper inn og utfører politifaglig arbeid, som pågripelser.

Avslutningsvis kan det nevnes at politimesteren
i Vest-Finnmark allerede i november 2004 besluttet å løse bemanningsproblemet
i Hasvik ved frivillig beordring. Fra februar måned 2005 vil Hasvik
lensmannskontor være bemannet med en ekstra polititjenestemann.
Dette vil gi et økt polititilbud til innbyggerne.

