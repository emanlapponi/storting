  Hvis min hukommelse er korrekt og jeg er rett
informert, tror jeg at Vest-Finnmark politidistrikt fikk en betraktelig
andel av de ekstraressursene som ble fordelt ved årsskiftet.

Så kommer i tillegg det som representanten
har tatt opp, at det finnes steder i Norge som i grunnen ikke følger en
geografisk logikk, for vi har en lignende situasjon i deler av Rogaland
som vi har i Vest-Finnmark, som er spesiell på den måten at vi mangler
politifolk. Da må vi gå tett inn på det, og det er det jeg antyder
at vi vil gjøre, i tillegg til den utmerkede jobben som politiet
gjør, for å finne løsninger. Jeg er også enig i representantens
syn, at å ha et godt forhold mellom politi og foreldre, foresatte
og lokale myndigheter for å forebygge rus og kriminalitet er svært
viktig. Alle de steder i Norge hvor vi får til det samarbeidet,
betyr det en forskjell.

Jeg skjønner at dette nå melder seg i alle
norske kommuner, og jeg tror at den resepten som representanten
tar opp, er den gode resepten. Det er en norsk resept, og vi må i
alle fall bidra til at politiet kan være nærværende. Det er det
som er representantens anliggende her, og det deler jeg.

