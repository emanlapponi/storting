 Stortinget åpnet i Innst. S. nr. 255
for 2001-2002 for at private kan bygge fengsler etter
myndighetenes spesifikasjoner. I St.prp. nr. 1 for 2002-2003
går det fram at det både for Bergen fengsel og Halden
fengsel legges opp til en prosess med åpen anbudsrunde etter
at myndighetene har gjennomført prosjektering og fastsatt
nærmere spesifikasjoner.

Konkurranseutsetting på bygging av
fengsler er nytt både for departementet og for
Statsbygg. Privat finansiering av offentlige
prosjekter går ofte under betegnelsen Offentlig
Privat Samarbeid – OPS. OPS kan opptre
i forskjellige varianter avhengig av bl.a. grad av innflytelse på sluttproduktet
og ansvars- og risikofordeling mellom privat aktør
og det offentlige.

Dersom intensjonene i en fullverdig OPS-modell
skal innfris, må anbudet gå ut tidlig i prosjekteringsfasen
med gode funksjonsbeskrivelser. Hensikten er da at privat
aktør får innovasjonsmuligheter bl.a. på anleggets
materialvalg m.m. Leietaker vil ved en slik
modell også kunne legge en betydelig del av ansvar
og risiko til den private aktøren.

Forsinkelsen som representanten Gjul viser
til, kan ha sammenheng med at bruk av den nevnte OPS-modell ville
kunne ha ført til en del forsinkelse, fordi man da på gitte
vilkår måtte ha omarbeidet løsningsbeskrivelsene, som
er vanlig på statlig finansierte prosjekter, til funksjonsbeskrivelser.

Prosjektet har imidlertid kommet til et stadium
der forprosjekt er lagt fram. Departementet sluttfører
i disse dager valget av modell for finansiering
av Halden fengsel – og for så vidt også for
Bergen fengsel. Det vil i denne sammenheng bli tatt hensyn til både ønsket
om at man skal ha konkurranseutsetting, og ønsket
om å unngå forsinkelse i prosjektet. Ved å bruke
det forprosjektmaterialet som allerede er utarbeidet som anbudsmateriale,
vil prosjektet kunne holde den tidsplan som det nå er lagt
opp til.

 Til det første spørsmålet:
Enhver framrykning er avhengig av en budsjettprosess, og konkurranseutsettingen
har til hensikt å få kostnadseffektive løsninger.

Når det gjelder soningskøene,
analyserer vi dem fortløpende, og prioriteringene til soning
er veldig klare. Det er varetekt, i den sammenheng også rettshåndhevelsesarrest,
og det er personer som begår alvorlig kriminalitet, gjengkriminalitet
og voldsdømte. Vi har lagt opp til en systematisk rapportering
for å sørge for at de personer politiet ønsker å bringe
inn, faktisk blir brakt inn. Slike tilfeller som her er nevnt, prøver
vi nå å fange opp ved gode rapporteringsrutiner, både
i kriminalomsorgen, i politiet og tett mellom
politiet og kriminalomsorgen. Vi får
jevnlige rapporter om det.

Jeg vil i revidert nasjonalbudsjett og også i
senere budsjettarbeid komme tilbake
med en beskrivelse av situasjonen og fortelle om de tiltak som vi
vil fremme.

 Jeg skal ikke prøve å fortolke
Fremskrittspartiet. Men slik jeg har forstått dem, ønsker
de på dette punkt å presse fram en kostnadsbevissthet
ved bygging i tillegg til den som alltid skal ligge ved tradisjonell
statlig finansiering, og at selve konkurranseutsettingen har det
som formål. Man skal ha ting som er brukbart til formålet,
og som ligger i myndighetenes spesifikasjoner etter straffegjennomføringsloven, men
man skal sørge for at det er kostnadsbevissthet ved alle
andre sider av prosjektet. Det er slik jeg har oppfattet hensikten,
og det er på det grunnlag det også er
inngått en avtale mellom regjeringspartiene og
Fremskrittspartiet. Da må vi gjøre det vi kan
for å sørge for at vi får mest mulig
av kostnadene på bordet og får ryddet av veien
de kostnadene som ikke er nødvendige for å føre
den politikken som har Stortingets tilslutning i henhold til straffegjennomføringsloven.
Jeg oppfatter Fremskrittspartiet slik
at de ønsker å få valuta for
pengene, og det synes jeg er et sunt og riktig prinsipp.





                

 Innledningsvis viser jeg til mitt svar til
representanten i spørretimen den 19. mars 2003,
der jeg framholder at drosjesjåførens brudd på vegtrafikklovens
bestemmelser i 1998 og den voldsepisoden hun ble utsatt for i 2000,
er to saker uten sammenheng.

Det er i samsvar med loven at personer blir
innkalt til soning når det ikke lykkes å få inndrevet
utestående bøter. Det er dette som ligger i uttrykket
subsidiær fengselsstraff. Dersom man unnlater å møte
til soning etter innkalling, vil det være
nødvendig for å gjennomføre den ilagte
straff at politiet etter pågripelsesordre
avhenter botlagte for soning.

Politidirektoratet opplyser at det var det
som skjedde i dette tilfellet, i henhold til alminnelig praksis
ved avhenting av bøtesonere. I forbindelse med innkallingen
blir det rutinemessig gitt opplysninger om at manglende frammøte
vil kunne medføre pågripelse. Botlagte ble først
oppsøkt av en sivil polititjenestemann, og det var først
da hun motsatte seg å bli med ham frivillig, at uniformert
patrulje ble tilkalt og hun ble pågrepet.

Ut fra de opplysninger jeg har fått
fra Politidirektoratet, har politiet fulgt de
rutiner som gjelder for iverksettelse av subsidiær fengselsstraff.
Maktanvendelsen synes heller ikke å være
uforholdsmessig ut fra de varsel hun tidligere hadde fått.
Ettersom denne sak formelt sett er uavhengig av den sak drosjesjåføren
selv anmeldte, har politiet derfor slik sett ikke
opptrådt kritikkverdig.

Men jeg må erkjenne at politiet
med fordel kunne ha brukt noe mer skjønn i saken. Saken
er svært spesiell. Jeg regner med at både
voldssaken og bøtesoningssaken var godt kjent på Drammen
politistasjon. Politimesteren har tidligere gått ut i media
og beklaget at voldssaken ikke har blitt bedre
fulgt opp. Drosjesjåføren opplyser selv i media
at hun selv ikke var blitt kjent med at anmeldte nå var
blitt avhørt. Som justisminister er jeg opptatt av at vi tar
voldsofferets situasjon på alvor. Jeg har stor
forståelse for at et voldsoffer føler
det som krenkende når en anmeldelse for vold ikke
følges opp av politiet. Det hadde derfor vært
gunstig dersom drosjesjåføren var blitt
kjent med at politiet nå hadde fulgt
opp saken før politiet gikk til pågripelse.
Det ville formodentlig kunne ha fått betydning for drosjesjåførens
vilje til å gjøre opp vegtrafikkboten.

 Jeg må holde meg til de meldinger
og rapporter jeg får fra politiet, og det har jeg fått
i denne saken også. Jeg har tidligere kommentert de
to sakene, og jeg vil gjerne sitere meg selv siden representanten ikke
tok det med. Jeg sier at «jeg må erkjenne
at politiet med fordel kunne ha brukt noe mer
skjønn i saken». Og da viser jeg spesielt
til voldssaken. Det forhold at voldsofferet skulle ha fått vite
at det var foretatt avhør av den som hadde utøvd
vold mot henne, synes jeg ville vært et selvstendig, viktig
poeng. Det framgår at hun ikke har fått
informasjon om det.

Så antar jeg, fordi jeg ikke
kjenner vedkommende, og heller ikke skal gjette noe, at
hvis hun hadde fått slik informasjon, så ville
det muligens ha ført til et annet forhold til boten.

Jeg sier veldig sterkt at når
mennesker har vært utsatt for vold, slik situasjonen er
her, og som er beskrevet i forrige spørretimerunde,
så skal man ta dette på alvor. Jeg antar at situasjonen
er såpass oversiktlig at kunnskap om at avhør
var blitt foretatt, kunne det vært mulig å formidle
til personen som omtales i denne spørretimesammenhengen.

 Jeg kan ikke kommentere enkeltheter.
Det er slik at jeg er verken politimester i Søndre
Buskerud eller politidirektør. Jeg må stole
på at de som er satt til å gjøre en jobb,
gjør jobben bra. Men det jeg fastholder, er at jeg regner
med at både voldssaken og bøtesoningssaken
var godt kjent ved Drammen politistasjon, og jeg forholder meg også til
det selvstendige faktum at politimesteren tidligere har gått
ut i media og beklaget at voldssaken ikke var blitt bedre
fulgt opp. På det grunnlag, som jo er offentlig kjent,
synes jeg at det hadde vært et selvstendig poeng at man
skulle gitt informasjonen. Det sier jeg her, og det mener
jeg. For jeg tror at for folk som kommer i den situasjonen som her
er beskrevet, der man opplever at man selv skal gjøre opp
for seg for noe, men samtidig opplever at det ikke nødvendigvis
skjer på et annet område, er det nettopp
av betydning å vite at det man er utsatt for
som voldsoffer, faktisk følges opp.

Så vet vi fra forrige spørretime
at det har vært trøbbel fordi vedkommende har
vært ute av landet, men da han kom tilbake til landet,
reagerte man, og da er det veldig viktig at
informasjon gis. Det har jeg sagt i det første svaret,
og det gjentar jeg.





                

