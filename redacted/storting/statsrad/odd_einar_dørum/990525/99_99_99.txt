 Statsråden tilhører dem som først i godt voksen alder ble klar over hvordan man i Sør-Norge kunne skjevvinkle og skjevforstå utfordringene i Finnmark. Men når jeg først har fått den ballasten jeg fikk gjennom Alta-saken og senere ved en rekke andre spørsmål, ligger den der som et filter.




Det jeg er glad for, når vi først har hatt diskusjonen i dag, er at den viser denne bredden og viljen til å se på forskjellige årsakssammenhenger. Jeg synes bl.a. det som er pekt på når det gjelder helsesituasjonen, er tankevekkende. Det er i forlengelsen av representanten Ballos innlegg rundt det å observere, så langt jeg kan konstatere, en del norske menn som også besøker steder på Kolahalvøya. Trafikken er ikke bare ensidig fra Russland inn i Norge, men den går også fra Norge inn i Russland. Så på mange måter får man gå inn i det. Og jeg tror at svaret på representanten Sjølis spørsmål til meg antakelig ligger i at jeg prøver å undersøke med min kollega, barne- og familieministeren, hva vi kan gjøre for å gå bak og se på årsaksforholdene. Jeg skal ikke forsøke å synse, det kan lett bli galt å forsøke seg på det. 




Jeg kan for øvrig si til Stortinget at jeg i grunnen oppfatter debatten som at vi har en norsk situasjon hvor folk er villige til å mobilisere bredt uten å prøve å score noen billige poenger på det, men tvert imot bygge en så sterk allianse at man ikke ønsker at innsatsen fort skal gå over. Man ønsker altså å holde et vedvarende trykk. 




Jeg kan også si, som et konkret supplement til debatten i dag, at jeg har mottatt de første politirapportene, og de kan tyde på at godt, gammeldags politiarbeid har effekt. Det er ofte slik at når man konsentrerer ressursene, har det effekt, og jeg tror at det er summen av godt, gammeldags politiarbeid og det lokale engasjementet blant ungdom, som bl.a. representanten Ludvigsen pekte på, som teller.




Jeg skal ikke gå inn på debatten om kriminalisering annet enn å si at hvis man skal gå inn i enkeltstående hjem og sjekke hva slags relasjoner som er etablert når noen møtes i et hjem, da tror jeg man fort, uten at jeg skal konkludere i saken, kan komme til å stå overfor utfordringer som overskrider det man nå står overfor. Nå får vi konsentrere oss om den brede samfunnsmessige mobiliseringen som det er enighet om, vi får bruke de tradisjonelle politimetodene og for øvrig også prøve å bore i de dypereliggende forhold som utløser dette. 




Jeg legger også vekt på at Stortinget så sterkt har understreket at de ikke ønsker at prostitusjonstrafikken skal virke negativt når det gjelder det samkvem som er utviklet på tvers av grensen, og jeg registrerer også med glede at man ikke ønsker å stigmatisere de relasjoner som er skapt normalt, med ekteskap og med barn, slik at disse barna skal risikere å lide for den debatten som er oppstått.




Jeg synes at nyansene i debatten har vært en inspirasjon for meg å ta med som statsråd, og til representanten Ludvigsen vil jeg få si at overalt hvor jeg reiser i Norge, lærer jeg noe nytt; det kommer jeg helt sikkert også til å gjøre i møte med finnmarkspolitikerne. Jeg har gjort det tidligere da vi diskuterte samferdsel, jeg kommer sikkert til å gjøre det på dette området, og de praktiske bitene ved det skal jeg bruke for å føre videre den grunnholdningen representanten hadde i sin interpellasjon, og for øvrig det som har kommet til uttrykk i debatten i dag.




