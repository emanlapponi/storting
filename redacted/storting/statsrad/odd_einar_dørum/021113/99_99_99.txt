 Et viktig formål med den nye forbrukerkjøpsloven
er å styrke forbrukernes stilling særlig med hensyn
til de reglene som gjelder ved selgerens kontraktsbrudd. Undersøkelsen
fra Forbruker-rapporten viser at selgere som her blir kontaktet
i forbindelse med undersøkelsen, har mangelfull kunnskap
om den nye forbrukerkjøpsloven. I den grad dette er representativt
for selgersiden og fører til at forbrukerne blir feilinformert,
er det svært beklagelig.

For å bidra til god kunnskap om forbrukerkjøpsloven, har
Justisdepartementet på sine Internettsider lagt
ut informasjon om lovens mest sentrale bestemmelser. Representanter
fra Justisdepartementet har også holdt foredrag om
den nye loven. Fyldig informasjon om loven finnes også på Forbrukerrådets
internettsider. I tillegg har Forbrukerrådet informert
om loven gjennom Forbruker-rapporten.

Selv om både Justisdepartementet
og Forbrukerrådet har gått aktivt ut med informasjon,
kan det synes som at den generelle kunnskapen om loven ennå ikke
er god nok. Dette henger nok til dels sammen med at loven bare har
vært i kraft noen få måneder.
Når det særskilt gjelder selgernes kunnskap om
loven, vil jeg understreke at enhver som driver næringsvirksomhet,
har et selvstendig ansvar for å sette seg inn i de reglene
som regulerer vedkommende type virksomhet. For næringsdrivende
som driver med salgsvirksomhet rettet mot forbrukere, står forbrukerkjøpsloven
helt sentralt. Det er derfor grunn til å forvente at selgerne
gjennomgående har bedre kunnskap om
loven enn det Forbruker-rapporten har avdekket. Jeg er imidlertid
kjent med at Handels- og Servicenæringens Hovedorganisasjon
har informert om den nye loven gjennom kurs, nyhetsbrev, medlemsmøter
og sine internettsider.

Jeg er videre kjent med at Forbrukerrådet
bruker sine lokalkontor for å spre kunnskap om
den nye forbrukerkjøpsloven, også med
sikte på å være en medspiller
til lokale forretningsdrivende. Jeg nevner i den forbindelse at Sunnmørsposten
i et oppslag 1. november brakte informasjon om at Forbrukerrådet
i Møre og Romsdal skulle arrangere et dagsseminar
om forbrukerkjøpsloven i samarbeid
med Ålesund Sentrumsforening, hvor alle ansatte i varehandelen
var invitert for å skaffe seg nyttig kunnskap om den nye
loven. Jeg syns det er positivt at slike tiltak blir iverksatt.

Dersom mangelfull kunnskap om loven skulle vise seg å bli
et vedvarende problem, og ikke bare et problem knyttet
til at loven er ny, vil jeg vurdere å ta saken opp med
Handels- og Servicenæringens Hovedorganisasjon.

 I denne saken er det på grunn av at
det er en ny lov, slik at det offentlige, dvs. Justisdepartementet
og Forbrukerrådet, allerede har informert om denne loven
i større utstrekning enn det som er vanlig når
det vedtas nye lover. Dessuten har selgeren et eget ansvar,
som jeg har vist til, og jeg har gitt eksempler
på det. Det er også slik at loven f.eks.
er gratis tilgjengelig på Lovdatas internettsider.

Det generelle spørsmålet
er: Hva kan man gjøre for å forsterke det? Jeg
har sagt i mitt svar at jeg vil følge utviklingen. Jeg
tror at spesielt Handels- og Servicenæringens
Hovedorganisasjon, gjennom de tiltak de allerede har gjort, vil være
en viktig medspiller. Jeg vil holde tett følge med saken
og vil selvfølgelig gå inn med det jeg har sagt
i mitt første svar, dersom jeg opplever at det
er nødvendig.

Jeg deler representantens oppfatning at denne
loven bør bli kjent, men det krever et samarbeid mellom alle parter
som har et ansvar for og en interesse
av at den blir kjent.

 Det siste er helt riktig. Det pålegger
nasjonale myndigheter informasjonsplikt. Det er derfor nasjonale
myndigheter har gått lenger ved denne loven enn det som
er vanlig ved lover. Vi føler at dette ansvaret forplikter,
slik det ligger i det direktivet det vises til.

Nå deler nok representanten og jeg
den oppfatning at det kan være grenser for hvor
mye det offentlige kan gjøre. Man har faktisk et ansvar også hos
andre – hos selgere og bransjeorganisasjoner.
Jeg tar gjerne med gode ideer på veien,
men de får bli gode ideer. Det som det skulle vise
seg å være behov for her, vil jeg på egnet måte
drøfte med bransjeorganisasjonene dersom jeg når
jeg følger saken videre, opplever at det som representanten
tar opp, er situasjonen. Jeg deler hovedhensikten i hans anliggende,
nemlig at loven bør bli kjent. Jeg deler også representantens
anliggende at det krever et samarbeid og innsats av
flere. Det var derfor jeg også gav den avslutningen som
jeg gjorde i mitt hovedsvar til spørsmålsstillingen som
ble reist til meg av representanten Storberget.





                

