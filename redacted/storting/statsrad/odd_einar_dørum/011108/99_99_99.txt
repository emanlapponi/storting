Jeg ber om ordet på grunn av et punkt i det som er berørt. Det er det som viser til uttalelsen fra Oslo politidistrikt, og som helt riktig, som representanten Hagen sa, var kjent for Stortinget. I den sammenheng fremførte representanten Bastesen noen synspunkter som jeg har behov for å redegjøre for og kommentere. Det er at Politidirektoratet har sendt ut instrukser til politiet med ansvar for indre grenser om å prioritere og systematisere politiinnsatsen for å bekjempe både den alminnelige grensekriminaliteten og den illegale innvandringen. Dette er instrukser som er ment å imøtekomme det behov som Oslo politidistrikt beskrev i den høringsuttalelsen som representanten Bastesen viser til i sitt forslag.




