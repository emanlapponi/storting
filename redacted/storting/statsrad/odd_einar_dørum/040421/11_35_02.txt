  Utgangspunktet er at krigsforbrytere som er
dømt av Den internasjonale domstolen for forbrytelser i
det tidligere Jugoslavia og skal sone i norsk fengsel,
er undergitt de alminnelige regler for straffegjennomføringen
som gjelder her i landet.

Det foreligger en avtale mellom
De forente nasjoner og den norske regjering om fullbyrdelse
av dommer avsagt av Den internasjonale domstolen for forbrytelser
i det tidligere Jugoslavia. Av denne avtalen framgår det
at forholdene under soningen skal være undergitt lovgivningen
i den staten som gjennomfører straffefullbyrdelsen. På to
områder medfører avtalen imidlertid
visse modifikasjoner i forhold til alminnelig norsk rett.

Dette gjelder for det første
adgangen til prøveløslatelse før endt
soningstid. Her følger det av avtalen at hovedregelen ved
soning av dommer avsagt av Domstolen for forbrytelser i det tidligere
Jugoslavia er at

«de
kompetente nasjonale myndigheter i den anmodete staten [skal] være
bundet av den idømte straffs lengde».

Dette avviker fra regelen i straffegjennomføringsloven
om mulighet for prøveløslatelse etter
to tredjedels soning. Det er likevel ikke slik
at adgangen til prøveløslatelse etter
norske regler er helt avskåret. Hvis den innsatte etter
norske regler kvalifiserer for prøveløslatelse, skal
domstolen underrettes om dette. Domstolen avgjør så om
løslatelse før endt tid vil være
riktig. Dersom svaret fra domstolen blir negativt, plikter norske
myndigheter etter avtalen å rette seg etter
dette.

For det andre gjelder det for benådning
en tilsvarende ordning som den jeg nå har skissert vedrørende
prøveløslatelse: Dersom den innsatte etter
norske regler oppfyller vilkårene for å bli
benådet, skal domstolen underrettes, og den avgjør
om benådning kan finne sted. Norske myndigheter
plikter også her å rette seg etter
det domstolen beslutter. Disse reglene følger av artikkel
8 i avtalen.

Avslutningsvis nevner jeg at domstolen i henhold
til avtalen til enhver tid selv kan beslutte at fullbyrdelsen i den
anmodete staten skal avsluttes, og at den domfelte skal overføres
til en annen stat eller til domstolen.

Med de forbehold det er gjort rede
for, avviker ikke reglene for soning for de utenlandske
krigsforbryterne fra de regler som gjelder for personer domfelt
i Norge.

