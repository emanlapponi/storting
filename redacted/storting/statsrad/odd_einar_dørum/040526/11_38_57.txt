  Representanten synes i sitt spørsmål å anta
at ansvarsforholdene på dette området er uklare.
Det er jeg ikke enig i.

Blant annet fordi det er flere aktører
og myndigheter som har et ansvar for ulike typer ras og skred, ble
det i St.meld. nr. 17 for 2001-2002, Samfunnssikkerhet,
orientert om at Justisdepartementet i 2001 tok initiativ
til en interdepartemental gruppe som kartla og drøftet
ansvarsforhold i forhold til skred. De erfaringer Justisdepartementet
har gjort, er at det ikke er slike uklare ansvarsforhold
som det er gitt uttrykk for.

Kommuner har et ansvar for sikring
mot naturskader gjennom naturskadeloven og plan- og bygningsloven. Spørsmålet
om økonomiske og kompetansemessige byrder for kommunene
i forhold til skred- og rasfare må vurderes i sammenheng
med de ordninger som finnes på området. Jeg er
kjent med at Landbruksdepartementet ved Statens Naturskadefond kan
gi tilskudd til kartlegging og sikring av fareområder
for skred, inkludert store fjellskred. Statens Naturskadefond har
bl.a. gitt tilskudd til kartleggingsarbeid i regi av Norges
geologiske undersøkelse, NGU, som ligger under Nærings-
og handelsdepartementets ansvarsområde. NGU har fra 2004
det nasjonale koordineringsansvaret for programmet for skredkartlegging,
og har i samarbeid med flere fylkeskommuner
og Statens Naturskadefond satt i gang et prosjekt som kartlegger
fareområder for store fjellskred.

Jeg mener det er viktig å arbeide
for å forebygge store skred, eller at konsekvensene
av slike skal bli så små som mulig. Derfor har
jeg som justisminister tatt de initiativ jeg
har ment har vært nødvendige, for å skape
kontakt mellom ulike fagmiljøer med fagansvar
knyttet til skred. Jeg legger videre til grunn at skredutsatte
kommuner søker bistand innenfor de
gjeldende ordninger på området.

La meg tilføye at det i forbindelse
med minnemarkeringen på 70-årsdagen for Tafjord-ulykken
forbilledlig ble holdt et svært viktig faglig seminar i regi
av Norddal kommune, med bistand fra fylkesmannen og fra fylkeskommunen.
Der kom det fram informasjon som jeg synes var svært nyttig,
men også den holdning at det var om å gjøre
at de som hadde ansvaret, ble sittende sammen og dra sammen.

Jeg vet at fylkesmannen har videreført
dette praktiske arbeidet, slik at det ikke skal oppstå – la
meg si – ikke formelle, men praktiske luker i
ansvarsforholdene. Jeg føler at fylkesmannen arbeider konstruktivt
med det, og jeg har også den oppfatning at Justisdepartementet,
som har tatt initiativ for at man skal dra sammen, også har
en konstruktiv dialog med fylkesmannen. Jeg finner grunn til å tilføye
det.

Jeg vil også rose
det engasjementet som er tatt og utført lokalt her, og
viljen til å tenke samvirke og samarbeid.

