  Det regjeringsoppnevnte Danielsen-utvalget
anbefaler i sin utredning at det iverksettes endringer i overvåkingstjenestens
organisasjon. Utvalget drøfter også, med utgangspunkt
i tjenestens ressurser, kontaktnett og kompetanse, om overvåkingstjenestens
oppgaver bør innskrenkes eller utvides.

Som et ledd i Justisdepartementets oppfølging
av utvalgets vurderinger og anbefalinger sendte departementet den
26. oktober 1999 ut et høringsbrev om enkelte forhold av
organisasjons- og oppgavemessig karakter i Politiets overvåkingstjeneste.
I brevet, som ble sendt overvåkingssjefen, politimesteren
i Oslo og senere også riksadvokaten, ble det anmodet om
uttalelser vedrørende ansvaret for overvåkingstjenesten
i Oslo politidistrikt, overvåkingstjenestens regionale
organisering på Østlandet, livvakttjenesten samt behovet
for eventuelt å samordne Overvåkingssentralens
spaningstjeneste, teknisk avsnitt og IT-avsnitt med tilsvarende
funksjoner ved Oslo politidistrikt. 

Basert på innkomne høringsuttalelser
og politimestrenes høringsuttalelser til Danielsen-utvalgets
utredning har jeg etter en totalvurdering kommet til at Overvåkingssentralen
fortsatt bør være ansvarlig for overvåkingstjenesten
i Oslo politidistrikt. Det er heller ikke aktuelt å slå sammen
Overvåkingssentralens spaningstjeneste, teknisk
avsnitt og IT-avsnitt med tilsvarende funksjoner ved Oslo politidistrikt.

Livvakttjenesten har jeg derimot besluttet å overføre
i sin helhet til Oslo politidistrikt. Tjenesten er i dag delt mellom
Oslo politidistrikt, som er ansvarlig for den kongelige politieskorte,
og Overvåkingssentralen. I denne sammenheng legger jeg
bl.a. avgjørende vekt på at det ikke synes rasjonelt å ha
to livvaktenheter organisert under ulike politienheter, og at overvåkingstjenesten
bør konsentrere seg fullt ut om sine primæroppgaver,
som f.eks. kontraetterretning, kontraterror, rådgivning
og analyse.

De spørsmål som her er berørt,
vil bli lagt fram for Stortinget i revidert nasjonalbudsjett. 

Spørsmål vedrørende
den fremtidige regionale og lokale organisering av overvåkingstjenesten
må ses i sammenheng med den fremtidige distriktsinndeling
i politiet for øvrig, og vil bli behandlet i kommende stortingsmelding
om politiet. I tillegg arbeider departementet med en proposisjon
om overvåkingstjenestens oppgaver. Denne proposisjonen
vil bli fremmet i inneværende år.

Per Ove Width hadde
her overtatt presidentplassen.

  Jeg kjenner meg ikke igjen i bildet av at
jeg bygger ned Politiets overvåkingstjeneste. Jeg har gjentatte
ganger på denne talerstol understreket hvor viktig den
er. Jeg har senest sist lørdag gjennom media gjort kjent
en trusselvurdering Politiets overvåkingstjeneste har lagt
fram, og som jeg gir som en selvstendig begrunnelse for hvor viktig
tjenesten er. 

Når det gjelder de endringsforslag
som er omtalt, oppfatter jeg ikke spørsmålet om
livvakttjenesten som så vesentlig som representanten Simonsen
gjør. Men jeg har allikevel kommet fram til at det må legges
fram på den måten jeg har gjort rede for, nemlig
i revidert nasjonalbudsjett. Alle de andre endringene, hvis jeg
skulle ha kommet fram til noen konklusjoner som hadde vært
annerledes, ville jeg ha oppfattet som vesentlige, f.eks. å frata
overvåkingstjenesten tjeneste i Oslo politidistrikt. Når
jeg ikke har gjort det, er det fordi jeg – akkurat som representanten
Simonsen – har den enkle oppfatning at selv om en skal
operere med analyse, må en også ha fingeren i
jorda, bokstavelig talt, for å drive et godt politiarbeid
også på dette området. Jeg mener selv
at jeg fremmer en sterknet tjeneste med en økt vekt på analysefunksjon,
som det moderne terrorbildet krever, samtidig som vi beholder godt
gammeldags politiarbeid. Men Stortinget får sjansen i revidert
nasjonalbudsjett.





                

 Jeg er noe usikker på hvordan spørsmålet
fra representanten Stang skal forstås. Jeg legger til grunn
at det spørres om straffen i dommene det er vist til, er
en tilstrekkelig reaksjon mot slik uprovosert vold som vi her står
overfor.

Som representanten Stang er klar over, kan
jeg ikke kommentere domstolenes avgjørelser i konkrete
saker. På generelt grunnlag vil jeg minne om at domstolene
i sin fastsettelse av straffen i den enkelte sak ikke bare legger
vekt på allmennpreventive hensyn, dvs. hensynet til den
alminnelige lovlydighet, men også på andre omstendigheter,
slik at straffen blir mest mulig hensiktsmessig, rimelig og rettferdig.
Når det er sagt, vil jeg understreke at jeg en rekke ganger
har gitt uttrykk for at det bør reageres strengt mot uprovosert
vold. Lovbryterne bør få klar beskjed om at slik
brutal og hensynsløs atferd er helt uakseptabel. 

Jeg har tillit til at domstolene når
de utmåler straff, legger behørig vekt på allmennpreventive
hensyn, og jeg har konstatert at Høyesterett i flere saker
i den senere tid har slått hardt ned på uprovosert
vold og skjerpet straffen kraftig. 

  Representanten Stang og jeg deltar faktisk
med noe konkret akkurat nå. Vi bruker landets viktigste
talerstol til å markere noe om straffenivået innenfor
strafferammer. Jeg registrerer også at lagmannsretten her
har reagert på byrettens reaksjon og funnet den for mild.
I de høyesterettsdommene jeg sikter til, ble straffen i
det ene tilfellet fastsatt til seks måneders ubetinget
fengsel, som var fire ganger så streng straff som de tidligere
instanser hadde ilagt, og dobbelt så streng straff som
aktors påstand.

I tilfellet med den andre høyesterettsdommen,
som gjaldt legemsbeskadigelse i et ungdomsmiljø, under
alkoholpåvirkning, valgte Høyesterett å skjerpe
straffen fra en bot på 3 000 kr til 21 dagers
ubetinget fengsel. Det betyr at rettsinstansene har tatt de alminnelige
signaler i samfunnet om å reagere mot rå og uprovosert
vold, og jeg føler at bl.a. ved representantens spørsmål
til meg og mitt svar til ham bidrar vi til at straffenivået
kommer opp.





                

 Justisdepartementet tar den totale ransproblematikken,
og ikke minst den urovekkende bruken av våpen ved ran,
svært alvorlig. 

Totalt sett er heldigvis antall drosjeran relativt
få og stabile, men ikke mindre alvorlig av den grunn. 20
ran ble registrert på landsbasis i 1999 mot 16 i 1998 og
15 i 1997. Antall drosjeran i Oslo var åtte i 1997 og 1998, mens
sju slike ble registrert i 1999. Foreløpige tall for Oslo
kan tyde på en oppgang for første kvartal i år
sammenlignet med samme periode i fjor. Det er foreløpig
for tidlig å trekke for klare konklusjoner som følge
av tallene. 

Bekjempelse av ranskriminalitet er et prioritert
område for politiet. Bedret oversikt og kontroll over skytevåpen
bidrar til at politiet lettere kan forhindre at uegnede personer
har våpen. Det er grunn til å fremheve politiets nye
adgang til etter visse vilkår å foreta visitasjon
for å undersøke om en person bærer våpen,
samt pågående forsøk med videoovervåking
på offentlig sted i Oslo. Som oppfølging av Våpenlovutvalgets
innstilling arbeider også Justisdepartementet med planlegging
av et nasjonalt tidsbegrenset våpenamnesti samt spørsmål
om etterregistrering av hagler. Videre arbeides det med et forslag
til endring i våpenloven vedrørende forbud mot å bære
våpenetterlikninger på offentlig sted. 

I 1999 ble også ordningen med et kontaktutvalg
for forebygging av ran gjeninnført av Justisdepartementet. Utvalget
har som oppgave å drive informasjonsutvikling og være
et forum i det kriminalitetsforebyggende arbeid, herunder metodeutvikling
for å forebygge ran samt fokusering på ettervern
av ransofre. Utvalget er sammensatt av personer fra ulike bransjeforeninger
og fagforeninger tilknyttet næringer som erfaringsmessig
er utsatt for ran. Norges Taxiforbund er representert i dette kontaktutvalget.

Drosjenæringen har også selv
iverksatt ulike sikringstiltak for å forebygge ran og for å hindre
vold, bl.a. etablering av kameraer i drosjer i Oslo og Bergen. Noen
av disse tiltakene foregår i samarbeid mellom næringen, kommunene
og politiet. 

Justisdepartementet har også bevilget
midler til et eget forskningsprosjekt vedrørende ran ved
Politihøgskolens forskningsavdeling. Hensikten med arbeidet
er å kartlegge hvem som begår ran, og i hvilken
grad disse lar seg påvirke av ulike sikringstiltak. Dette
er viktig informasjon for å kunne sette inn målrettet
innsats.

Justisdepartementet og riksadvokaten har fokusert sterkt
på raskere straffesaksbehandling. Ran er av de forbrytelsene
som skal prioriteres. Tempo under etterforskning og påtalemessig
behandling, etterfulgt av rask pådømmelse, vil
gi gode effekter i forhold til gjerningsmann og allmennhet.

Jeg håper at summen av de tiltak jeg
nå har nevnt, vil gi gode resultater, slik at vi kan komme
ransproblematikken til livs. 

  Jeg skal ikke gå inn på noen
jamføring av hvem som er tøffest. Jeg skal bare konstatere
at jeg mener jeg står for tiltak som er effektive, og at
samarbeidet med bransjen – taxinæringen i dette tilfellet – er
helt avgjørende.

Næringen har gjort veldig mye. Det
er det grunn til å gi dem ros for. Jeg mener at politiet
i Oslo har gode ressurser, jeg mener at de prioriterer kampen mot
ran, og jeg mener også at med de regler vi har gitt for
utvidet visitasjon etter våpen, har man fått nye
muligheter i forhold til det vi hadde før. Nå får
man ta disse nye mulighetene i bruk. Og jeg registrerer også hvor
effektive f.eks. drosjene selv er til å melde fra ved sitt
alarmsystem, slik at de er gode forbilder på å være
vitner i samfunnet vårt. For det å være
et vitne er den viktigste oppgaven, slik at politiet kan reagere
raskt. På den måten fortjener drosjenæringen
ros. Jeg håper at andre borgere også opptrer på lignende
måte når det gjelder å melde fra om ran
og uhumskheter, og be politiet bidra. Samarbeid mellom borgere og
politi gir kriminalitetsbekjemping. Det er den resepten jeg tror
på.





                

