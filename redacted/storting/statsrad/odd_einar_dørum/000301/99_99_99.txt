  De statlige pengespillene administreres av
Kulturdepartementet og Landbruksdepartementet og drives av henholdsvis
Norsk Tipping AS og stiftelsen Norsk Rikstoto. Justisdepartementet
har ansvar for de private lotteriene gjennom lotteriloven. 

SportCafé skal ifølge media
utvikles til en kjede av alkoholfrie sport- og spillesteder finansiert
av private investorer. Før hver enkelt SportCafé kan
tilby statlige spill, må stedene godkjennes av Norsk Tipping
og Norsk Rikstoto som kommisjonærer på vanlig
måte. Dette innebærer at selskapene vil stille
krav om at spillevirksomheten foregår innenfor forsvarlige
og kontrollerte rammer, og slik at det bl.a. ikke anvendes støtende
markedsføring av spillestedene. Det kan ikke tilbys spill
på gevinstautomater i lokalene før politiet har
gitt oppstillingstillatelse. Tillatelse kan bare gis til frivillige
organisasjoner og foreninger med et samfunnsnyttig eller humanitært
formål. Dersom lokalet automatene søkes oppstilt
i, har karakter av en spillehall, skal saken forelegges for departementet før
politiet gir oppstillingstillatelse. Denne praksis er innført
for å sikre at det stilles ensartede vilkår om
driften av spillehaller, bl.a. krav om aldersbegrenset adgang til
lokalene. 

At private investorer og selskap tjener penger
på å eie lokaler hvor det avholdes lotterier til
inntekt for samfunnsnyttige formål, anser jeg imidlertid
ikke som problematisk. Utgangspunktet bør likevel være
at mest mulig av inntekten fra lotteriet går til det gode
formål.

  Nå har representanten Nistad vært
med på noe fortjenstfullt i forbindelse med behandlingen
av lotteriloven, som ble sendt tilbake til Justisdepartementet,
nemlig å be om at det blir foretatt en samlet vurdering
av både statlige og private lotterier og spill. Men inntil
det er gjort, eksisterer den nåværende rettsorden.
Det jeg kan forsikre representanten om, er at det arbeidet er igangsatt.
Men med utgangspunkt i justiskomiteens prioriteringer er det to
saker som går først med stor hast denne våren.
Det ene er å få opprettet Lotteritilsynet,
med hensyn til alle gebyrer. Det andre er å se på automatforskriften.
Men arbeidet med å se spill i sammenheng vil bli gjort.
Da vil nettopp de utfordringene som er reist, være en del
av det. Hovedspørsmålet vil bli: Sikrer man nå på en
tilfredsstillende nok måte det frivillige og ideelle organisasjonslivet
i Norge? Der er representanten og jeg enige i hva som er en viktig
innfallsvinkel. 





                

  Tillatelse til å avholde lotteri
kan bare gis til samfunnsnyttige eller humanitære organisasjoner.
Organisasjonene har adgang til å benytte entreprenør
til gjennomføring av lotteriet. Norsk Lotteridrift AS bistår
organisasjoner til å gjennomføre lotteri gjennom
oppstilling av gevinstautomater.

Lotterientreprenørene driver sin virksomhet
ut fra forretningsmessige interesser. Hvor stor andel av inntektene fra
lotteriet som tilkommer entreprenøren, er imidlertid begrenset,
enten ved forskriftsregler fastsatt av departementet eller ved vilkår
fastsatt i den enkelte lotteritillatelse. Politiet skal godkjenne
alle avtaler mellom entreprenøren og organisasjonen før
tillatelse gis.

Jeg har som justisminister ingen ytterligere
kommentar til at Norsk Lotteridrift AS driver sin virksomhet slik at
selskapet blir et interessant investeringsobjekt for utenlandske
investorer. De nærmere regler for utenlandske oppkjøp
av norske aksjeselskaper tilligger næringsministerens ansvarsområde.

  Bakgrunnen for at jeg i forrige tilsvar gav
uttrykk for at jeg var glad for justiskomiteens oppfordring om å se
spill og lotterier i en sammenheng, var nettopp min opplevelse – og
jeg tror også Stortingets opplevelse – av at det
ideelle organisasjonslivet er kommet litt i bakleksa. De har benyttet
seg av entreprenør, og det er ikke noe illegitimt i det,
men det reiser selvfølgelig spørsmålet
om det kunne vært gjort på en annen måte. 

Jeg har merket meg Arbeiderpartiets forslag,
men jeg har også merket meg et annet forslag, som handler
om at frivillige og ideelle organisasjoner kan gå sammen
om spill, slik at de organiserer seg på en slik måte
at de kan få utbytte av det. Men skulle man komme lenger
med det, må man vurdere spørsmål om tilgang
f.eks. til kommisjonærtjenestene, og jeg oppfatter dette
som et av spørsmålene som man på åpent
vis må se på når man skal se på helheten. 

Representanten Nistad og jeg har fortsatt et
felles utgangspunkt, selv om vi kanskje kan ha ulikt syn på løsningene:
Vi er bekymret for at det ideelle og frivillige Norge tvinges på defensiven.
Og for å si det slik: Det er i deler av landet nesten slik
nå at man må ha statsvitenskap hovedfag for å vite
hva en frivillig organisasjon er.

