 I henhold til utlendingsforskriftens § 87
skal det ved innreise foretas passkontroll av utlendinger på grenseovergangssted
ved nordisk yttergrense. Sandefjord politidistrikt har siden Sandefjord
Lufthavn Torp ble åpnet for utenlandstrafikk hatt denne
oppgaven.

Trafikkøkningen over Sandefjord Lufthavn
Torp har medført et økt krav om politinærvær
i lufthavnen. Justisdepartementet har i den forbindelse bedt Sandefjord
politidistrikt om å framlegge en plan innen utgangen av
mars for hvordan politidistriktet skal kunne løse sine
oppgaver på lufthavnen. 

Justisdepartementet vil deretter, i samarbeid
med Sandefjord politidistrikt, vurdere behovet for tilførsel
av ressurser. 

 Etter de opplysninger jeg har om en Schengen-implementering,
så vil mye av passkontrollen bortfalle under forutsetning
av at det foretas flygninger til de samme destinasjoner som i dag. 

Det er likevel et poeng at det er behov for
en passkontroll og derfor ble Sandefjord politidistrikt tilført
200 000   kr ekstra i 1998,
som er videreført i 1999. En forutsetning for å få disse
ekstra midlene var at man skulle ha en 100 pst. passkontroll, slik
var det ikke i 1998.

Det er rett som representanten Monsen sier,
at det har vært en formidabel trafikkøkning – som
en tidligere samferdselsminister gjerne gleder seg over – men
trafikkøkningen har også ført til slik
utfordringer for politiet som er nevnt. Vi har derfor bedt om en
plan, og vi vil på bakgrunn av den foreta en vurdering
sammen med politidistriktet med hensyn til hvordan jobben kan gjøres,
slik som det er stilt spørsmål om fra representanten
Monsen. Det ligger i sakens natur at politiet ofte har mange ting
de må prioritere, og vi vil drøfte dette sammen
med Sandefjord politidistrikt. 





                

 Justisdepartementet har ansvaret for å se
ressurstildelingen til politidistriktene i sammenheng, og må derved
forsøke å få til en mer lik polititjeneste
for alle innbyggerne her i landet.

Ressurstildelingen til politiet i Halden har
vært tema for flere spørretimespørsmål
denne sesjonen, og i mitt svar må jeg derfor komme inn
på forhold som har vært nevnt ved disse anledningene.

Selv om Halden politidistrikt har mistet to
stillingshjemler for 1999, har distriktet en bemanning som ligger godt
over gjennomsnittet for norske politidistrikt. Halden har, etter
at disse stillingshjemlene er trukket fra, fremdeles 2,0 polititjenestemenn
pr. 1000 innbyggere, mens landsgjennomsnittet er 1,8. Det betyr
i praksis at Halden politidistrikt har ni politistillinger over
landsgjennomsnittet.

I tillegg får politidistriktet på inneværende års
budsjett 500 000 kr til sin grensekrimgruppe og
1 450 000 kr fra Utlendingsdirektoratet
i ekstraordinære midler til grensekontroll. På denne
bakgrunn mener jeg Halden politidistrikt er tilfredsstillende utrustet
til å etterforske de sakene som oppstår gjennom
grensekontroll, enten kontrollen foretas av Tollvesenet eller av
politiet selv.

Det er meget viktig at politimesteren i Halden
har et løpende internt arbeid for å bedre distriktets
ressursutnyttelse.

  Representanten reiser en serie viktige spørsmål
i sin kommentar. For det første om det er en viktig oppgave å slå til
mot organisert kriminalitet, og svaret på det er ja. Vi
jobber med å få i gang metodeinnsats så raskt
som mulig. Dernest stiller man spørsmålet om hvordan
man jobber effektivt. Jeg foretar for tiden reiser til de ulike
politidistriktene for å se på det, og jeg ser
mange steder at man er svært dyktig og effektiv. Situasjonen
er at politiet i Halden på mange måter er svært
dyktig, og de ligger også, som jeg sa, bemanningsmessig
over det som er situasjonen i Østfold for øvrig. Dessuten
viser det seg, ut fra det jeg nå har sett, at Halden ligger
godt an når det gjelder oppklaringsprosent, saksbehandlingstid
og restanser. Med andre ord: Det er det all mulig grunn til å rose
politidistriktet for. 

Den generelle utfordring som representanten
tok opp med organisert kriminalitet, tar jeg med meg, for den er så alvorlig
at den kan aldri bagatelliseres.





                

  Ordningen med voldsalarm til personer som
blir utsatt for voldsovergrep og trusler, ble satt i verk fra 1.
september 1997 som et prøveprosjekt. En tilsvarende
ordning var tidligere utprøvd i Sverige. Målgrupper
for tildeling av alarm er først og fremst kvinner som trues
av nåværende eller tidligere ektefeller og samboere,
bl.a. når de sistnevnte er anmeldt for voldsbruk eller
trusler, eller når disse har permisjon fra eller har endt
soning i fengsel. I tillegg er eldre personer som utsettes for vold
eller trusler, en viktig målgruppe. Også menn
som utsettes for tilsvarende vold og trusler, vil kunne søke
om å få tildelt alarm, selv om det antas at dette
er relativt få.

Voldsalarmen er en alarmtelefon som er knyttet
til hjemmet. Alarmen utløses ved hjelp av en fjernutløser som
vedkommende bærer på seg, og som aktiviseres ved trykk.
Alle lyder og samtaler i huset eller leiligheten vil da bli hørt
av alarmsentralen, som kan føre en toveissamtale, om det
er ønskelig. Voldsalarmen er av denne grunn uhensiktsmessig å bruke
andre steder langt fra hjemmet, fordi man er avhengig av å vite
hvor eventuelle trusler og overgrep finner sted. Politiet vil også ha
opplysninger om hvem det er som anses å stå bak
eventuelle trusler eller voldsbruk.

Det er den lokale politimyndigheten som vurderer
om tildeling skal finne sted innenfor de retningslinjer som er lagt
til grunn for bruk av slik alarm. Politiet skal vurdere det konkrete
tilfellet, og om det er hensiktsmessig med alarm. Politiet skal
alltid rykke ut til alarmstedet ved alarm.

Ordningen med alarm skal evalueres i løpet
av 1999, som er siste året i prøveperioden. Imidlertid
synes foreløpige erfaringer å tyde på at
ordningen har virket meget tilfredsstillende. Hittil har 386 klienter
fått tildelt voldsalarm, Det er pr. 22. mars i år
i bruk 186 alarmer, hvilket betyr at en del alarmer er levert tilbake
til politiet. Politiet anbefales å informere den potensielle
voldsutøveren om at den volds- og trusselutsatte har fått
tildelt alarm. Slik informasjon skal imidlertid alltid godkjennes
av og gjøres etter samtykke fra den volds- og trusselutsatte.
Men det antas at slik informasjon i de fleste tilfeller vil ha en forebyggende
effekt. Hittil tyder dessuten mye på at antall trusler
går radikalt ned etter at voldsalarm er tildelt. Etter
min oppfatning fungerer ordningen med voldsalarm meget godt, og
jeg ser ingen grunn til å foreta meg noe i denne forbindelse
under prøveperioden.

Voldsalarmen kan ikke brukes overalt av den
volds- og trusselutsatte av tekniske årsaker,  men den
er etter min mening til stor hjelp for en del mennesker som har muligheter
til å bruke den. Spørsmålet fra representanten Danielsen
inneholder for få opplysninger til å kunne si noe
konkret om en tildeling i det refererte tilfellet ville kunne være
til beskyttelse. Det framgår ikke av spørsmålet
om overfallet kom etter vedvarende trusler mot familien. Det er
en forutsetning for tildeling at man vet om det er slik form for
trusler, og hvem som står bak truslene. Imidlertid er det
politiet som tar avgjørelsen om personer skal tildeles
voldsalarm. Fra departementets side er det ikke lagt begrensninger
for tildeling utover det som tekniske forutsetninger medfører,
og det som anses formålstjenlig.

  Det må være en misforståelse
hvis man tror at politiet ikke tar hensyn til ofrene for kriminalitet.
Det gjør jo politiet åpenbart. Det er deres plikt,
og det er mitt inntrykk at det er det de også gjør.

Når jeg ikke kan kommentere en enkeltsak,
er det fordi at det sjelden skjer fra Stortingets talerstol. Det
ville ikke være prinsipielt riktig. Men jeg skjønner
alvoret i spørsmålet. På generelt grunnlag
sa jeg at ordningen er vellykket. Det er ingen begrensninger fra
departementets side når det gjelder å bruke dette,
altså er det til stede en politioperativ vurdering, og
den politioperative vurderingen stoler jeg på at politiet
foretar. Og hvis det skulle vise seg at det ikke skjer, er vi i
en annen situasjon. Da er vi i en mer allmenn situasjon. 

Men mitt utgangspunkt er at politiet foretar
en slik politioperativ vurdering, og at man da reagerer, dersom man
finner det nødvendig, ved å tildele alarm. Og
det er også slik, som jeg sa, at det da også skal
utarbeides en spesifisert og prioritert varslingsliste over hvem
som skal kontaktes ved en eventuell alarm. Det er svært
viktig at det brukes, og jeg forstår den utrygghetsfølelsen
som mennesker opplever når de blir utsatt for slike begivenheter
som jeg skjønner var bakgrunnen for at representanten stilte
sitt spørsmål til meg.





                

 Justisdepartementet opprettet 30.
mai 1996 en arbeidsgruppe som skulle utrede etableringen av et voldsofferfond
som kan yte direkte eller indirekte støtte til
voldsofre. Arbeidsgruppen skulle også utrede ulike modeller
for organisering av tiltaket.

Bakgrunnen var et Dokument nr. 8-forslag av
5. oktober 1995 fra representanten Jan Simonsen om å be
Regjeringen etablere et slikt fond. Etter forslaget skulle alle personer
som blir dømt for et lovbrudd som kan medføre fengselsstraff,
pålegges en engangsavgift. Justiskomiteen uttalte i Innst.
S. nr. 96 for 1995-96 at innføring av et voldsofferfond
kan være et virkemiddel for å bedre voldsofrenes
stilling. Stortinget vedtok 14. desember 1995 å be Regjeringen
utrede etablering og finansiering av et slikt voldsofferfond.

Det fremgår av arbeidsgruppens innstilling
side 33 at man fortolket mandatet slik at det forutsatte at et eventuelt
voldsofferfond skulle finansieres ved hjelp av en avgift som skulle
pålegges personer som blir ilagt en strafferettslig reaksjon.

Arbeidsgruppen avgav 7. februar 1997 sin innstilling til
Justisdepartementet, utgitt som NOU 1997: 11. I innstillingen foreslås
opprettet et kriminalitetsofferfond som bl.a. skal finansiere dagens
statlige voldsoffererstatningsordning og andre tiltak for å reparere
skader etter kriminalitet, samt forskning rundt kriminalitet, ofre
og skadevirkninger. Fondet foreslås finansiert ved at alle som
blir ilagt en straffereaksjon – med unntak av påtaleunnlatelse
etter straffeloven § 69 – skal betale
en avgift tilsvarende ett rettsgebyr, pr. 1. januar 1999 på 530
kr. Avgiften skal ikke følge antall lovovertredelser, men
antall strafferettslige reaksjoner. Videre legges det opp til at avgiften
til fondet ikke er å anse som straff. Forslaget innebærer
at fondet anslagsvis vil få tilført midler på ca. 100 mill. kr
pr. år.

Forslaget ble sendt på høring
ved brev 10. juni 1997, med svarfrist til 10. september 1997. En
hovedinnvending fra høringsinstansene er at avgiftsplikten
ut fra rettferdsbetraktninger ikke bør ramme alle typer lovovertredelser
likt. Det er ikke riktig å pålegge dem som blir
ilagt forenklet forelegg for mindre forseelser, en avgift til et
kriminalitetsfond. Videre er forholdet til Grunnlovens § 96
av noen ansett problematisk, idet en avgift som foreslått
i utredningen vil ligge tett opp til en strafferettslig reaksjon,
ettersom det dreier seg om en avgift utløst av en straffbar
handling. Det er vist til at en eventuell ileggelse av avgiften
derfor må skje ved dom.

Jeg beklager at behandlingen av saken har trukket
ut i tid. Saken har imidlertid reist flere vanskelige og prinsipielle
spørsmål, som nevnt ovenfor. Jeg vil imidlertid
på grunn av sakens bakgrunn og alvor komme tilbake til
saken overfor Stortinget i løpet av kort tid.

  Representanten og jeg deler faktisk forundringen
over at mange mennesker som har vært utsatt for kriminelle
overgrep, ofte står i den situasjon at de blir etterlatt.
De opplever det ofte som om – og stiller spørsmål
om – det egentlig var deres skyld.  Det er en total uvirkelig
situasjon, og jeg går ut fra at det også var bakgrunnen
for at Stortinget i sin tid drøftet det.  

Jeg har et engasjement rundt dette.  Jeg har
truffet mennesker som har vært i den livssituasjonen som
representanten reiser spørsmål om.  Derfor har
jeg også valgt å svare som jeg gjorde, at jeg
vil gjøre det jeg kan for å komme tilbake med
saken så fort som mulig.





                

