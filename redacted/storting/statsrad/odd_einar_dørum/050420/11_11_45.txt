  Det var slik allerede i situasjoner med trange
budsjetter at Oslo-politiet klarte å få til et
utmerket samarbeid bl.a. med næringsdrivende
og utesteder for å bekjempe en god del av vinningskriminaliteten.
Allerede i inneværende år har Oslo-politiet – i
tillegg til den alvorlige organiserte kriminaliteten som representanten
og jeg vet hva er, og som vi ikke ønsker
skal bli hverdagskriminalitet – med styrkede ressurser
fokusert veldig sterkt på å få ned det
vi kaller ran fra forretninger og kiosker, og har i løpet
av første kvartal klart å redusere det
med 70 pst. Det er min oppfatning at politiet
gjennom de økte ressursene de fikk i budsjettavtalen, også for Oslo,
og de erfaringene de har gjort med å jobbe forebyggende
mot vinningskriminalitet, vil kunne skjerpe fokuset på dette.

Når det gjelder budsjettene framover,
er det slik at de blir framlagt når de blir framlagt. Representanten
og jeg har da den avtale at vi snakker sammen når vi kommer
så langt. For min del er jeg svært glad for at
vi fikk til den styrkingen som var i Regjeringens budsjettforslag,
og den ytterligere styrkingen som kom etter budsjettavtalen
med Fremskrittspartiet.

