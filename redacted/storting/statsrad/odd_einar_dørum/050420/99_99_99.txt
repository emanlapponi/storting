 Det er helt riktig at Oslo politidistrikt,
som følge av budsjettavtalen mellom Fremskrittspartiet
og Regjeringen, fikk en betydelig økning i bevilgningen
for 2005, nærmere bestemt 105 mill. kr, i tillegg
til det som lå i St.prp. nr. 1 for 2004-2005. I avtalen
var det forutsatt at styrkingen skulle gå både
til de nasjonale oppgavene og til den generelle driften. I henhold
til den informasjonen jeg har innhentet fra Oslo politidistrikt
og Politidirektoratet, er disse forutsetningene fulgt opp i Oslos
budsjettplanlegging for 2005. De økte bevilgningene har
bl.a. medført at Oslo-politiet ikke trenger å gå med
ubesatte stillinger i år. I 2004 hadde de ca. 70 vakanser,
altså ubesatte stillinger. Det i seg selv vil øke
antallet aktivt politi og styrke muligheten for mer synlig politi.
Videre vil Oslo politidistrikt ansette flere livvakter
og flere arrestforvarere, som også vil bidra
til at politidistriktet kan frigjøre flere polititjenestemenn
og -kvinner til utadrettet innsats for Oslos befolkning.

Den økte bevilgningen for
2005 har med andre ord gitt Oslo-politiet vesentlig større
handlingsrom for å bekjempe kriminaliteten i Oslo, og er
fulgt opp helt i tråd med budsjettavtalens intensjoner
og forutsetninger. Dette innebærer at jeg ikke
deler synspunktene som Politiets Fellesforbunds leder
i Oslo gav uttrykk for i Aftenposten 10. april
2005.

