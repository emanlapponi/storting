 Først og fremst vil jeg fastslå at
kriminell aktivitet som den som rammer Folkestad Mat i Våler,
er alvorlig og uakseptabel uansett hvem som begår
den. Kriminalitet i forbindelse med asylmottak og kriminelle asylsøkere
er noe både jeg og kommunalminister Solberg er
og har vært opptatt av over lengre tid. Både
Justisdepartementet/Politidirektoratet og Kommunal- og
regionaldepartementet/Utlendingsdirektoratet har siden
begynnelsen av året jobbet med forskjellige tiltak. Dette
arbeidet er viktig fordi asylsøkere er personer som har
søkt om en nødhavn og dermed bedt om å få bli en
del av det norske samfunn med dets rettigheter og plikter.

Tiltakene kan deles inn i tre hovedbolker:

økt samarbeid mellom
Politidirektoratet og Utlendingsdirektoratet i forbindelse med ny
transittordning/etablering av mottak og kriminalitetsforebyggende
tiltak i den forbindelse

styrke samarbeidet mellom
driftsoperatør og lokalt politi

effektivisere saksbehandlingen i saker vedrørende
kriminelle asylsøkere

Utlendingsdirektoratet har på oppdrag
fra Kommunaldepartementet og i nært samarbeid med Politidirektoratet utarbeidet
et forslag til en ny ordning for transittmottak. Bakgrunnen er at
asylsakene skal kunne behandles raskest mulig, og med en differensiering
av asylsøkerne ut fra hvorvidt søknadene er antatt
ubegrunnede eller ei. En av de viktigste
forutsetningene for en ny ordning for transittmottak har vært
trygghet og sikkerhet for lokalbefolkningen rundt transittmottakene.

I forbindelse med planene om etablering av
en såkalt ventetransitt, altså mottak for personer
med antatt ubegrunnede søknader i påvente av vedtak
og effektuering av vedtak, har Politidirektoratet
i samarbeid med Agder politidistrikt levert
en konsekvensanalyse. Det er enighet om at sikkerheten innad i leiren
og for nærmiljøet er avgjørende for en
slik etablering, og at driftsoperatør, ved hjelp av egne
vaktmannskaper, skal sikre mottaket, herunder kontroll med inn-
og utpassering. Samarbeidet mellom
driftsoperatør og lokalt
politi er avgjørende for å motvirke kriminalitet
i forbindelse med asylmottak og etablering av nye mottak. Politidirektoratet
og Utlendingsdirektoratet har derfor i fellesskap igangsatt et arbeid
for å sikre dette samarbeidet. Jeg kan her nevne at det
er løpende kontakt mellom Politidirektoratet,
Østfold politidistrikt og Utlendingsdirektoratet for å bekjempe problemene
med kriminaliteten rundt mottakene i Våler, som representanten
tar opp.

Det tredje tiltaket jeg vil nevne
er effektiviseringen og prioriteringen av saksbehandlingen i saker
vedrørende kriminelle asylsøkere. På initiativ
fra Politidirektoratet er en revidering og nyutgivelse av en håndbok
for politiets og Utlendingsdirektoratets saksbehandling av disse
sakene iverksatt, og den forventes avsluttet ved årsskiftet. Hovedfokus
ved revideringen er erkjennelsen av behovet for en hurtig og effektiv
saksbehandling med dertil påfølgende uttransport
i saker vedrørende kriminelle asylsøkere.

La meg også tilføye
at asylinstituttet skal være
en nødhavn for dem som trenger beskyttelse. Det må ikke være
en beskyttelse av verken asylturisme eller det mindretall
som begår den kriminaliteten som representanten Hedstrøm
har tatt opp i sitt spørsmål.

 Generelt skal politiet bekjempe
enhver kriminalitet. Det er også slik at politiet, bl.a. etter
en avtale med Fremskrittspartiet i
revidert nasjonalbudsjett, har en egen innsats som går
på grensenære områder, og Våler
er jo en slik del av landet hvor man da utover det som er tatt opp
av representanten, ønsker å fange opp
mennesker som er på vei inn i landet. For vi vet at de
da har identitetspapirer, mens når de kommer til det stedet
hvor de registreres, har de fleste av dem nesten ikke
papirer. Så det er en effektivisering av innsatsen.

Jeg har selv diskutert med lokalbefolkningen
og med politiet ved et av de større
mottakene her på Østlandet, og konstatert at det store
flertallet av dem som er i mottakene er lovlydige og skikkelige,
men at det er et mindretall som opptrer på den måten
som representanten Hedstrøm bekrefter. Da er hele
poenget med det som er trukket fram her, at utlendingsmyndighetene,
de som driver mottakene, og politiet, kjenner hverandre
så godt og kan reagere så presist
at det blir slått ned på dette, at saksbehandlingen
deretter er effektiv, og at de som da ikke skal være
her, blir sendt ut omgående. Det er den beste
trygghet vi kan gi befolkningen.

 Hvis man blir pågrepet på en
slik måte at kriminaliteten er alvorlig, så har
vi jo varetektsinstituttet i dette landet. Jeg vil ikke
gå inn på andre sider ved det.

Mitt formål er å gjøre
det klart at hvis man slår ned på dette, så har
det også en klart forebyggende effekt. Da vet
man at man ikke slipper så lett til. Så jeg
tror på bredden av tiltakene. Vi vet jo at dette stort
sett handler om grupper mennesker med bakgrunn i det tidligere Sovjetunionen,
og da handler det også om det politisamarbeid som
vi har rundt Østersjøen. Vi har også et
politisamarbeid med Russland, og det handler om at vi faktisk er
effektive.

Jeg tror at noe av problemene har vært
at Utlendingsdirektoratet og politiet ikke
har samarbeidet nok en del steder, fordi de
har stått overfor nye utfordringer. Det er ikke
alltid at en lensmann på bygda er vant til en utfordring
som denne. Men de tar utfordringen i politiet, de tar den også i
utlendingsmyndighetene, og det er dette jeg nå venter meg
resultater av.

Jeg vil forsikre representanten om at jeg kommer
til å følge med i bildet, for denne strømmen
av hardkokte kriminelle skal ikke få ødelegge
for dem som har behov for en nødhavn i Norge, eller
for dem som driver rettmessig næring og blir herjet med.





                

