 Nå er det så langt, meg bekjent, ikke
fremmet forslag om å fjerne verneplikten. Det ligger en
sak i Stortinget om hvordan Forsvaret skal organiseres og verneplikten
praktiseres, og det betyr at prinsippene beror. Det som har skjedd
i praksis, fordi det har blitt færre som blir innkalt,
er at Regjeringen allerede i St.prp. nr. 1 for 2002-2003 informerte Stortinget
om en omlegging av innkallingsrutinene til sivil verneplikt på linje
med det som skjedde i Forsvaret. Det vil si at årets kull
blir innkalt først. På den måten har det
skjedd en naturlig avstemming uten å endre prinsippene
i loven.

Det er også slik at vi vil
vurdere nøye om vi skal foreta en ytterligere
spissing i utvalget av mannskaper som skal gjøre siviltjeneste,
men ideen går ut på å avvente
en overføring av mannskaper etter at Forsvaret
har gjort sitt utvalg. Hvis en av Forsvarets uttrekk treffer en
som har fått innvilget fritak, overføres denne
til gjennomføring av siviltjeneste. Dette må fortsatt være
grunnprinsippene, og vi må fortsatt legge de hovedprinsippene
til grunn som er innlagt i langtidsplanen for Forsvaret, som ligger
til behandling i Stortinget.

