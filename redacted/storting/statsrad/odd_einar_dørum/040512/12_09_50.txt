 Jeg sa i svaret mitt at for det første
er det viktig for meg at den etterforskning
som skal foregå, kan foregå med full
trygghet og styrke. At den kan det, kommer bl.a. til uttrykk i både
penger og tekst som Regjeringen har lagt inn i revidert nasjonalbudsjett.
For det andre synes jeg det er svært bra at Politidirektoratet
omgående satte i gang arbeidet med å se på sider
ved saken som ikke berørte etterforskningen,
men hvordan politiet er utstyrt eller
kan være forberedt. De arbeider i en hurtigarbeidende
gruppe. For det tredje synes jeg det er rosverdig og riktig
av politimesteren i Rogaland, da det ble reist spørsmål
om det forelå en situasjon som gjorde at det
kunne bli reist kritikk, sørget for at det spørsmålet
ble tatt opp til avklaring.

Disse spørsmålene har også politidirektøren
kommentert, og hun har sagt at når etterforskningen har
kommet langt nok, når arbeidsgruppen som hun har nedsatt,
har levert sine konklusjoner og SEFO har gjennomført
sitt arbeid, vil Politidirektoratet på nytt se på om
de ulike spørsmål som har kommet opp, krever en
ytterligere gjennomgang og vurdering. Dette er et arbeid jeg vil
avvente, og som jeg selvfølgelig vil holde tett kontakt
med politidirektøren om. Jeg slutter meg til de utsagn
hun her har kommet med.

