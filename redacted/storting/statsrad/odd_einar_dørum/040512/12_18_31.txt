 Jeg ser med bekymring på den økende
tendensen til bruk av grov vold ved gjennomføring av væpnede
ran mot pengetransporter og virksomheter i Norge.

Politiet har i flere år samarbeidet
tett med verditransportselskapene og bankene. Dette samarbeidet
er svært viktig for å forebygge kriminelle anslag
mot næringen. Det legges stor vekt på god informasjonsutveksling mellom
næringen og politiet. Kvaliteten på informasjonsutvekslingen
er under kontinuerlig evaluering.

Denne samarbeidsformen videreføres
i politietaten gjennom såkalt
problemorientert politiarbeid, en
proaktiv arbeidsmåte som gjør politiet
bedre i stand til å sette inn målrettede
tiltak.

Politiet har ikke
instruksjonsmyndighet overfor banker eller verditransportører
i forhold til deres interne rutiner, men stiller seg til
rådighet for veiledning når det gjelder utvikling
av sikkerhetsrutiner.

Politiet er dessuten
representert i Næringslivets Sikkerhetsråd, NSR.
Dette er et sentralt forum for videreutvikling av samarbeidet.
Gjennom dette samarbeidet samt økt
lokalt samarbeid søker politiet å skjerpe
fokuseringen på forebyggende tiltak.

Politidirektoratet opplyser at politiet
i flere saker har indikasjoner på at innsideinformasjon
fra pengeinstitusjoner er gitt videre til kriminelle nettverk. Dette
er svært bekymringsfullt. Fra politiets side
minnes det derfor stadig om betydningen av grundige ansettelsesprosesser.

Politiet står
overfor store utfordringer når det gjelder å forebygge,
avdekke og etterforske alvorlig organisert kriminalitet. Jeg har
derfor tatt initiativ til ytterligere å styrke
politiets innsats på området. Ved framleggelsen
av revidert nasjonalbudsjett i går ble det orientert om
hovedtrekkene i en ny organisasjonsløsning for en styrket
nasjonal innsats mot alvorlig organisert kriminalitet.
Det er bl.a. foreslått at det utvikles et nytt spisset
særorgan med utgangspunkt i dagens Kripos.

