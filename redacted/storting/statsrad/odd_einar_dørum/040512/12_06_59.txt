 Ranet av Norsk Kontantservice før
påske, der en polititjenestemann ble drept, representerer
en meget alvorlig kriminell handling og en synliggjøring
av hvilken kriminalitet vi som samfunn også står
overfor i 2004. Det er i ettertid, bl.a. gjennom media, reist spørsmål
om ulike sider ved politiets håndtering. En av problemstillingene
er knyttet til mulig informasjon om forestående ran, og
hvordan politiet eventuelt forholdt
seg til slik informasjon.

Ranssaken og drapet på polititjenestemannen
etterforskes med store ressurser. Selv om etterforskningen
primært er rettet mot å klarlegge det strafferettslige
ansvaret for henholdsvis drapet og ranet, må det forventes
at etterforskningen vil klarlegge det faktiske hendelsesforløp.

Politidirektoratet har oppnevnt en arbeidsgruppe
som skal gjennomgå viktige spørsmål i
tilknytning til ranssaken og drapet. Arbeidsgruppen er
satt sammen av representanter fra Politidirektoratet, Politihøgskolen,
Politiets data- og materielltjeneste og Hordaland, Rogaland, Sør-Trøndelag
og Oslo politidistrikt. Arbeidsgruppens anbefalinger legges
fram innen 18. juni 2004.

Da det ble framsatt påstander i media
om at det forelå informasjon i forkant som kunne gitt grunnlag
for å forhindre ranet, anmodet politimesteren i Rogaland
politidistrikt Det særskilte etterforskingsorgan for politisaker, SEFO,
om å etterforske mulige overtredelser av straffeloven § 325
nr. 1 om grov uforstand i tjenesten. SEFO, Rogaland, får
bistand fra SEFO, Oslo, ved gjennomføringen av avhør
i Oslo.

Ut fra en samlet vurdering på det
nåværende tidspunkt finner jeg det ikke
riktig å nedsette en granskingskommisjon. Jeg vil avvente
de nødvendige resultater som framkommer fra arbeidsgruppen,
som er nedsatt av Politidirektoratet, og SEFO. Jeg finner det heller ikke
riktig å iverksette administrative
tiltak på politisk nivå eller
departementsnivå som kan forstyrre den pågående
etterforskningen i Stavanger.

