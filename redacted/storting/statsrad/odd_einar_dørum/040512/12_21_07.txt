 Jeg gjentar på nytt igjen hva politiet ikke
kan instruere om – jeg sier at politiet
deltar i et samarbeidsorgan. Jeg må tilføye at opplysninger
om hvordan banker og andre selskaper sikrer oppbevaring
og transport av penger, er sikkerhetssensitiv informasjon som jeg ikke
kan si noe konkret om. Det er mitt generelle inntrykk
at finansinstitusjoner og selskaper som har ansvaret for pengetransport,
fortløpende går igjennom sine sikkerhetsrutiner.

Det er en kjensgjerning at de kriminelle går
på det svakeste leddet i kjeden. Man forsøker
derfor å være framsynt, stadig evaluere
sikkerhetsrutiner og sørge for de nødvendige forebyggende
tiltak. Siden sikringen innenfor selve
banken og finansinstitusjonen er blitt bedret, har det vist seg
at ranerne de senere år har flyttet seg fra banklokalet
til transporten. Det er derfor på dette feltet sikkerhetsrutinene
nå må evalueres.

Det er også en fokusering
på mengden av penger som oppbevares i de enkelte finansinstitusjoner,
og som transporteres til og fra tellesentralene. Bankenes og andre
selskapers policy har de senere år vært å redusere
kontantmengden. Banker og finansinstitusjoner samarbeider også med
Næringslivets Sikkerhetsråd, bl.a. om sikkerheten
rundt oppbevaring og transport av penger. Internasjonalt samarbeid
skjer innen den europeiske bankunionen.

La meg avslutte dette ved å si: Internt
sørges det for nødvendig oppdatering, kontinuerlig
opplæring av de ansatte og holdningsskapende arbeid for å forebygge
ran.

