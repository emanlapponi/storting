 I prinsipputredningen om personskadeerstatning
fra 1994, NOU 1994: 20, ble det anbefalt at det burde overveies å opprette
et organ som etter anmodning fra en av eller begge partene skulle ha
kompetanse til å avgi rådgivende uttalelser om
medisinske spørsmål. Bak denne anbefalingen ligger
at uenighet om medisinske spørsmål, bl.a. om årsakssammenheng
og medisinsk invaliditet, er et problem i ganske mange personskadesaker.
Når det tar mye tid å avklare medisinske spørsmål,
blir også forsikringsoppgjøret dratt ut i tid.

Slik jeg ser dette, er det viktig å få på plass
et organ som kan bidra til å få avklart medisinske
spørsmål ved forsikringsoppgjør best
mulig, først og fremst i trafikkskadesaker.

Arbeidet med dette spørsmålet
er satt i gang i Justisdepartementet. Jeg vil understreke at spørsmålet
gjelder et organ som skal gi rådgivende uttalelser, ikke
være et tvisteløsningsorgan. Vi arbeider med å få utarbeidet
et grunnlagsmateriale som kan gi et utgangspunkt for konkrete drøftinger
om ulike detaljspørsmål med representanter for brukergrupper,
det medisinske fagmiljø og andre.

Under høringen om den nevnte prinsipputredningen fikk
anbefalingen om å opprette et slikt organ for det meste
en positiv mottakelse. Når det gjelder detaljene, er det
likevel til dels ganske ulike oppfatninger om hvordan ordningen
bør være. Spørsmål som må avklares
nærmere, gjelder bl.a. organets virkefelt, sammensetning,
saksbehandlingsmåte og finansiering.

Skal en slik ordning fungere som tilsiktet
i prinsipputredningen, er det viktig at den utformes slik at den
fra starten av møter tillit fra alle berørte hold.
Uten bred tillit vil ikke ordningen kunne fungere godt. Det er derfor
viktig at det blir brukt den tid som er nødvendig for om
mulig å få etablert en velfungerende ordning.
Jeg går inn for å få dette til.

  Jeg kjenner ikke arbeidet med saken under
tidligere regjeringer. Jeg kan bare bekrefte at det er satt i gang
arbeid, og at det jobbes med spørsmålet. Representanten
vil selvfølgelig ikke være ukjent med at departementet
har mange saker og tidvis utsettes vi for kryssende oppfordringer
også fra Stortinget. Likevel er jeg klar over saken, og
jeg følger den også. 

Faktum i saken er at vi vil ha en ordning som
er bedre enn den ordningen vi har med en rådgivende tvistenemnd for
vurdering av nakkeskader. Der eksisterer det en ordning etter avtale
mellom Norges Forsikringsforbund og Den norske lægeforening.
Den brukes ikke så mye som ønskelig. Vi ønsker
nettopp at organet skal ha tillit, slik at det kan fungere etter
den hensikten som er formulert i spørsmålet. 

Jeg kan ikke nå i detalj si til representanten
når saken kommer, men jeg vil følge den videre,
slik at jeg er sikker på at den ikke forsinkes på noen
unødig måte i arbeidet. Så jeg kan bekrefte
at arbeidet er i gang, og at det har den karakter som jeg sa. Vi ønsker å få avklart
de praktiske spørsmålene, slik at vi får
til en ordning. Det er ikke snakk om at vi ikke skal få til
en ordning. Vi ønsker å få det til, og
jeg kommer også til å følge opp saken
videre.





                

 Justisdepartementet har i sitt forslag til
endring av våpenforskriften foreslått forbud mot,
uten politiets tillatelse, å eie eller inneha lyddemper
til skytevåpen.

Etter det departementet har brakt i erfaring,
er det intet behov for å påmontere lyddempere
på våpen som skal benyttes til øvelses-
og konkurranseskyting. Det er ingen skytterorganisasjoner som administrerer
programmer hvor skyting med lyddemper inngår. Likeledes
er det som hovedregel intet saklig behov for lyddemper på våpen som
skal benyttes til jakt, utover et visst behov for lyddemper på salongvåpen,
i kaliber 22 «long rifle» til f.eks. kråkejakt
og til utryddelse av skadedyr. Departementet har i utkastet til
nye forskrifter foreslått at sistnevnte våpentype
skal være unntatt fra det foreslåtte forbud.

Justisdepartementet har i sitt forslag lagt
til grunn at lyddempere i svært liten grad har vært
benyttet av skyttere til skyting på godkjente skytebaner.
Om én eller et mindre antall skyttere skulle benytte lyddempere,
antas dette å ha liten eller ingen betydning for støynivået
på de godkjente skytebaner, da det store flertal skyttere
trener med det våpen som skal benyttes til konkurranse
hvor det ikke benyttes lyddempere. Under trening på denne
type baner vil skytterne under enhver omstendighet måtte
bruke hørselsvern for å unngå hørselsskader.

Jeg vil presisere at departementets forslag
ikke vil innebære et absolutt forbud mot å eie
og inneha lyddempere. Forslaget oppstiller et krav om politiets
tillatelse, slik at politiet vet hvem som har lyddempere til sine
våpen. Skyttere som kan dokumentere et saklig behov for
lyddempere, vil således kunne søke politiet om
ervervstillatelse.

  Når jeg har hatt slike positive møter – og
det skal jeg ha – skal jeg med glede orientere om det.

Representanten og jeg deler selvfølgelig
den oppfatning at man ikke skal gjøre unødvendig
innsats. Representanten og jeg deler også den oppfatning
at lovregler er til for å følges – representanten
og jeg har en særdeles sterk felles forståelse
av det. 

Jeg har mye sympati for representantens engasjement for
skyttersaken. Men jeg holder meg til de enkle spilleregler at de
våpen som brukes, normalt ikke har lyddempere – og
jeg har ikke sett noen grunn til at dette skal gis noen allmenn
tillatelse. Skulle det være unntakstilfeller, og jeg har
gjort rede for noen som er unntatt i loven, bl.a. enkelte former
for jakt, er det greit. I andre tilfeller vil det kunne bli vurdert.
Dette følger av de kontrollbehov som ble formulert da våpenloven
ble behandlet i Stortinget, og som jeg etter beste skjønn
prøver å forvalte. 

Men det er alltid mulig ved politisk uenighet å fremme spørsmål
til saksbehandling senere i Stortinget – det er representanten
selvfølgelig kjent med. Men inntil videre forvalter jeg
den lov som er vedtatt, etter beste skjønn.





                

  Jeg har vært usikker på om
Regjeringen ville rekke å fremme denne proposisjonen i
vårsesjonen. I spørretimen den 28. april sa jeg
at proposisjonen var forsinket i forhold til den opprinnelige framdriftsplan,
men at jeg tok sikte på å fremme lovforslaget
i vårsesjonen. Jeg kan nå bekrefte at lovforslaget fremmes
før Stortinget tar sommerferie.

  Som jeg sa: Rett etter at jeg tok over som
statsråd – altså i spørretimen
den 28. april – tok jeg sikte på å få det
til. Jeg følte behov for – jeg kan jo gjenta det
samme som jeg har sagt tidligere – å være
sikker på at lovgivningen speilet det faktum at hovedregelen
bør være at vi har et frivillig organisasjonsliv
som fungerer på en OK måte, at vi så må finne
fram til kontroll- og sanksjonsregler som forholder seg til normaliteten,
og som så tar spesialtilfellene som det er grunn til å reagere
på. Dette har sin bakgrunn i den generelle sympati jeg
har for det frivillige organisasjonsliv. Dette måtte jeg
være sikker på. Vi har nå hatt en slik
gjennomgang, og derfor kunne jeg gi den bekreftelsen som jeg gjorde
i svaret.





                

  Regjeringen vurderer justeringer i utlendingsforskriften
som gjør det lettere å rekruttere arbeidskraft
fra utlandet. Jeg understreker at en forutsetning fortsatt vil være
at det ikke finnes tilgjengelig innenlandsk arbeidskraft.

Den 27. januar sendte Regjeringen på høring
forslag om en ny bestemmelse i utlendingsforskriften § 5
annet ledd. Forslaget var å åpne for ufaglært
arbeidskraft i virksomheter som har midlertidig behov for dette.
Tillatelsen skal ikke kunne fornyes utover ett år. Søkerne
må være fra nærmere bestemte regioner,
som fastsettes i samarbeid mellom fire departement, Arbeids- og
administrasjonsdepartementet, Justisdepartementet, Kommunal- og regionaldepartementet
og Utenriksdepartementet. Dette vil være søkere
fra Sentral- og Øst-Europa.

Regjeringen sendte et annet forslag på høring
den      8. april vedrørende oppmyking av den såkalte
spesialistbestemmelsen i utlendingsforskriften § 3
annet ledd bokstav a. Høringsfristen går ut 1.
juli. 

Forslaget åpner for at faglært
arbeidskraft på alle nivå kan få arbeidstillatelse
som spesialister. Etter vårt forslag er det ikke lenger
nødvendig at søkeren er fagutdannet på høyere
nivå, som ble definert til to – tre års
studier utover videregående nivå. Etter forslaget
er det tilstrekkelig at søkeren er fagutdannet.

Etter at høringsfristene er ute, og
høringsuttalelsene vurdert, vil Regjeringen nøye
vurdere om de aktuelle endringene vil være forenlige med
stortingsflertallets syn.

Regjeringen vil om nødvendig legge
forslagene fram for Stortinget. 

  Jeg har i dag og tidligere gjort rede for
Regjeringens politikk på dette feltet, og også tidligere,
og gjentatt det i dag, for hvordan jeg vil arbeide med slike spørsmål.

Jeg vil la ting gå ut til høring – en
av disse høringene var for den saks skyld sendt ut før
næringskomiteen avgav sin innstilling. Så vil
jeg høre og se på det som kommer inn gjennom høringen,
deretter foreta en vurdering, som jeg sa. Dette er i samsvar med
den programerklæring jeg avgav bl.a. da vi hadde den såkalte
barnepikesaken til behandling. Jeg vil selvfølgelig nøye
vurdere det.

Jeg har også – selvfølgelig – satt
meg inn i næringskomiteens innstilling på det
punktet som representanten viser til. Mitt poeng er veldig enkelt:
Der jeg føler jeg har en fullmakt med dekning i stortingsflertallet,
så har jeg det, og der jeg føler det kan være
usikkerhet om det, må jeg finne ut det på en egnet
måte. Og jeg vil gå fram på den måten.





                

