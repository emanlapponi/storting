 Det framgår av svaret mitt at jeg
tenker i de samme baner som representanten: for det første å kunne
forebygge ved at den enkelte borger kan gardere seg selv i form
av praktisk kunnskap – representanten og jeg er helt enige
om det – og selvfølgelig at borgeren også skal
kunne vente at samfunnet stiller opp. Det har jeg gitt utrykk for
at samfunnet gjør, og at man er oppmerksom på denne
faren.

Så er det slik at selv om dette skjer
mer i Sverige, er det desto viktigere at det er et samarbeid, som
jeg sa i svaret mitt, mellom Østfold politidistrikt
og politiet i Sverige. Det er svært
viktig. Selv om vi kan si at vi skal være opptatt av straffbare
forhold i vårt eget land, er vi når det gjelder
grenseoverskridende
kriminalitet, avhengig av et slikt på tvers-samarbeid med
vårt naboland. Det har vi lagt opp til.

Jeg er også enig med representanten
i at vi må se på informasjonstiltak. Jeg har merket
meg hans synspunkter, og jeg skal ta dem med i egnede sammenhenger.
Det er også slik at norsk politi, akkurat som
man gjør i Sverige, advarer mot å sove
langs E6. Informasjon er nyttig, f.eks.: ikke velg en
rasteplass som overnattingssted, ikke ha verdisaker synlig,
osv. Vi deler de to hovedlinjene: at dette er et ansvar for borgerne,
og at borgerne støttes av et aktivt politi som skjønner
at dette kan utvikle seg.

