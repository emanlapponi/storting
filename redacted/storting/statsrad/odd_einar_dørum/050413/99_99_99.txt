  Jeg er enig med representanten Storberget
i at håndteringen av NOKAS-saken er imponerende. Iretteføringen
av denne saken stiller både politiet, domstolen
og kriminalomsorgen overfor store utfordringer. Kriminalomsorgen
har kapasitet til å håndtere dette og vil bidra
til at saken kan gjennomføres på en effektiv måte.
Det vil skje uten at det blir løslatelser utover den praksis
som følger av gjeldende regler.

At Regjeringen ser svært alvorlig
på denne type kriminalitet, framgår
bl.a. av at det i forbindelse med både revidert nasjonalbudsjett
2004 og bevilgningsendringene i høstsesjonen 2004 ble fremmet
forslag om tilleggsbevilgninger i forbindelse med NOKAS-saken i
størrelsesorden ca. 50 mill. kr. I St.prp. nr. 14 for 2004–2005
ble det også orientert om at etterforskning
og oppfølging vil kreve ressurser i 2005, og at Justisdepartementet
om nødvendig ville komme tilbake til saken for å understreke
denne sakens svært spesielle karakter
og alvor.

Jeg kan bekrefte at det vil påløpe
ekstra utgifter også for domstolen
og kriminalomsorgen i forbindelse med NOKAS-saken. Det vurderes
således tiltak for ikke å svekke kapasiteten
bl.a. i kriminalomsorgen.

Regjeringen vil komme tilbake til saken i forbindelse med
revidert nasjonalbudsjett 2005.

  Innledningsvis vil jeg bemerke at politiet
gjennom forebyggende og håndhevende virksomhet skal sikre
at det er trygt å ferdes alle steder i landet.

Kriminaliteten er imidlertid også i
større grad grenseoverskridende
og organisert. Når det gjelder den grenseoverskridende
aktiviteten, utfordrer den evnen til samordnet kriminalitetsbekjempelse også på tvers
av landegrensene.

I forbindelse med spørsmålet
som representanten har stilt, er det blitt tatt kontakt med Politidirektoratet,
som bl.a. har opplyst at Østfold og Follo politidistrikt
har registrert ca. 10 tilfeller i 2003 og ca.
6 tilfeller i 2004 av den type kriminalitet som er beskrevet
i spørsmålet. Kriminaliteten har primært
vært knyttet til E6 i Rygge og i Ås kommune. I
2003 og 2004 iverksatte politiet flere tiltak for å forebygge
og forhindre denne type kriminalitet. I samarbeid
med Statens vegvesen ble det på utsatte steder satt opp
skilt som på tysk og engelsk forklarer at man befinner
seg i et område der det er fare for slik kriminalitet. I
tillegg ble politiets tilstedeværelse langs E6 i det aktuelle området
intensivert.

I 2005 planlegger politiet å intensivere
tilstedeværelsen ytterligere. Det er etablert
et eget prosjekt i området som bl.a. retter seg mot denne type
kriminalitet. I tillegg er ytterligere forebyggende tiltak som skilting
under vurdering.

Østfold politidistrikt samarbeider
med politiet i Sverige om så vel
forebygging som etterforskning i de konkrete
sakene.

