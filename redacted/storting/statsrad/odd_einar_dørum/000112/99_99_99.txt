  Seksuelle overgrep mot barn medfører
særskilte utfordringer for politiet og påtalemyndigheten.
Dette er bl.a. omtalt i rapporten «Seksuelle overgrep mot
kvinner og barn» av Åse Texmo og Lisbeth Aarvik som tar
for seg politiets og påtalemyndighetens behandling av saker
om voldtekt og overgrep mot barn. I rapporten foreslås
det å gjennomføre en prøveordning med
en regional enhet for etterforskning og påtale av nevnte
forbrytelser med sikte på å endre organiseringen
av etterforskningen av voldtekt og andre seksuelle overgrepssaker.

Det arbeides fra departementets side kontinuerlig
med å gjøre alle ledd i straffesakskjeden bedre
rustet til å håndtere saker om seksuelle overgrep.
Det er generelt en særskilt prioritert oppgave å fremme
tiltak for å redusere saksbehandlingstiden i straffesaker,
samtidig som oppklaringsprosenten og kvaliteten på straffesaksbehandlingen
holdes høy. En raskere saksbehandling gjør det
lettere å oppklare sakene, fordi bevisene vil være
ferskere. Jeg har satt i gang arbeid for å kartlegge hvor
flaskehalsene finnes i straffesakskjeden, samt komme fram til tiltak
for å korte ned saksbehandlingstiden.

Det er innført regler om tidsfrist
for gjennomføring av dommeravhør og observasjon
som følge av den nye forskriften om dommeravhør
som trådte i kraft 1. november 1998.

Ved Politihøgskolen gis det en grunnleggende
innføring i lovene, mottak av anmeldelse, avhør,
sporsikring og legeundersøkelse samt andre etaters arbeid
i overgrepssaker. Politihøgskolen gjennomfører
egne etterutdanningskurs i etterforskning av seksuelle overgrep.
Tilbudet ble høsten 1999 utvidet slik at også etterforskning av
voldtekt og annen sedelighetskriminalitet i tillegg til seksuelle
overgrep mot barn er tatt inn.

Kriminalpolitisentralen bistår for øvrig
med opplæring og kompetanseheving på feltet, i
samarbeid med Politihøgskolen. Jeg vil også ta
opp problemstillinger rundt seksualisert vold på det årlige
politiledermøtet til våren for å øke
bevisstheten i hele politisystemet om dette spørsmålet.
For det kan neppe være tvil om at vi har et behov for å bli
bedre, men spørsmålet er på hvilken praktisk
måte vi skal bli det.

Jeg vil også vise til at Riksadvokaten
har nedsatt en intern arbeidsgruppe for å undersøke
politiets og påtalemyndighetens behandling av voldtektssaker.
Gruppen skal bl.a. undersøke om det er sammenheng mellom
det høye antallet henlagte saker og kvaliteten på etterforskningen
og det påtalemessige arbeidet. Denne rapporten planlegges
lagt fram våren 2000. Før den er ferdig, finner jeg
det ikke riktig å konkludere med hvilke skritt som videre
skal tas for å bedre behandlingen av seksuelle overgrep
i straffesakskjeden. Men jeg er enig i det jeg oppfatter som hensikten
med representantens spørsmål, at det er nødvendig å gjennomføre
skritt som er annerledes og bedre enn tilfellet er i dag.

Jeg finner problemstillingene rundt seksuelle
overgrep svært alvorlige og synes det er viktig å finne
praktiske løsninger. Jeg har ikke kommet fram til at jeg
nå har det beste grunnlaget for å gjøre
det, men representanten kan regne med at jeg følger det
tett og vil komme tilbake til saken, og også på en
egnet måte orientere Stortinget om dette spørsmålet.

  Jeg oppfatter arbeidet som er utført
av Texmo og Aarvik, på den måten at de sier at
de står for en kvalifisert synsing. Men den synsingen er
viktig på den måten at den bygger på at
man tar emnet alvorlig. 

Jeg kan opplyse at da Riksadvokaten vurderte
dette spørsmålet, konkluderte han i sin tid med
at denne rapporten ikke kunne brukes til å si nok om kvalitet
og forbedringspotensial. Men det betyr ikke at man gjennom Riksadvokatens
arbeid ikke kan komme fram til en konklusjon om hva som er best å gjøre.
Så jeg er åpen for hva det skal være,
fordi jeg er innstilt på at vi må gjøre mer
og bedre arbeid enn til nå. 

Jeg kan for øvrig si at det har skjedd
det gledelige forhold at tjenestemenn og -kvinner som har gjennomført Politihøgskolens
etterutdanningskurs i seksuelle overgrepssaker, har funnet det hensiktsmessig å danne
Politiets forum mot seksuelle overgrep. Da danner man nettverk for å sørge
for at kompetansen holdes ved like. Jeg kan også fra denne
talerstol gjenta at Regjeringen i forbindelse med den bebudede sak
om seksuallovbrudd kommer til å foreslå kriminalisering
av grov uaktsomhet ved voldtekt.





                

  MOT er en stiftelse som ønsker å medvirke
til å skape gode oppvekstmiljø og trygge individer
ved i sin aktivitet å legge vekt på omsorg, anerkjennelse
og tydelighet. Målgrupper for MOTs arbeid er ungdom, foreldre,
lærere og ledere i ungdomsidretten. MOT legger vekt på bruk
av toppidrettsutøvere som forbilder. Budskapet formidles
gjennom skolebesøk, foredrag, arrangementer, profilering
og kommunikasjonstiltak. 

Etter min mening utfører organisasjonen
MOT et godt forebyggende arbeid innen russektoren på linje
med det en rekke andre frivillige organisasjoner gjør.
Til sammen utgjør denne innsatsen et stort og verdifullt
bidrag til bekjempelse av rusmiddelmisbruk i Norge. Det er Sosial- og
helsedepartementet som har ansvar for bekjempelse av rusmiddelmisbruk
i Norge, herunder også tilskudd til frivillige organisasjoner.
Justisdepartementet ser det ikke som sin primæroppgave å gi
støtte til MOT eller andre frivillige rusforebyggende organisasjoner.
Departementet har imidlertid tidligere gitt støtte til
MOT, men har nå avslått søknaden om støtte
for 2000 og fem år framover – dette med bakgrunn
i at departementet har ønsket å stille seg avventende
til man ser hvilke resultater organisasjonen oppnår. 

Justisdepartementet har i brev til politidistriktene
   16. november 1999 kommet med følgende konklusjon:

«Departementet
vil på ovennevnte bakgrunn be politimestrene om fortsatt å prioritere
Politiets skoleperm når det gjelder politiets arbeid i
skolen, samtidig som man i en tid med knappe ressurser ikke bør
påta seg oppgaver som ikke er forenlig med sentrale og
lokale prioriteringer.»

Brevet til politidistriktene sier noe om hvordan
politimestrene bes prioritere, og hvilke oppgaver som bør
løses før man eventuelt benytter seg av MOTs tilbud.
Dersom politidistriktet velger å la tjenestemenn være
MOT-informatører, kan dette arbeidet være så omfattende
og ressurskrevende at det nøye må avveies mot
andre oppgaver. Det aktuelle brevet som representanten Simonsen refererer
til, handler altså om prioriteringer, ikke om utelukkelse
av MOT. Som justisminister er det mitt ansvar å påse
at de sentrale, prioriterte oppgaver blir løst før
man går i gang med andre gjøremål, selv
om de gjøremålene både kan være
positive og høyst aktverdige.

  Representanten og jeg deler oppfatningen av
viktigheten av arbeidet. Men jeg ser det også slik at når
Justisdepartementet de senere år har prioritert forebyggende
innsats mot unge i risikosonen, har det ført til at politiets
generelle undervisning er blitt mer målrettet, og den skal
være en del av og et viktig element i skolens egen forebyggende
virksomhet. Sett fra Justisdepartementets ståsted antar
vi nå at det kan være mer naturlig for MOT å bruke
lærere som informatører og ikke polititjenestemenn.
Å bruke politi som lærere kan virke som en unødig
omvei for å undervise godt om rusforebygging. Jeg har ikke
sendt ut et rundskriv for å si at man ikke skal bruke lokalt
skjønn på dette, men hvis man er i tvil, og hvis
man føler at den gode hensikt presser en i ens prioriteringer,
har jeg gitt støtte til lokale politimestere som velger å bruke
permen som er utviklet. Det er i dette skjæringspunktet
mitt første svar ligger, og det er slik jeg gjentar det
i mitt tilleggssvar. 





                

  De fleste land det er naturlig å sammenligne
oss med, har ordninger med fri rettshjelp til asylsøkere.
Selv om slike ordninger er utformet på forskjellig måte
i de ulike land, må det bero på en misforståelse å tro
at Norge er det eneste land i Europa som har en slik ordning.

De fleste asylsøkere som kommer til
landet, er ubemidlet og har dessuten varierende kunnskaper om hvilke saksbehandlingsregler
og rutiner som gjelder for behandlingen av deres sak. Ordningen
med fri rettshjelp er derfor viktig for å sikre asylsøkernes
rettssikkerhet, og jeg har ingen planer om å frata asylsøkerne
denne som sådan.

Jeg vil likevel understreke at jeg er opptatt
av å sikre at de rettssikkerhetsordninger vi har, fungerer
best mulig og uten unødig bruk av ressurser. Selv om rettssikkerhet er
viktig, må vi hele tiden stille oss kritisk til hvor mye rettssikkerhet
vi får ut av hver krone vi setter av til slike ordninger.
I løpet av året skal det gjennomføres
to reformer som begge har til hensikt å styrke asylsøkernes
rettssikkerhet. Den ene gjelder overføring av asylavhørene fra
politiet til Utlendingsdirektoratet. Målet med denne reformen
er både å styrke asylsøkernes rettssikkerhet
og å bidra til kortere saksbehandlingstid i asylsaker.
Den andre gjelder etablering av klagenemnda for asyl- og andre utlendingssaker.

Samtidig som disse reformene skal gjennomføres,
finner jeg det naturlig at det foretas en kritisk gjennomgang av
andre rettssikkerhetsordninger. Jeg er kjent med at Utlendingsdirektoratet
vurderer visse endringer i ordningen med fri rettshjelp for asylsøkere.
Det samme gjelder Justisdepartementet. I tillegg foretas det en
generell gjennomgang av ordningene for fri rettshjelp. Jeg finner
det imidlertid ikke riktig nå å kommentere eventuelle
endringsforslag før saken er ferdigbehandlet
i departementet.

  Representanten og jeg er enige om at vi på et
generelt grunnlag skal forvente høy etikk av alle yrkesutøvere,
og for den saks skyld av både statsråder og politikere
med. Det er også slik, som det ligger i representantens
første spørsmål, at jeg har tatt initiativ.
Jeg har en dialog med Advokatforeningen for å se på hvordan
ordningen med advokathjelp nå fungerer, og for å se
på hvordan den skal holde en nødvendig standard
i alle tilfeller. Det er mitt inntrykk at den gjør det, men
er det eksempler på at den ikke gjør det, er vi
tjent med å gjennomgå det. 

Det framgår også av det jeg
har sagt, at vi på åpent grunnlag vurderer hvordan
rettssikkerhetsordningen skal være. Jeg har imidlertid
ikke konkludert. Det jeg har slått fast, er at asylsøkere
trenger fri rettshjelp, men jeg er åpen for å vurdere
i hvilken fase av asylprosessen det er aktuelt, og på hvilken
måte dette best skal gjennomføres. Når
jeg står fast på prinsippet om en lovhjemling,
er det for å sikre denne rettssikkerheten for asylsøkere
og ikke for å avskjære en debatt om en best mulig
bruk av ressursene. Og selvfølgelig, noe Advokatforeningen
også er enig i, skal vi holde en høy etisk standard
på alt som foregår.

  Jeg skal ikke kommentere alle henvisninger
til media, men bare si at på bakgrunn av oppslag på forsommeren
om at man kunne være urolig for at det var en utbredt situasjon
med utbetaling av doble salærer, foretok vi en kryssjekking
av 3 800 tilfeller og fant et lite antall tilfeller – jeg
tror det var fem – hvor dette hadde skjedd. Så av
den undersøkelsen kan man ikke trekke noen slutning om
at dette foregår. 

Likevel har det vært et selvstendig
poeng for meg å ha en god og kritisk dialog med Advokatforeningen
om disse spørsmålene. Den er ikke sluttført,
men den vil bli det. Derfor er det også slik at jeg, selv
om jeg vil holde fast på prinsippet om fri rettshjelp for
asylanter, også vil se på hva som er de beste
ordningene, og jeg sa i mitt første svar at det vil jeg
komme tilbake til når de er gjennomgått. Det er
ikke ferdiggjort pr. i dag, men jeg jobber med spørsmålene
fordi jeg legger to ting til grunn: Det skal være rettssikkerhet,
men det skal også være en god ressursutnyttelse
av midlene slik at hjelpen faktisk er effektiv for dem det gjelder.





                

