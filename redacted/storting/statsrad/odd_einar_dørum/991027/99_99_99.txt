 Departementet vil alltid foreta en nøye
vurdering i hver enkelt sak om hvor det er sikkerhetsmessig forsvarlig å plassere
sikringsdømte når frisikring skal vurderes. I
denne vurderingen vil departementet bl.a. se på risikoen
for nye straffbare handlinger og forholdene i den aktuelle kommunen,
herunder ofrenes situasjon.

Det er flere faglige momenter som kan begrunne
at sikringsdømte bør tilbakeføres til
hjemkommunen. Ofte er den sikringsdømte kjent i hjemkommunen,
slik at kommunen som sådan, men også foreldrene
og barna, kan være observante i forhold til den sikringsdømte.
Videre er den sikringsdømtes muligheter for rehabilitering og å hindre
tilbakefall til ny kriminalitet ofte knyttet opp til sikringsdømtes
nettverk, særlig kontakt med familie, og det kan framstå som
uheldig å plassere pedofile sikringsdømte i et
miljø hvor ingen kjenner vedkommendes legning.

Når det gjelder spørsmålet
om å endre reglene, er det min oppfatning at en innenfor
dagens regelverk kan ivareta behovet for den helhetsvurdering som
er nødvendig i denne type saker.

  Det er alminnelig kjent at pedofile straffedømte
har den laveste status av alle straffedømte, og at samfunnet
ofte reagerer med sterk avsky på det som har skjedd. Når
folk har gjort opp for seg, er det en praktisk avveining om man
plasserer dem i et miljø hvor de er totalt ukjent, eller
i et miljø hvor de er kjent. Det gjorde jeg rede for i
svaret mitt.

Selv er jeg av den enkle oppfatning at hvis
man kjenner til forholdene, kan man også forholde seg til
saken på en skikkelig måte. Den det gjelder, kan
også gjennom politiets arbeid f.eks. være kjent
med at politiet følger med, det er det full hjemmel til å gjøre.
Det er også slik at dagens regelverk – som ble
nevnt i representanten Simonsens spørsmål
til meg – kan hjemle at man ut fra en helhetsvurdering
plasserer personen i en annen kommune. Her er helhetsvurderingen
gjort slik som den er gjort, men siden representanten Simonsen spør
meg om jeg skal forvisse meg ekstra, så vil jeg si at jeg
skal gjøre det. Jeg pleier gjerne å gjøre
det. Jeg gjorde det allerede i innledningen til svaret, men jeg
skal gjøre det på nytt igjen, slik at de steinene
som skal snus, blir snudd. Men avveiningene er slik som jeg gjorde
rede for i mitt svar, og helhetshjemlene ligger innenfor dagens
regelverk.

  Det jeg gjorde oppmerksom på, var
at regelverket gir en mulighet til å foreta en plassering
et annet sted enn i hjemkommunen. Men det forutsetter en helhetsvurdering
av den personen det gjelder og personens forhold til omgivelsene.
I det ligger det et forhold til ofrene, oversikt, og der ligger
det også et forhold til å komme ut av noe. Hvis
vi mener at vi skal forebygge ny kriminalitet, er det å vite
bredt om noe en god sikkerhetsforanstaltning. Hvis vi mener at folk
skal kunne ha en sjanse til å endre seg, er det å ha
et forhold til mennesker på normal måte også viktig.
Det er avveiningen.

Nå sa jeg at jeg skulle forvisse meg
om at det var gjort grundig i denne saken. Det står jeg
ved når jeg har sagt det. Så må jeg også si
på nytt at for meg står det slik at ofte kan dommen
i oversiktlige samfunn overfor mennesker som er stemplet, være
vel så hard og ha en ganske kraftig forebyggende effekt
i forhold til at noe nytt skal skje. Men jeg forstår hvorfor
engasjementet uttrykkes sterkt på vegne av barn, selv om
løsningene ikke er enkle. Jeg skal ikke gjenta svaret ytterligere.
Jeg skal se på saken, slik at jeg er sikker på at
alt er grundig vurdert.





                

 Spørsmålet som er reist, er
en kjent problemstilling for Justisdepartementet.

Som følge av budsjettprioriteringer
foretatt av Politihøgskolen falt ordningen med å dekke
utgifter til førerkort for minibuss bort.

Justisdepartementet skal i november ha et møte
med Politihøgskolen vedrørende prioriteringer
for år 2000. I dette møtet vil departementet ta
opp spørsmålet om den gamle ordningen med førerkort
for minibuss skal gjøres gjeldende igjen. På inneværende års
budsjett er det neppe muligheter til å gjøre noe
med ordningen.

  Asylsøkere får et tilbud
fra norske myndigheter om å bo i statlige mottak mens deres
søknad om asyl blir behandlet av utlendingsforvaltningen.
De fleste benytter seg av dette. Asylsøkerne har full bevegelsesfrihet
inntil det foreligger et avslag på asylsøknaden
som kan effektueres. Hver enkelt asylsøker kan derfor forlate
mottaket når personen selv ønsker det. Vi har
heller ingen systematisk utreisekontroll i Norge. Dette innebærer
at både nordmenn og utlendinger kan forlate Norge uten
at det blir registrert. Utlendingsdirektoratet har innført
faste rutiner for at asylmottaket varsler politiet når
en asylsøker har vært borte fra mottaket i tre
dager. Gjelder det en enslig mindreårig, blir det i tillegg
sendt en formell «savnet-melding», samtidig som vergen,
barnevernet og eventuelt kjent familie her i landet blir varslet.

Det kan være flere årsaker
til at en asylsøker forlater mottaket eller landet. De
kan ha mottatt et avslag på sin asylsøknad og ønsker
derfor å gå i dekning for norske myndigheter,
f.eks. i kirkeasyl, eller de ønsker å reise på egen
hånd til et annet land for å søke om
asyl der. Noen har dessverre også en kriminell løpebane,
og har derved en egeninteresse i å holde seg skjult. Det
er et kjent problem i hele Europa at asylsøkere reiser
rundt – det kalles asylhopping. Mange asylsøkere
som kommer til Norge, kommer nettopp fra andre europeiske land og
har dermed «forsvunnet» derfra. Dette gjelder
også enslige mindreårige.

De fleste enslige mindreårige asylsøkerne
oppgir en alder mellom 15 og 18 år. Mange av dem har familie
i Norge, men er altså uten foreldre eller andre med et
formelt foreldreansvar. Disse ungdommene har samme frihet som voksne
asylsøkere. Dette betyr at de også frivillig kan
forlate mottaket når de eller deres familie eller hjelpere, ønsker
det, for eventuelt å gå i dekning eller reise
andre steder. 

For at politiet skal starte etterforskning,
må utlendingsforvaltningen melde om konkrete opplysninger
som tilsier mistanke om kriminelle forhold. Det normale er altså at
asylsøkere forsvinner frivillig fra mottaket. Dersom mottakspersonalet
eller UDI har opplysninger som er bekymringsfulle, meddeles selvsagt
dette politiet, slik at aktiv etterforskning kan iverksettes.

Jeg vil til slutt poengtere at spørsmålet
som representanten Bjørnstad tar opp, vil bli nøye
fulgt opp i tiden som kommer.

  Det er tre forhold som berører det
representanten Bjørnstad tok opp:

For det første at vi ved Schengen-gjennomføringen
vil få utreisekontroll, slik at vi da får en oversikt
over hvem som forlater riket. 

For det andre – det er sikkert det
forhold representanten sikter til – at det foregår
debatt om organiseringen av Justisdepartementet, og ett av forslagene
er å plassere hele utlendingsforvaltningen sammen med innvandringsavdelingen
i Kommunal- og regionaldepartementet. Det arbeidet er ikke avsluttet,
men er et arbeid som pågår.

Når det gjelder mindreårige,
har jeg spesielt bedt om at det blir gjennomgått. Og det
viser seg da at UDIs flyktningregister gir oversikt over dem som
forsvinner. Statistikken fungerer imidlertid slik at når
en person er registrert som «forsvunnet» fra et
mottak, blir det stående selv om vedkommende senere igjen
melder seg. UDI har derfor nå foretatt en manuell gjennomgang
og hatt samtale med de mottak hvor ungdommene har blitt borte fra. Det
viser seg da at vi sitter igjen med 13 personer som vi ikke vet
hvor har tatt veien – altså av et tall på 27-28,
og som igjen er et tall innenfor det store tallet med mange voksne.
To av dem har oppgitt en alder på 15 år, to 16 år og
resten 17 år. To av de 13 er for øvrig kriminelle – den ene
anslås til å være rundt 30 år,
den andre også etter all sannsynlighet over 18 år.
De øvrige av de opprinnelige 28, som har vært
omtalt i pressen, har meldt seg tilbake, blitt bosatt, og vi vet
hvor de er reist osv.

Slik sett er dette et komplisert forhold, men
jeg har gått inn i det fordi jeg synes det er spesielt
viktig å klargjøre det.

  Situasjonen med at et betydelig antall har
fått opphold på grunn av at man har oversittet
15-månedersfristen, har inntruffet i år med en stor
ankomst av asylsøkere, men også på grunn
av en stor gruppe av kosovoalbanere som er mottatt og også raskt sendt
ut igjen.

Vi jobber med dette på to måter.
For det første noe langsiktig for å gå igjennom
hele saksbehandlingstiden mellom alle forvaltningsgrener – fra
utenriksstasjoner, innvandringsmyndighetene i Norge og politiet.
På kort sikt jobber vi med å ta unna den køen
som har hopet seg opp, slik at vi skal unngå den situasjonen
som er oppstått. Men den er nok noe spesiell, også fordi
det i tillegg har kommet mange hit til landet, f.eks. irakere, som
snakker flytende svensk, tysk og dansk. Og da skjønner
de fleste at de neppe kommer fra Saddam Hussein. Fordi vi er en rettsstat,
kan vi ikke bare avvise dem på grensen, men vi er nødt
til å forholde oss til rettsstatens spilleregler. Men vi
ser bl.a. på om vi nå skal ha grenser for hvor
mange omgjøringsbegjæringer man kan fremme i en
sak når saken er opplagt. 

Og vi har behov for å snakke om noe
annet; det er mange barn som kommer til Norge som har behov for beskyttelse
her. Men det er også etter hvert blitt en linje at man
plasserer barn i Vesten, for deretter å komme med familien
etterpå. Det mest kjente eksemplet på det er Ali-saken,
som man kjenner fra tidligere.





                

  Departementet foretar en fullstendig gjennomgang
av driften ved Sandaker hybelhus for å sikre god faglig
drift fra gjenåpningen. Det er lagt vekt på å gjennomgå følgende
forhold:

boavtalen med vekt på besøksordninger,
permisjonspraksis og tilstrekkelig kontrollrutiner og bevissthet
i praktiseringen av regelverket

turnusordningene og nødvendig rekruttering til
ledige stillinger

etablering av samarbeid med Oslo kretsfengsel når
det gjelder kompetanseoverføring og støtte til
bemanning

reetablering av ledelsesstrukturen for hybelhuset og samarbeidet
med hovedkontoret

Før gjenåpningen av hybelhuset
har Justisdepartementet også ønsket å avvente
avslutningen av politiets etterforskning av om det har foregått
straffbare forhold samt våre interne undersøkelser
i forhold til tjenestemannslovens regler om eventuelle disiplinærforføyninger.
Disse undersøkelsene forventes avsluttet i løpet
av november.

Personalet har i perioden med stenging besøkt
andre hybelhus og relevante prosjekter i fengselsvesenet for å øke egen
kompetanse og få nye impulser til driftssituasjonen.

Departementet avklarer dessuten for øyeblikket
et mer forpliktende samarbeid med Oslo kretsfengsel både
på kort og lang sikt når det gjelder bruk av Sandaker
hybelhus som utslusingsalternativ.

Justisdepartementet tar sikte på en
gradvis gjenåpning av Sandaker hybelhus med oppstart i
november. Fra hvilket tidspunkt hybelhuset vil være i full
drift, avhenger av tilgang og sammensetning av den gruppen av klienter som
skal være der.





                

  Jeg kan bekrefte at den omtalte saksbehandleren
har arbeidet med det såkalte Quetta-prosjektet i flere år.
Han har hatt en sentral rolle, men all saksbehandling og alle beslutninger
er foretatt ordinært i linje med den kvalitetssikring det
innebærer.

Prosjektet er et samarbeid mellom Utlendingsdirektoratet,
politiet og Kripos, som startet høsten 1994. Det er gjort
et omfattende etterforskningsarbeid i sakene, f.eks. avhør,
språktester, beslag av omfattende bevismateriale og innhenting
av visumsøknader i Danmark og Pakistan. Kripos har samarbeidet
med flere politidistrikter i Norge, danske utlendingsmyndigheter
og dansk Kripos.

I desember 1994 foretok UDI og Justisdepartementet en
tjenestereise til Quetta for bl.a. å undersøke
enkeltsaker. Ovennevnte saksbehandler deltok som en av flere på denne
tjenestereisen.

Justisdepartementet og Utlendingsdirektoratet
har gått igjennom de Quetta-saker hvor saksbehandleren
har vært involvert.

De vedtak som er fattet i sakene, er som nevnt
basert på et bredt grunnlag. Det har vært flere
personer involvert i beslutningsprosessen. Det er ikke noe som tyder
på at vedtakene er fattet på uriktig grunnlag.
I tillegg har Justisdepartementet behandlet saker i klageomgangen. Flere
av sakene er for øvrig behandlet av norske domstoler, og
staten har fått medhold i alle sakene.

Departementet legger fortsatt til grunn at
de aktuelle personene som har fått sine saker endelig behandlet,
er pakistanske borgere. Jeg minner også om at det er gitt
tilbud om amnesti til dem som omfattes av det såkalte Quetta-prosjektet
og dokumenterer sin identitet ved framleggelse av pakistansk reisedokument.
Framdriften og utfallet av dette arbeidet vil jeg, som tidligere
varslet, komme tilbake med en nærmere orientering om.

Justisdepartementet vil sikre seg at alle sider
av Quetta-prosjektet blir gjennomgått med tanke på eventuelle uregelmessigheter.

  Her må vi sortere i forskjellige
forhold. 

Representanten Grete Knudsen antyder, og viser
sikkert i sitt innlegg til, at det er kommet påstander
om uregelmessigheter i utlendingsforvaltningen. Det er under politiets
etterforskning. Det er en etterforskning jeg ønsket velkommen
allerede i sommer, og jeg regner med at etterforskningen vil gå inn
på alle sider ved saken – det gjelder også forhold
i tilknytning til dagens spørsmål, så jeg
avventer selvfølgelig etterforskningen. Det jeg har gjort
spesielt med Quetta-prosjektet, er å se på hvordan beslutningene
der er fattet, og jeg har svart på det i forbindelse med
dette spørsmålet som er stilt.

I tillegg kommer at det ikke bare er Justisdepartementet
som under tidligere regjeringer og denne regjering har behandlet
sakene. De er også behandlet av norske domstoler, og er
sågar som asylsaker behandlet av Stortinget. Jeg føler
at jeg avStortinget har fått en meget presis beskjed om
hvordan disse sakene skal håndteres, og det gav jeg også uttrykk
for i mitt svar. Jeg følger det opp, og vil på egnet
måte komme tilbake til det. Før øvrig
vil jeg opplyse at justiskomiteen, som er fagkomite i dette huset, er
kjent med de ulike sider av saken og håndteringen av den.
Og jeg vil selvfølgelig finne en form som er egnet når
det skal konkluderes.





                

