 Jeg ser i likhet med representanten Hofstad
rettssikkerhetsproblematikken her. En del overordnede trekk ved
sakkyndige vurderinger og opplysninger er drøftet i NOU
2000:23, avgitt til Sosial- og helsedepartementet om forsikringsselskapers
innhenting, bruk og lagring av helseopplysninger. Men fordi oppslagene
i media i den senere tiden først og fremst har vært
knyttet til barnevernssaker, har jeg vært i kontakt med
barne- og familieministeren, som har ansvaret for dette saksområdet.

På samme måte som
i straffesaker har også avgjørelser etter
barnevernsloven stor og inngripende betydning for dem det gjelder.
At det ikke eksisterer en tilsvarende ordning som Den
rettsmedisinske kommisjon på dette området, betyr
imidlertid ikke at rettssikkerheten er dårlig. Alle
de såkalte tvangssakene, f.eks. omsorgsovertakelse, tas
av en fylkesnemnd som er sammensatt av en leder som er
jurist, to sakkyndige og to legmedlemmer. De sakkyndige medlemmene
er oppnevnt av departementet etter særskilte
kriterier. Selv om det er sakkyndige medlemmer i fylkesnemnda, er
det ikke uvanlig at kommunen eller den private
part har benyttet sakkyndige til å utrede saken før
den legges fram for fylkesnemnda. I så fall vil den samlede
fylkesnemnda ha kompetanse til å ta stilling til om disse
sakkyndige utredningene er utarbeidet på en forsvarlig måte
og holder god nok kvalitet. Ved en eventuell rettslig
overprøving av barnevernssaker er også domstolene
satt med sakkyndige meddommere oppnevnt av domstolene.

Når det gjelder ytterligere kvalitetssikring
av sakkyndighetsarbeidet i barnefaglige saker, har jeg fått
opplyst at det i regi av Barne- og familiedepartementet
er etablert et eget opplæringsprogram for barnefaglig
sakkyndige som går over flere år. Men jeg vil
i samråd med barne- og familieministeren og eventuelt
andre berørte parter vurdere om det i tillegg
bør etableres en ordning for kontroll eller kvalitetssikring
av sakkyndige rapporter. Spørsmålet om kvalitetssikring
av sakkyndiges arbeid generelt sett vil jeg også følge
opp i Justisdepartementets arbeid med ny tvistemålslov.

 Jeg forstår spørsmålet, ut
fra at disse sakene berører folk veldig direkte, og at
de går veldig tett inn på mennesker. Så mitt
svar får være som følger:

Vi har Rettsmedisinsk kommisjon inne
i straffesaker, og den skal kvalitetssikre sakkyndiges rapporter
der. Jeg ser det ikke som aktuelt å utvide denne
kommisjonens ansvarsområde
for sakkyndige rapporter utenfor straffesaker. Jeg ser det imidlertid
slik at det i første rekke er domstolen som har
ansvar for at arbeidet til de rettsoppnevnte sakkyndige holder den
nødvendige kvalitet. Særlig viktig er dette når
det gjelder saker om barn. I arbeidet med ny tvistemålslov
vil jeg følge opp dette og se hvordan domstolens ansvar
kan utvikles. Dette arbeidet må inkludere Domstolsadministrasjonen,
og det er viktig å innhente deres og dommeres
erfaring på dette området før Regjeringen
fremmer forslag til lovendringer og andre viktige tiltak
på dette området.

 Det er mulig at det er riktig som representanten
sier, at det å gå inn i sakene kan føre
til det hun selv sier er prosessparende.

På den annen side er vel
det viktigste her først og fremst å sørge
for at det ikke er tvil om sakkyndiges kompetanse. I den
sammenhengen viser jeg til det jeg sa i mitt hovedsvar
om kontakten med Barne- og familiedepartementet, men også at
jeg i forbindelse med den nye tvistemålsloven vil ta spesiell
kontakt med Domstolsadministrasjonen. Vi har i andre sensitive
spørsmål den senere tid, f.eks. når det
gjelder salærer for advokater på et helt annet
område, sett hvordan domstoler griper inn og skjærer
tvers igjennom når de synes at noe er urimelig. Så jeg
vil si at jeg ser med spenning fram til en slik dialog
i tilknytning til forslaget Stortinget skal få om ny tvistemålsordning,
og den kontakten jeg da må ha med Domstolsadministrasjonen.





                

 Politireformen er nå inne
i en fase hvor politidistriktene vurderer driftsenhetsstrukturen,
bl.a. organiseringen av politistasjoner og lensmannskontorer. I
denne forbindelse vurderer de enkelte politidistriktene flere alternativer
for å organisere polititjenesten slik at den blir mer effektiv
og publikumsrettet.

Departementet har senest i budsjettproposisjonen
for neste år gitt de nødvendige politiske føringer
for å understreke at nærheten til publikum
best kan ivaretas ved at politistasjoner og lensmannskontorer
består, men at det må jobbes aktivt med å omfordele
administrative oppgaver, slik at de enkelte tjenestesteder får
en rasjonell og hensiktsmessig ansvars- og oppgavefordeling seg
imellom. I dette perspektivet ønsker vi i større
grad å rendyrke lensmannskontorenes og politistasjonenes
operative og publikumsrettede funksjoner.

Det er både i reformmeldingen
og i budsjettproposisjonen understreket at antall tjenestesteder
skal bestå. I noen tilfeller kan det være
aktuelt å slå sammen flere lensmannsdistrikter
der det er faglig hensiktsmessig og tilstrekkelig lokalt fordelt
og vurdert. Betegnelsen lensmannskontor bør opprettholdes
på tjenestestedet selv om tjenestestedet/lensmannskontoret ikke
blir en egen driftsenhet, men inngår i et større
lensmannsdistrikt med flere lensmannskontorer.

Når det gjelder lensmannen, dekker
han i dag en rekke oppgaver. Endringene i den sivile rettspleie
på grunnplanet vil dessuten mange steder ytterligere
forsterke lensmannens mangeartede og viktige rolle, slik som jeg også tok
opp i den muntlige spørretimen.

De foreløpige rapportene fra politidistriktene
går ut på at mange søker regionale
samarbeidsløsninger mellom flere lensmannskontorer
uten at dette går ut over hensynet til nærhet
og tilstedeværelse.

Uansett, det vil ikke være
snakk om at lovpålagte politioppgaver nedprioriteres som
følge av organisasjonsmessige justeringer. Disse oppgavene
vil bli prioritert og utført som tidligere, på en enda
mer effektiv måte enn i dag. Hele hensikten med
politireformen er at vi skal få et bedre politi
til beste for publikum på de
steder hvor folk har behov for deres tjenester.

La meg også tilføye
til slutt: Det bekymrer meg at vi en del steder i landet hvor det både
er ressurser og midler, ikke får besatt stillinger
fordi folk ikke søker seg dit. Det er en spesiell
utfordring som understreker det som jeg oppfatter
er kjernen i representanten Bastesens spørsmål
til meg.

 Det er nok noen steder at det er
stillinger ledige på grunn av at de holdes ledige. Selv
har jeg som prinsipp at det bør være
siste metode. Man bør heller se om man kan gjøre
andre grep innenfor et budsjett.

Men jeg sikter ikke til det forholdet.
Jeg sikter til de steder hvor det både er bevilgninger
og vilje og man ikke får søkere. Dette
varierer enormt utover landet. Jeg har selv vært i Vestfinnmark
politidistrikt og opplevd hva som er situasjonen der. Jeg kjenner
situasjonen i politiet i Ryfylke. Andre
steder i Norge er det helt annerledes.

Jeg vet at Politidirektoratet er svært
opptatt av at det skal drives en aktiv rekruttering når
folk går ut av Politihøgskolen. Jeg må si
at jeg har også en viss undring her, for
da vi forleden opprettet en enhet for voldsoffererstatning i Vardø,
krydde det av søkere. Det var til og med søkere
som trodde at dette var i Bærum, og som opprettholdt
søknaden da de fikk beskjed om at det
var i Vardø. Så jeg har nok en betydelig tro på den
personrettede agitasjon overfor folk for å rekruttere.
Jeg håper også at den avdelingen av
Politihøgskolen som vi har fått i Bodø, iallfall
skal gi bidrag til de tre nordligste fylkene for å løse
noe av spørsmålet som representanten nå tar
opp.

 Lovlydigheten har mange interessante variasjoner
i Norge, men jeg skal ikke komme med geografiske kommentarer
til den. Sannheten er jo at det overveiende flertall av det norske
folk er meget lovlydige.

Det er slik at det er store forskjeller lokalt.
Det er mange små lensmannskontor som er opptatt av faunakriminalitet.
Det er mange steder hvor de til og med er opptatt av det at det
er svært kontroversielt lokalt.
Men kjernepunktet i mitt svar til representanten Bastesen på hans spørsmål
om lovpålagte politioppgaver skal nedprioriteres som følge
av organisatoriske justeringer og endringer, var nei, det skal ikke
skje. Det var det som var kjernen i spørsmålet,
og jeg har svart at det skal ikke skje.





                

 Jeg vil først si at dette spørsmålet
er reist tidligere i år gjennom dagspressen og blitt svart
på der, og man har også gitt svar til
organisasjonen Attac. Men jeg gjentar gjerne svaret og gir gjerne en
utdyping av det spørsmålet som Bjørlo
Lysbakken nå har reist.

Det er viktig at folk engasjerer seg og bidrar
til mangfold i samfunnsdebatten. De frivillige organisasjonene er en
særdeles viktig og avgjørende bestanddel i den
demokratiske og åpne debatten som både
representanten Bjørlo Lysbakken og jeg ønsker
skal prege vårt samfunn.

Antiglobaliseringsbevegelsen er en svært
viktig bidragsyter i globaliseringsdebatten.
Men det er dessverre også en
del av bildet at voldelige elementer kan ønske å skjule
seg i – og derved opptre som en del av – fredelige demokratiske
bevegelser. Det er f.eks. kjent at voldelige elementer var til stede
under demonstrasjonen i forbindelse med Verdensbankens ABCDE-konferanse
i Oslo i fjor sommer. Jeg viser i den forbindelse til
at arrangøren av demonstrasjonen, politiet
og det overveldende demokratiske flertall av demonstranter samlet
bidrog til at disse elementene ikke fikk bruke
vold. Når det er sagt, så fortjener alle
parter stor honnør for at nettopp denne demonstrasjonen
nærmest ble en gatefest hvor budskapet stod i fokus. Det
skyldtes demonstrantene, det skyldtes politiet, det skyldtes samarbeid mellom
politi og demonstranter. Dette synliggjorde et levende demokrati
som vi skal være stolte av. Antiglobaliseringsbevegelsen
hører med i en slik offentlig meningsytring.

Når antiglobaliseringsvirksomheten
ble omtalt i trusselvurderingen for 2003 under overskriften «politisk
ekstremisme», var det utelukkende på grunn
av at voldelige elementer kunne skjule seg i bevegelsen og dernest
for å framheve, som det står i trusselvurderingen,
at bevegelsen som sådan deltok aktivt for å forhindre
slike voldelige elementer. For ytterligere å tydeliggjøre
dette: Antiglobaliseringsbevegelsen i Norge, slik jeg kjenner den,
er ikke noen politisk ekstrembevegelse, men
derimot en samfunnskritisk bevegelse som gir viktige bidrag i en nødvendig
samfunnsdebatt.

 Måten det kom ut på, var
at en journalist stilte et åpent spørsmål.
Justisdepartementet gav da i hovedsak den kommentaren jeg gav nå. Det
man ikke sa, og som jeg ikke tror kom med f.eks.
i intervju i Dagsavisen, var at det står
en positiv beskrivelse nettopp knyttet til dette. Det
er ellers ikke så mye positivt som står
i en slik trusselvurdering, hvis man går igjennom den ugraderte
utgaven av den. Når det ble tatt med, var det vel nettopp
fordi det er et faktum at det innenlands, men kanskje først
og fremst utenlands, er mennesker som har misbrukt demonstrasjoner
i en slik sammenheng. Det som er poenget, også med
det som faktisk står i trusselvurderingen, som er offentlig
tilgjengelig, er at man får en gladattest. Det er vanligvis ikke måten å uttrykke
seg på i slike trusselvurderinger. Der uttrykker man bekymringer,
litt sorg og litt tungt alvor. Men det at man kan si noe ordentlig
til noen i en slik trusselvurdering, tilhører
unntakene. Det kommer til uttrykk i teksten. Jeg gjentar ikke
noe annet her enn det som står i teksten, og jeg synes
det er rimelig og riktig å gjøre det.

 Nå har ikke det å ha åpne,
ugraderte trusselvurderinger en lang historie
i Norge. Jeg har vært medvirkende til at vi har det, så det
står jeg selvfølgelig fast ved.

I en slik sammenheng tilhører det
unntakene at man gir noen positive kommentarer, og det
er min plikt å snakke sant om at det ofte finnes
mennesker som ønsker å benytte seg av
andre menneskers positive og gode motiver. Men
vi har i Norge en overveldende historie
som viser at vi takler det. Jeg kjenner veldig godt til Alta-demonstrasjonene,
for veldig lenge siden. De ble nettopp taklet fordi politi
og demonstrasjonsledelse hadde en meget ryddig og god kontakt. Det
var en stor glede for meg å konstatere at da vi hadde ABCDE-konferansen,
gjentok dette seg. Men gjennom politirapporter vet jeg veldig godt
at det var noen som prøvde seg. Jeg skal ikke
gå i detalj her i Stortinget. La oss bare prise
oss lykkelige for at demokratibevegelser og politi til sammen hadde
så mye sindighet og ro og kontakt at disse elementene aldri fikk
lov til å skade noe som skulle være
en verdig og skikkelig markering.





                

 Jeg har innhentet informasjon gjennom Politidirektoratet.
Mitt svar er:

For å gi befolkningen i Agder best
mulig trygghet innenfor tilgjengelige politiressurser
har politimesteren i Agder etablert en såkalt
minimumsbemanning i hvert vaktsamarbeidsområde. Den fastsatte
minimumsbemanningen er imidlertid relatert til de tider i døgnet
som erfaringsmessig krever minst politiressurser. På de
tider i døgnet hvor behovet for politi er større,
er bemanningen tilpasset situasjonen.

Stortingsrepresentant
Andersens beskrivelse kan lett misforstås dit hen at minimumsbemanningen
innenfor vaktsamarbeidsområdet Arendal,
Grimstad og Froland representerer den faktiske bemanning alle
ukens dager utenfor normal arbeidstid. Dette er ikke riktig.

Ettermiddagen fredag og natten før
avisreportasjen, natt til lørdag, varierte bemanningen
i det aktuelle vaktsamarbeidsområdet, men den var hele
tiden klart høyere enn fem personer.

Vanligvis går ikke politimesteren
ut med hvilken konkret bemanning det til enhver tid er
i Agder politidistrikt. Det er ut fra hensynet til en effektiv kriminalitetsbekjempelse
at politidistriktet ikke ønsker å fortelle
hvor mange de til enhver tid har på jobb. Politimesteren
har gjort minimumsbemanningen kjent for at befolkningen skal vite at
det aldri er færre enn fem i det aktuelle vaktsamarbeidsområdet.

Når det gjelder den totale bemanningen
i Agder politidistrikt, er antallet ordinære stillinger
det samme som før de tre tidligere politidistriktene ble
slått sammen. Sammenlignet med landets øvrige
politidistrikter hører Agder til blant dem som har en forholdsmessig
god bemanning.

 Jeg er verken politimester i Agder eller
politidirektør. Jeg merker meg selvfølgelig enhver
reaksjon som kommer på det som skjer
i Politi-Norge. Den varierer i forskjellige deler av landet. Jeg
skal ikke gå inn på det nå,
annet enn å si at Agder har de ressursene som jeg her har
gjort rede for. De har også for inneværende år
fått et betydelig beløp i tilleggsbevilgning fra
Politidirektoratet for å klare sin driftssituasjon. Jeg
vet at Politidirektoratet følger situasjonen i distriktet
svært nøye, og jeg holder meg orientert om det
de forteller meg.

Når det gjelder den konkrete saken
i Tvedestrand, ble det tidlig, heldigvis, foretatt en prinsipiell
avklaring av at når en mann blir valgt til ordfører,
har han selvfølgelig krav på å beholde
jobben sin når han kommer tilbake. Det skulle blott bare
mangle!

Ellers vil jeg i grunnen tilføye, etter
at jeg av og til har feriert på Sørlandet, at
jeg gjerne skulle sett mer av den gleden det ble gitt uttrykk for
i Agderposten en dag, da man skrev at politiet
i Risør rykket ut til Tvedestrand fordi Tvedestrand-politiet
hadde noe annet å gjøre, og at man også fikk
bistand, så vidt jeg husker, fra politiet
i Gjerstad. Å samarbeide på tvers av kommunegrenser er en
god ting. Andre enkeltheter skal jeg ta med meg når politireformen
evalueres. Jeg har tidligere i dag sagt at evaluering
betyr å lære på godt, men også på det
som man kan lære av for å forbedre det
hele.

 Evaluering betyr jo å lære.
Men jeg konstaterer jo f.eks. at politiet i
Agder – bare for å ta ett eksempel – har
bygd opp sin kompetanse når det gjelder det vi kaller kriminalitet
i hjemmet, altså vold i hjemmet. På det området
har man tatt tak i denne kriminaliteten på en måte
som man kan være stolt av, også i
forhold til landet for øvrig. En del av politireformen dreier
seg om kompetanseoppbygging.

Jeg viser også til det politimesteren
i Agder sa i sommer, at man må ta alvorlig den bakenforliggende,
organiserte kriminaliteten, som er en ny utfordring
i distriktet, og som jeg vet man tar på alvor.

Kriminalitetsbildet endrer seg, og representanten
Andersen kan i hvert fall stole på at når jeg
mener at noe skal evalueres, betyr det at det er det som
skal skje. Da skal vi, for å holde meg til et uttrykk min
avdøde svigermor lærte meg, følge prinsippet
APB – alt på bordet!





                

