 Straffegjennomføringsloven
og de nye regler om samfunnsstraff i straffeloven §§ 28 a
flg. trådte i kraft 1. mars 2002. Det er viktig
at samfunnsstraff nå blir benyttet som alternativ til fengselsstraff.

Kriminalomsorgen har iverksatt en
rekke tiltak for å sikre opplæring til egen etat
og tilrettelegge tiltak for å imøtekomme behov
for informasjon og opplæring til øvrige ledd i
strafferettskjeden. Samfunnsstraffen er et særlig prioritert
område i denne forbindelsen.

Justisdepartementet gav regiondirektørene
i Kriminalomsorgen høsten 2001 pålegg om å sikre
at den enkelte friomsorgsenhet utviklet lokalt informasjonsmateriell
tilrettelagt for påtalemyndighet og domstolene. Departementet
har også nedsatt en sentral rådgivningsgruppe som
sikrer oppfølgingen av informasjonsbehov. Regiondirektørene
i Kriminalomsorgen har blitt informert om gruppens opprettelse og
at denne skal bistå regionene i veiledning og markedsføring
av ordningen.

Det er laget en faktabrosjyre om samfunnsstraffen. Det
er informert om denne i brev til domstoler, påtalemyndighet
og advokatforening. Departementet har for øvrig begynt
utsendelsen av brosjyren.

Regiondirektørene er dessuten
pålagt å sikre at friomsorgsenhetene oppretter
lokale rådgivningsgrupper bestående av deltakere
fra påtalemyndighet, statsadvokatembetet, domstol
og Kriminalomsorgen. Departementet har informasjon om at de fleste
enhetene har opprettet disse gruppene, og de siste vil være
på plass i løpet av sommeren. De lokale rådgivningsgruppene
skal bl.a. sikre at samfunnsstraffen utvikler seg i overensstemmelse med
lov- og regelverk.

Det er utviklet et eget informasjons- og undervisningsmateriell
om samfunnsstraffen. Regionadministrasjonene har fått tilsendt
dette, og bruker det i møter med påtaleenheter
og domstoler.

Departementet er kjent med at regionadministrasjonene
og flere friomsorgsenheter har arrangert samlinger med bl.a. representanter
fra domstolene. Som eksempel kan jeg nevne at
lagdommer Anne Magnus fra Borgarting lagmannsrett er medlem
av den lokale rådgivningsgruppen for samtlige friomsorgsenheter
i Oslo. De gjennomførte sitt første møte
19. april, og skal gjennomføre felles samlinger om samfunnsstraffen
for Oslo og Østfold.

Innen kort tid vil domstolen også motta
retningslinjer for samfunnsstraffen. Disse gir en detaljert gjennomgang av
samfunnsstraffen som straffereaksjon.

Kriminalomsorgen har som klar målsetting å imøtekomme
og prioritere forespørsler
fra domstolene om informasjon om samfunnsstraffen og dens innhold.
Dette ble det gitt uttrykk for i brev av 9. april d.å.
fra departementet til samtlige domstoler, påtaleenheter
og Advokatforeningen.

Om samfunnsstraff skal idømmes i konkrete
tilfelle, må det være opp til domstolene å avgjøre.
Men forholdene er nå lagt til rette for at samfunnsstraffen
brukes, og jeg forventer at samfunnsstraffen tas i bruk etter
lovens intensjoner.

 Når det gjelder ressurstildeling,
så tror jeg ikke jeg skal svare på det
pr. spørsmål i spørretimen, selv om jeg
selvfølgelig er enig med representanten i at bruk av samfunnsstraff
er viktig. Jeg tror vi deler absolutt alt som handler om hensiktene
med dette, både at det kan være
en riktig straffemåte, og at det også er
fornuftig i forhold til de soningskøene vi har.

Vi er også enige om at det
er viktig å gi særdeles grundig informasjon, det
legger jeg veldig vekt på, og vil selvfølgelig
følge opp dette. Jeg har ved besøk i en del friomsorgsenheter
selv erfart hvordan man jobber med informasjonen, hvor aktiv man
er, og også hvordan man faktisk legger til rette
for at samfunnsstraffen skal få et opplegg som gjør
at politi og påtalemyndighet kan tro på at dette
er noe som de kan benytte seg av, og som faktisk fungerer. Det har
jeg undersøkt bl.a. ved besøk i Rogaland, og har også fått
en grundig innføring i dette i Vestfold.

Når det gjelder samfunnsstraff til
nå, kan jeg opplyse at etter
det lille forsøket vi har gjort på å registrere,
ser det ut til at det til nå er avsagt 50 dommer etter
1. mars – så representanten kan få med
det når vi har dette felles engasjementet for denne samfunnsstraffen.

 Det er helt riktig som representanten sier,
at den tidligere ordningen hadde klare svakheter. Derfor er jo samfunnsstraffen også innført bl.a.
som et svar på dette, og med ønske om også å ha dette
som en reaksjonsmåte i straffeloven § 28
a, som trådte i kraft, som jeg sa, 1. mars i år,
så den har ikke hatt lang virketid. Jeg håper
at den skal virke slik som det bl.a. kom fram gjennom Stortingets
behandling av saken. Jeg vil høste erfaringer med den en
tid før jeg trekker konklusjoner om hvordan den skal brukes
videre. Men jeg er svært opptatt av at det som var hensikten
ved stortingsbehandlingen, blir fulgt opp. Jeg tror at det svært
avgjørende nå er at påtalemyndighet og
domstoler kjenner godt nok til straffen, og at de kan vite
at det foreligger opplegg som de kan stole på og
som blir iverksatt lokalt. Det har jeg selvfølgelig
et ansvar for å følge opp videre, og det vil jeg også gjøre.





                

 Unge som står i fare for å bli
utsatt for tvangsekteskap, befinner seg i en særlig vanskelig
situasjon og vil i enkelte tilfeller ha behov for omfattende
beskyttelsestiltak. Regjeringen er klar over situasjonen og arbeider
ut fra et bredt spekter av tiltak. Jeg viser her til Regjeringens
handlingsplan mot tvangsekteskap, som senest ble oppdatert 4. april
i år.

Av viktige og virkningsfulle beskyttelsestiltak
kan nevnes bruk av besøksforbud, adressesperre, navneendring,
voldsalarm og andre politioperative
tiltak dersom situasjonen krever det.

Når det gjelder den konkrete saken
representanten Rui viser til i sitt spørsmål,
er det, slik det refereres til fra media, benyttet adressesperre
som beskyttelsestiltak.

Adressesperre fremkommer i to graderinger, «fortrolig» og «strengt
fortrolig», og skal, dersom den fungerer etter
intensjonen, bidra til å gi den trusselutsatte personen et
vern mot at vedkommendes adresse oppgis til private personer og
institusjoner. I dette konkrete tilfellet kan det se ut til at rutinene
har sviktet. Jeg vil derfor i samarbeid med
finansministeren, som ansvarlig for folkeregistrene, ta
initiativ til å gjennomgå rutinene
for varsling om adressesperre for å sikre at dette beskyttelsestiltaket
fungerer slik det er forutsatt.

I tillegg vil jeg i løpet av våren
legge fram for Stortinget et forslag til endring i politiloven
som vil gjøre det mulig for personer utsatt for alvorlige
trusler, å få ny identitet med bl.a. nytt personnummer.
Dette er et svært inngripende virkemiddel, som bl.a. kan
innebære at den angjeldende person må være
villig til å bryte all kontakt med sitt tidligere liv.
Men en slik konsekvens vil i ekstreme tilfeller kunne være
nødvendig for å trygge en persons liv og sikkerhet.

 Det representanten Rui spør om, må besvares
med ja. All erfaring tyder på at det er slik.

Konsekvensen av det er at politiet
i løpet av den seneste tid har fått en ny instruks
om hvordan man skal håndtere vold i nære
relasjoner, instruks om familievoldskoordinator, som også inkluderer
spørsmålet om tvangsekteskap, og at det i handlingsplanen
mot tvangsekteskap er lagt opp til en omfattende skolering
av – skal vi si – voksne fagfolk, som i ulike
deler av sitt yrkesaktive liv møter dem det gjelder. Det
kan være i helsesektoren, i skolen og andre steder.
Jeg har selv møtt mennesker som har vært rådville,
og som jeg har prøvd å hjelpe så godt
jeg har kunnet.

Min opplevelse av det som ligger i representanten Ruis
spørsmål til meg, er at det er behov for en betydelig kompetanseheving
for å forstå den – skal vi si –psykologiske,
alvorlige og kulturelle situasjonen som den som er utsatt for tvangsekteskap,
opplever det som. Det er behov for en opprusting, og jeg kan bekrefte
at det satser vi på fra Regjeringens side.

 Representanten Rui og jeg deler fullt ut synet
på hvor viktig primærhelsetjenesten er, hvordan
en del av dens yrkesutøvere når mennesker med
en innsikt og fortrolighet som er helt uvurderlig. Vi deler også oppfatningen
av hvor viktig f.eks. skoleverket er – vanlige lærere,
rådgivere. Disse ulike gruppene må vi nå på en
slik måte at de ikke bare blir rådville og
hjelpevillige, men slik at de får hjelp til å vite
hvordan de skal håndtere dette – eventuelt
hvor de kan henvende seg – og samarbeide med andre.

Fra Justisdepartementets side vil
jeg særlig understreke det ansvaret som straffesakskjeden,
rettskjeden, har. Derfor vil jeg igjen vise til en ny
instruks om vold i nære relasjoner og til familievoldskoordinatorer,
som gjelder politiets arbeid, men også til politiets
arbeid opp mot det å være påtalemyndighet
i særlig alvorlige situasjoner.

Anne Berit Andersen hadde
her overtatt presidentplassen.





                

 I spørsmålet etterlyses en
hjemmel i husleielovgivningen for å gi utleiere et bedre
rettsvern overfor kriminelle leietakere. Husleielovgivningen hører
inn under Kommunal- og regionaldepartementet, og Justisdepartementet
har derfor forelagt saken for dette departementet.

Jeg vil innledningsvis bemerke at det er riktig
at politiets opplysningsplikt overfor allmennheten er begrenset. Spørsmålet
om varsling til offentlige myndigheter eller private om
personer som er dømt for pedofili eller andre kriminelle
handlinger, stiller politiet overfor et dilemma der
viktige interesser må veies mot hverandre.
Samfunnets behov for vern mot alvorlig kriminalitet må veies opp
mot de belastninger det vil være for vedkommende at politiet
sprer sensitiv informasjon om hans legning og tidligere straffedommer,
og den krenkelse av personvernet et slikt varsel vil innebære.
Dersom det imidlertid er klart at det foreligger
en reell fare for at barn vil bli utsatt for
seksuelle overgrep, må hensynet til den pedofile vike dersom
det ikke foreligger andre
muligheter enn å varsle for å forhindre
overgrepet. Det vil derfor, etter omstendighetene, kunne være
forsvarlig å varsle en utleier om at leietakeren
hans er domfelt for pedofili. Dette er særlig aktuelt hvis
utleier selv har mindreårige barn.

Ved å varsle den som direkte
eksponeres for den risiko den pedofile utgjør, vil man
kunne forebygge en eventuell straffbar handling. Varselet
vil ikke i seg selv være noe grunnlag
for å kreve utkastelse av leiligheten.

Utleieren kan leie ut husrom til hvem han vil.
Før utleieren bestemmer hvem som skal få leie
bolig, kan utleieren innhente relevante opplysninger om
leietakeren. Slik informasjon kan innhentes både
fra den leiesøkende direkte eller fra eventuelle
referanser. Som utgangspunkt må utleieren være
berettiget til å stille spørsmål om eventuell
kriminell bakgrunn, og leietakeren vil ved dette få en
klar oppfordring til å opplyse om forhold
som kan være av betydning for leieforholdet. Hvorvidt utleieren
i ettertid kan bringe leieforholdet til opphør under henvisning
til at leietakeren har fortiet opplysninger som ville ha vært
avgjørende for inngåelsen av leiekontrakten, f.eks.
om en kriminell fortid, beror på en konkret vurdering
av hver enkelt sak. For å kunne si opp en leieavtale må det
foreligge en lovlig oppsigelsesgrunn etter bestemmelser
i husleieloven. Dersom leietakeren har fortiet opplysninger som
han måtte forstå at utleieren ville legge avgjørende
vekt på ved inngåelsen av leieavtalen, vil dette etter
omstendighetene kunne anses som saklig grunn for en oppsigelse.
Dette kan være særlig aktuelt der utleier
har mindreårige barn.

 Jeg har ikke på det nåværende
tidspunkt noen planer om å gjøre noe
med lovverket.

Når det gjelder spørsmålet
om husleieloven, tror jeg neppe at løsningen ligger i å endre
husleielovgivningen. Jeg tror løsningen ligger i det svaret
jeg prøvde å antyde – både
i politiets varslingsplikt når det foreligger
særlig alvorlige tilfeller, og den rettssituasjon som foreligger
i forhold til hvordan utleieren kan opptre og hvilke rettigheter
utleieren har i etterkant. Det er det standpunkt og det synspunkt
jeg har nå. Om det så skulle vise seg å dukke
opp nye momenter senere, får det være
spørsmål som hører framtiden
til.

 Jeg har etter beste evne prøvd å gjøre rede
for det regelverket vi har, og hvordan det
kan brukes.





                

