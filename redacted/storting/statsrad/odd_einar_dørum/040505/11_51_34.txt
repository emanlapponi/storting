 Trygghet er en sentral velferdsfaktor.
Forhold som skaper utrygghet hos innbyggerne, f.eks. kriminalitet,
er også angrep på vårt
velferdssamfunn. Kriminalitet blir derfor det motsatte av velferd
og reduserer livskvaliteten for den enkelte borger. En tryggere
hverdag er et fellesansvar i et samarbeid mellom
det offentlige, ulike organisasjoner, samvirketiltak og frivillige
krefter. Både enkeltmennesker og institusjoner skal beskyttes
mot overgrep og kriminelle handlinger. I dette samarbeidet ligger
mange uprøvde muligheter. Derfor legger Regjeringens helhetlige
politikk vekt på både å forebygge
og bekjempe ulovlige handlinger.

Alminnelig kriminalitet som vinningsforbrytelser, brukstyverier
og skadeverk berører mange mennesker. Publikums tillit
til politiet og den alminnelige trygghetsfølelsen
i lokalsamfunnet beror ikke minst på hvordan slik
kriminalitet behandles. Innbrudd i bolig og i bil er forskjellig
fra krenkelser av økonomiske verdier. Slik kriminalitet,
altså innbrudd, oppleves ofte av ofrene som en
alvorlig integritetskrenkelse og kan skape stor utrygghet. I bekjempelse
av vinningskriminalitet kreves både forebyggende tiltak
og effektiv straffesaksbehandling, ikke minst overfor
gjengangerkriminelle. Regjeringen har foreslått og med
støtte fra Fremskrittspartiet
fått vedtatt skjerpet straff for gjengangere.

Det er Riksadvokaten, ikke justisministeren,
som bestemmer hvilke saker som skal prioriteres av politiet
og påtalemyndigheten. Politiet og påtalemyndigheten
skal likevel prioritere sin innsats for å trygge
folk mot kriminalitet. Bekjempelse av den alminnelige kriminaliteten må balanseres
mot innsats mot den mer alvorlige kriminaliteten som er prioritert
av Riksadvokaten. Slik alvorlig kriminalitet utgjør gjerne
et mindre antall forbrytelser, men krever desto større
innsats og forholdsvis store ressurser for å bli oppklart.
Men det vil være feil å si at en sterkere
prioritering av den alvorlige kriminaliteten bidrar til å undergrave
kriminalpolitikken som et vesentlig bidrag til folks velferd. Politiet
skal derfor innen de gitte rammene yte den nødvendige
hjelp og bistand til publikum også når
det gjelder slik alminnelig kriminalitet som innbrudd og biltyverier.
Og som et direkte, oppsummerende svar på representantens
spørsmål: Denne kriminaliteten krenker innbyggernes
velferd.

