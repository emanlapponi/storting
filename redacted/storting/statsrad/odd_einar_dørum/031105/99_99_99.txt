 Politimesteren i Vest-Finnmark opplyser at
han er kjent med at utbyggerne av Snøhvit-prosjektet ønsker
bedre polititjeneste i Hammerfest. Etter politimesterens
vurdering har anleggsarbeidet medført et markant merarbeid,
men likevel ikke av et slikt omfang at dette
pr. dags dato skaper noen bekymringsfull belastning
for Hammerfest politistasjon. Det er likevel på det rene
at en så omfattende utbygging som Snøhvit-utbyggingen
er, vil stille politiet overfor ekstra utfordringer.
Politimesteren har derfor foretatt interne omdisponeringer i politidistriktet,
slik at Hammerfest politistasjon
får tilført to ekstra årsverk,
mye relatert til Snøhvit-utbyggingen.

Videre peker politimesteren på muligheten
for ulykker e.l. i utbyggingsområdet, og vil derfor rekruttere økt kriminalteknisk
kompetanse til Hammerfest politistasjon
så snart det er mulighet for dette. Samtidig understreker
politimesteren at utbygger har et selvstendig ansvar for sikkerheten
på anleggsområdet. I tett samarbeid med
utbygger vil politimesteren følge utviklingen nøye framover.
Jeg legger derfor til grunn at Politidirektoratet og politimesteren
sikrer en god og forsvarlig polititjeneste i Hammerfest i tiden
framover.

 Jeg er kjent med situasjonen i politidistriktet,
bl.a. ved eget besøk der, og departementet har også ekstra
kunnskap ved at politidirektøren nylig har vært
der – jeg tror det var i går.

Det er klart at vi vil følge utviklingen,
bl.a. fordi det er en stor utbygging som finner sted, og også fordi
det i Hammerfest foregår et eget utviklingsprosjekt i politiet, såkalt
problemorientert politiarbeid, hvor nettopp politiet skal
kunne registrere kriminelle hendelser
som man skal kunne slå ned på. Distriktet har
interesse av mange grunner. Grunn én: Det er
et opprinnelig distrikt, slik som representanten tok opp. Grunn
to: Vi har Snøhvit-utbyggingen. Og grunn tre: Det skjer
politifaglig utviklingsarbeid i distriktet som er spennende. Alt
dette vil vi følge nøye i tiden framover.

 Jeg kan forsikre representanten Storberget
om at departementet ikke har tatt initiativ
til at det skal bli lettere å bli overført til
straffegjennomføring i fengsel med lavere sikkerhetsnivå eller å bli
løslatt på prøve. I medhold av straffegjennomføringsloven § 5
er forskriften og retningslinjene til loven utformet i tråd
med lovgivers intensjoner.

I henhold til straffegjennomføringsloven § 11
skal Kriminalomsorgen sette domfelte inn i fengsel med høyt sikkerhetsnivå hvis ikke
annet er bestemt med hjemmel i loven. Det innebærer
altså at domfelte i visse tilfeller kan settes direkte
inn i fengsel med lavere sikkerhetsnivå. Slik innsettelse
skal imidlertid ikke besluttes dersom formålet
med straffen, sikkerhetsmessige grunner eller unndragelsesfare
taler mot.

I forskriften til loven er det understreket
at domfelte heller ikke skal plasseres i fengsel med lavere
sikkerhetsnivå, dersom allmennpreventive hensyn eller
hensynet til den alminnelige rettsoppfatning taler mot.

Retningslinjene til loven understreker for øvrig
at det ved valg av fengsel skal vurderes konkret hvilket
sikkerhetsregime som anses nødvendig. I medhold av straffegjennomføringsloven
kan domfelte overføres til fengsel med lavere sikkerhetsnivå etter å ha
gjennomført en del av straffen, dersom ikke formålet
med straffen, sikkerhetsmessige grunner eller unndragelsesfare
taler mot. I henhold til retningslinjene skal allmennpreventive
hensyn og den alminnelige rettsoppfatning vektlegges i tillegg til
sikkerhetsmessige hensyn.

Retningslinjene sier videre at overføring
bør vurderes når det gjenstår mindre
enn to år til forventet løslatelse, og det bør
vurderes fortløpende dersom domfelte er dømt til
fengsel i to år eller mindre. Som kjent heter
det i straffegjennomføringsloven at slik overføring
skal vurderes når det gjenstår ett år
til forventet prøveløslatelse.

Jeg antar at representanten Storberget er enig
i at det er viktig å legge til rette for en individuelt
tilpasset og progresjonsrettet straffegjennomføring innenfor
sikkerhetsmessig forsvarlige rammer.

Adgangen til å løslate domfelte
på prøve når to tredjedeler av straffen
er gjennomført, er som kjent videreført i den
nye straffegjennomføringsloven. Slik løslatelse
skal ikke besluttes hvis omstendighetene etter
en totalvurdering gjør det utilrådelig. Som representanten
Storberget vet, var det tidligere nærmest automatikk i
løslatelse ved to tredjedels tid. Denne praksisen ble strammet
inn høsten 1999 i min forrige periode
som justisminister, og er nå videreført i den
nye loven.

I henhold til retningslinjene skal det foretas
en konkret, individuell helhetsvurdering i hvert enkelt tilfelle. Særlig
skal det legges vekt på atferd under straffegjennomføringen
og gjentakelsesfare. Såkalte gjengangere må dermed
påregne å gjennomføre straff utover to
tredjedels tid. Til orientering kan jeg opplyse
at om lag 21 pst. ble nektet prøveløslatelse
ved to tredjedels tid i 2002.

Kari
Lise Holmberg hadde her overtatt presidentplassen.

 Jeg har gjort rede for når
prøveløslatelse skal vurderes, og når
det bør vurderes. Det betyr at vi allment har strenge retningslinjer
for det. Så når det gjelder konkrete enkelttilfeller,
ligger de til grunn, slik som det her er sagt. Når det
gjelder et meget omtalt enkelttilfelle, lå det til grunn
at vedkommende kunne overføres til åpen soning.
Det var en lang debatt om det, det er framført i media.
Det framgår at Justisdepartementet var sterkt undrende,
og at man etter en fornyet vurdering fikk en påvisning
av den saken.

Hvis vi ser på hele straffegjennomføringsregimet
vårt, kan vi måle at vi er strenge,
bl.a. ved at vi har underkapasitet, altså underutnyttelse
av bruken, f.eks. både ved Ilseng og Hoff fengsler både
i fjor og i år. Det betyr at vi ikke har grepet
til lettvinte løsninger. Ser vi på de åpne institusjonene våre
med lav sikkerhet, har vi 330 000 fengselsdøgn
der, og vi hadde 62 unnvikelser i 2002. Så jeg føler
at man jobber veldig presist og målrettet for nettopp ikke å bomme
på de allmennrettslige hensyn, som representanten har tatt
opp, men samtidig gi muligheten for å vende tilbake til
samfunnet.

 Mitt generelle inntrykk er at man legger vekt
på en lik behandling gjennom faglige dialoger mellom
den sentrale del av Kriminalomsorgen og regionene, og at man skal
følge de retningslinjer og prinsipper jeg har skissert.

Når det gjelder den konkrete enkeltsaken,
kommenterte jeg den utelukkende fordi en del realiteter har vært presentert
i media. Jeg har bedt om informasjon om den saken både
fra politiet og fra Kriminalomsorgen for å være
sikker på at ting er gjort på den riktige måten.
Men jeg legger til grunn at det er gjort, og jeg legger til grunn at
det skjer i hvert tilfelle. Hvis vi ikke hadde gjort det, ville
vi i hvert fall hatt ganske mange flere rømninger
og unnvikelser enn det vi har. Mitt generelle inntrykk er at fengelsfaglig
prøver man å gjøre en individuell vurdering.
Men det kan hende, som kjent, at man bommer i den vurderingen.





                

 I St.prp. nr. 1 for 2003-2004 foreslår
Regjeringen at redningshelikopterbasen på Sola
settes opp med døgnkontinuerlig tilstedevakt med sikte
på etablering fra 1. januar 2004, avhengig av at dette
er praktisk mulig.

Fram til i dag har det vært ansett
som tilfredsstillende med et krav til reaksjonstid i redningshelikoptertjenesten på maksimalt
60 minutter, og at besetningene er på hjemmevakt utenom
normal arbeidstid. På Sola har denne ordningen
i praksis gitt en gjennomsnittlig reaksjonstid på ca. 40
minutter.

Hovedhensikten med redningshelikopterberedskapen er å redde
mennesker fra død eller skade som følge
av akutte ulykkessituasjoner. Det betyr at en må komme fram
til de nødstedte så fort som mulig. Jeg foreslår
derfor i budsjettet for 2004 bl.a. å opprette tilstedevakt
på Sola for å få så kort
reaksjonstid som overhodet mulig.

Reaksjonstiden avhenger av en rekke faktorer,
hvor en av de viktigste er besetningenes reisetid
fra hjem til arbeidssted. Tilstedevakt på redningshelikopterbasene
vil bety at besetningen er til stede på basen
til enhver tid, og at reisetiden således faller helt bort.

Reaksjonstiden er også avhengig
av andre faktorer, noen som vi kan påvirke,
så som lokaliteter, utstyr etc., og andre som
vi ikke kan påvirke, så som været,
oppdragets kompleksitet, venting på andre ressurser,
osv.

For å komme i gang med tilstedevakt
på Sola i 2004 må vi inngå noen
kompromisser, bl.a. med hensyn til midlertidige lokaler i påvente
av nye som er under planlegging.

Til tross for dette er målet å klare
en reaksjonstid på 15 minutter i de fleste tilfeller allerede
fra oppstart neste år.

Detaljerte krav til tjenesten vil bli avtalt mellom
Justisdepartementet og Forsvarsdepartementet.

Når tilstedevakten er i drift med
optimaliserte rutiner i egnede lokaliteter og med egnet helikoptermateriell,
siktes det mot en reaksjonstid på maksimalt 15 minutter. Det
må likevel være slik at fartøysjefen
og besetningen alltid har anledning til å ta den nødvendige
tid til å forberede oppdraget, slik at det kan gjennomføres
på en god og sikker måte.

 Representanten har forstått helt klart
hva målet er. Jeg har samtidig sagt at vi ikke
er helt ved det maksimale nå. Derfor må vi nå operere etter
det optimale, hvor vi baserer oss på at en reaksjonstid
på 15 minutter vil være det som skjer
i de fleste tilfeller allerede fra oppstart.

Representanten spør hvordan vi kan
sikre det. Vi kan sikre det slik som representanten selv antyder,
i en tett dialog mellom Justisdepartementet
og Forsvarsdepartementet og mellom dem som har ansvar
for at redningstjenesten fungerer generelt, og dem som stiller opp
til tjeneste, bl.a. 330-skvadronen. Det er mitt generelle inntrykk
at dialogevnen er godt utviklet mellom praktikere i dette
landskapet. Det er ikke alltid at det er det på mange områder.
Men i dette landskapet er det mitt inntrykk at folk som jobber så tett
på hverandre, og folk som har et så tett forhold
til oppdragets spesielle karakter, utvikler også noe
som jeg i hvert fall har oppfattet som en positiv korpsånd,
for å si det på den måten. Hvis jeg skulle
registrere at korpsånden ikke
var positiv, skal jeg selvfølgelig tenke nøye
igjennom hvordan jeg kan bidra til at den skal være
det. Men jeg legger til grunn at den er det, og jeg legger også til
grunn at vi skal ha en god dialog med Forsvarsdepartementet.

 Regjeringen har berørt dette spørsmålet
i budsjettproposisjonen og sagt at vi vil komme tilbake til konkrete
sider ved den saken senere i høst, og det vil vi gjøre.
Jeg legger til grunn at vi skal kunne gjøre det som er
nødvendig for at Sea-King-en blir avlastet på et
tidspunkt hvor det fortsatt er sikkerhetsmessig forsvarlig.





                

