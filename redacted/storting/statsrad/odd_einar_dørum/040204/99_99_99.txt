 Vi har i en tid hatt soningskø i Norge.
Av den grunn er det et stort press på fengselsplasser,
både i forhold til gjennomføring av rettskraftige
ubetingede dommer og i forhold til varetektsplasser. Ved soningskøtellingen
pr. 31. desember 2003 var det en nedgang i soningskøen.
Tendensen fra forrige telling, pr. 30. september 2003,
som også viste en nedgang, har holdt seg.

Landet er inndelt i seks kriminalomsorgsregioner. Kriminalomsorgen
region sørvest omfatter begge Agder-fylkene og Rogaland
fylke. Denne regionen har relativt sett liten soningskø og
har fått overført et betydelig antall dommer fra
Kriminalomsorgen region vest. Region sørvest har også få brudd
på den såkalte 24-timersregelen ved plassering
av varetektsinnsatte etter varetektskjennelse.

Det er flere dommer i kø og et større
press på fengselsplasser i andre deler av landet
enn i region sørvest. Dette gjelder særlig i Hordaland,
på Østlandet og nord i landet.

Regjeringen har arbeidet systematisk med å utvide
antall fengselsplasser i perioden 2002–2004, særlig
i de områdene hvor presset på fengselsplasser
er stort: omgjøring av seks sykeceller i Skien fengsel
til ordinære plasser, 15 midlertidige plasser ved Ullersmo
fengsel, ombygging av Vardåsen leir ved Kongsvinger
til fengsel med 82 nye plasser, bruk av dublering bl.a. i Bergen fengsel,
23 nye plasser i Oslo fengsel fra sommeren 2004, 60 nye
fengselsplasser, inklusiv bruk av modulfengsel, i Bergen fengsel,
Trondheim fengsel og nye Kongsvinger fengsel
i løpet av annet halvår 2004. I juni 2004
utvides Tromsø fengsel med 25 nye plasser, og etter
vedtak i Stortinget vil 14 midlertidige plasser i Tromsø bli
videreført ut året.

I det videre arbeidet med å etablere
flere fengselsplasser er det områdene med størst
behov som er prioritert. I henhold til behandlingen av St.prp. nr.
1 for 2003-2004 i Stortinget, altså budsjettet for 2004,
er det planleggingen av et nytt fengsel i Halden, utvidelse av varetektskapasiteten
i Bergen, flere fengselsplasser i nord, bl.a. gjennom arbeidet med å vurdere
et nytt fengsel i Indre Salten, i kommunene Fauske og
Sørfold, som i denne omgang skal prioriteres.

Det innebærer at eventuelle
nye fengselsplasser i Kristiansand-området må avventes
til andre prosjekter er gjennomført.

Jeg har forståelse for at Agder politidistrikt ønsker
et tilstrekkelig antall varetektsplasser i nærheten. Kristiansand
fengsel har et varetektsbelegg som utgjør ca. to tredjedeler
av plassene, og har en gunstig beliggenhet. I dagens situasjon,
med både soningskø og press på varetektsplasser
på grunn av 24-timersregelen, skal Kriminalomsorgen kunne
tilby plasser til politiet innenfor
fristen, men det innebærer at den plassen som
tilbys, kan medføre ekstra transport.

 Jeg ser logikken hos enhver som er stolt av
yrket sitt og jobben sin og glad i landsdelen sin. Men jeg skal
se landet under ett, og i den sammenheng vil jeg f.eks. vise
til at soningskøen, som ved årsskiftet var på 2 597
personer, var på 51 personer i region sørvest.
Andre regioner skal jeg ikke nevne tallet på,
men de tallene er store. Selvfølgelig er det uakseptabelt
med køen. Derfor må vi øke kapasiteten
for at den skal reduseres.

Men for å svare på spørsmålet
mer prinsipielt, er departementet og jeg i prinsippet ikke
negative til at private bygger og leier ut fengselsbygg, så lenge
fengselet drives av staten gjennom Kriminalomsorgen.

Når det gjelder planene om å etablere
et fengsel i dette området i privat regi og leie
det ut til staten, reiser det en del juridiske spørsmål
som først må avklares med hensyn til på hvilken måte
dette kan gjennomføres på, bl.a. i forhold til
regelverket om offentlige anskaffelser.
Dette vurderes nå av departementet i forhold til planene
om et nytt fengsel i Indre Salten, altså Fauske–Sørfold-prosjektet. En
leiefinansiering vil imidlertid også medføre
kostnader som må ses i sammenheng med budsjettprioriteringen som
helhet.

 Regjeringen Bondevik II, hvor jeg
er justisminister, har i løpet av 2002 og inkludert inneværende år
skaffet til veie ca. 400 nye plasser. Det er en betydelig kapasitetsutvidelse.
Det er også slik at de som skal inn til soning,
tas inn etter følgende prioritering:

1.		varetekt

2.		strenge og alvorlige forbrytelser

3.		vold

Mange av dem som står i kø,
er av dem som banker på døren og kan melde seg
direkte til åpen soning. Men det er klart at vi aksepterer ikke
køen, uansett hvem som står der, og derfor gjennomfører
vi tiltakene for å øke kapasiteten. Derfor prøver
vi også å forkorte køen
for dem som har mildere reaksjoner, f.eks. ved å bruke
samfunnsstraff og konfliktråd. Men jeg aksepterer ikke
soningskøen, og derfor har jeg også brukt
betydelig energi på å få til de ca. 400
plassene som jeg nå har gjort rede for.

