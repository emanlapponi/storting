 Det er politiet som har
ansvar for uttransportering av asylsøkere som har fått
endelig avslag og som ikke vil reise
frivillig. På grunn av en sterk økning i antall
asylsøkere til Norge har det nå bygd
seg opp en restanse på ca. 4 500 personer, inkludert
ca. 300 kriminelle som utvises, som nå skal ut. Utlendinger
som har begått kriminalitet, blir prioritert.

Overtidsavtalen for politiets uttransport reguleres
av en avtale inngått mellom Politiets Fellesforbund,
Norsk Tjenestemannslag og Justisdepartementet, nå Politidirektoratet.
Avtalen ble gjort gjeldende fra 1. november 1999. Avtalen
kan sies opp av partene med minst tre måneders
varsel. Politiets Fellesforbund har uttrykt misnøye med
godtgjørelsen politiet får etter
denne avtalen. Forbundet har imidlertid ikke benyttet
seg av adgangen til å si den opp, noe som ville vært
normal prosedyre.

Tall fra Politidirektoratet viser at polititjenestemenn som
uttransporterer asylsøkere, får vesentlig høyere godtgjørelse
enn det som har fremkommet i medieoppslag
den siste tiden.

Vi står imidlertid overfor et kapasitetsproblem
på grunn av den store økningen i antallet asylsøkere
i den seneste tid, og de mange avslag på søknad
om opphold i landet har ført til en betydelig økning
av behovet for uttransporteringer. Likevel har det vært
en betydelig økning i antall uttransporteringer.

I første kvartal 2002 ble
det uttransportert 1 277 asylsøkere. Det er flere
enn noen gang tidligere. I tilsvarende periode
i 2001 ble det uttransportert 688. Det medfører med andre
ord ikke riktighet at transportene har stoppet opp. Det
er imidlertid problematisk at politiet så langt ikke
har maktet å dekke behovet som følge av den økte tilstrømningen
av asylsøkere. Justismyndighetene samarbeider nå med
utlendingsmyndighetene om en aksjonsplan for forsert uttransport
av disse utlendingene før sommeren. Hurtig utsendelse nå vil være
et viktig signal til de aktuelle land, da antall asylsøkere
erfaringsmessig øker sterkt i sommermånedene.

Noen tiltak er allerede effektuert.
Den 10. april i år undertegnet Politidirektoratet
og Utlendingsdirektoratet en avtale med International Organization
for Migration. Dette er en FN-støttet organisasjon som
bl.a. skal motivere utenlandske borgere med
avslag på sine søknader om opphold i
Norge, til å reise ut frivillig. Hensikten med avtalen
er bl.a. å få frigjort politiressurser som i dag bindes
opp i arbeidet med uttransporter.

Jeg vurderer også om bl.a.
pensjonerte polititjenestemenn og de sivile grensekontrollene ved
Gardermoen lufthavn skal kunne bistå politiet
i forbindelse med uttransporter.

Stortinget har i Budsjett-innst. S. nr. 4 for
2001-2002 bedt Regjeringen om å utrede bruk av vaktselskaper
til fangetransport. Tvungen uttransport av asylsøkere inngår i
dette arbeidet. Det er en forutsetning at uttransport skal skje
under politiets kontroll. Jeg har nå godkjent at Politidirektoratet
med det første sender ut anbudsinnbydelse for
deltakelse i et slikt prosjekt.

Avslutningsvis kan jeg orientere om at Politidirektoratet
i denne stund har løpende samtaler med Politiets fellesforbund
med sikte på å komme fram til en løsning på spørsmålet
om uttransportering av asylsøkere.

 Jeg er helt klar over og oppmerksom på at
representanten Ellingsen ikke har sagt at det har stoppet
opp. Så det ble ikke sagt av hensyn til representanten
Ellingsen, men han gav meg en anledning til å si det til
offentligheten gjennom hans utmerkede spørsmål
til meg.

Når det gjelder tidsperspektivet,
har jeg bedt om å få denne planen raskt, det vil
si i løpet av noen uker, og jeg har sagt at vi
før sommeren må ha trykk på dette. Det handler
bl.a. om dem som bør reise frivillig, og mange av dem gjør
det. Jeg har fått opplysning om at
i mars var det flere av dem vi kaller for grunnløse, som
snudde om enn som ankom. Det er også slik at
veldig mange reiser frivillig. Kommunalministerens utmerkede initiativ
om å stoppe utbetaling av godtgjørelse i Norge
til dem som har fått avslag, er ett av tiltakene. Men mitt
perspektiv på dette er at vi må få trykk
på det fram til sommeren, og det krever et samarbeid ikke bare mellom
Justisdepartementet og politiet, men også mellom
oss og andre departement. Så må jeg
si: Jeg går sjelden inn i tarifftvister i media. Jeg tror ikke
det alltid bidrar til løsning, og jeg har lært
som politiker at har du lyst til å være
polemisk, skal du som oftest holde det for deg selv.

 Politidirektoratet har fått i oppdrag å følge
opp det Stortinget har sagt om anbudsordning, prøveordning
i forbindelse med fangetransporter, og vi har også bedt
dem vurdere det ved asylanttransporter. Det avgjørende
er at det skal skje under politiets ledelse og kontroll. Jeg tar
da for gitt at når man vil invitere til et anbud, har det
dekning i lovverket. Vi er også som departement
pliktig til å følge opp det Stortinget ber oss
gjøre, for noe av meldingen fra Stortinget var jo at vi
skulle være så kostnadseffektive som
overhodet mulig når det gjaldt både
fangetransport og asylantuttransportering. Og la meg si,
uten å gå videre inn på anbudet
med hensyn til vaktselskap, at det jo nettopp er det Regjeringen
prøver med den frivillige utreisen, koblet med
det presset som ligger i at man ikke får utbetalt penger
når man har fått avslag. Så hvis noen
skal si at man ved det har satt en grense mot antatt snillistisk
politikk, bekrefter jeg herved at det var hensikten.





                

 Utekontakten i Bergen ved team for
kvinner i gateprostitusjon, Kaia-teamet, har med støtte
fra Sosial- og helsedepartementet utarbeidet en rapport der målsettingen
var å kartlegge den vold kvinner i gateprostitusjonen i
Bergen var utsatt for. Justisdepartementet har mottatt en foreløpig
utgave av rapporten, men den er ikke endelig
ferdigstilt.

Rapporten baserer seg på intervjuer
med tolv kvinner i prostitusjonsmiljøet i Bergen samt tidligere
undersøkelser foretatt i Norge og andre
europeiske land.

Tallene fra Bergen støtter opp under
de funn som tidligere er gjort, der det fremgår at kvinner
i gateprostitusjon er utsatt for vold i alarmerende omfang. Volden kvinnene
blir utsatt for, er i all hovedsak utført av tilfeldige
kunder. Volden varierer fra at kvinnene blir holdt fast, til grove
voldtekter med flere gjerningsmenn. I noen tilfeller har
kvinnene vært truet med våpen. De fleste overgrepene
synes å finne sted på gaten, men også kundenes
hjem har vært åsted for flere voldsepisoder.

Denne type vold er rystende. Jeg
har innenfor vår satsing når
det gjelder voldsbekjempelse bedt Politidirektoratet om å gjennomføre
en rekke tiltak der det fokuseres på forebygging og bekjempelse
av vold mot kvinner. Det er bl.a. iverksatt tiltak for å øke
politiets kompetanse på vold og mishandling samt å utvikle
modeller for tverrfaglig samarbeid: Det etableres familievoldskoordinatorer
i hvert politidistrikt. Det utarbeides undervisningsmateriell i
forbindelse med problemstillingen «vold i nære
relasjoner». Det er iverksatt arbeid med å bedre
politiets registreringsrutiner.

Politiets tiltak for å sikre kvinner
i prostitusjonen vil variere i forhold til om
det er snakk om gateprostitusjon eller inneprostitusjon.
Innemarkedet, dvs. prostitusjon fra leiligheter,
massasjeinstitutter o. l. vanskeliggjør politiets forebyggende
arbeid. Imidlertid vil politiets tilstedeværelse i det
offentlige rom sannsynligvis ha en forebyggende effekt også når
det gjelder dette problemområdet.

Det arbeides også med problemstillinger
vedrørende handel med kvinner, Trafficking in Women. Formålet
er å bidra til å redusere seksuell utnyttelse
av kvinner. Blant annet skal det iverksettes en nordisk-baltisk
kampanje, som er ment å være kompetansehevende
for politietaten. Kampanjen skal også gi relevant
informasjon til prostituerte slik at de bedre skal kunne
forebygge og forfølge voldssituasjoner.

Kvinnene i den aktuelle rapporten formidler
at de stort sett har gode erfaringer med polititjenestemenn.
Likevel velger de ofte å ikke
anmelde forholdet hvis de blir utsatt for vold. Dette har ofte
bakgrunn i bl.a. at de mangler signalement på gjerningsmannen
på grunn av rus, i opplevelsen av å bli tillagt
liten troverdighet samt tidligere erfaringer med at saker blir henlagt.

For å få en bredere forståelse
for prostitusjonsmiljøet vil ledelsen i Justisdepartementet
diskutere tiltak i forhold til prostituerte som er utsatt for vold,
med bl.a. Pro Sentret.

Pro Sentret ble som kjent etablert
i 1983 og er et nasjonalt kompetansesenter for prostitusjon. Senterets
oppgave er å systematisere viten og formidle kunnskap og veiledning
til hjelpeapparat, myndigheter og publikum. Pro Sentret har kompetanse
på området prostitusjon
i vid forstand, dvs. både barneprostitusjon,
og kvinnelig og mannlig prostitusjon. Videre har senteret generell
kompetanse på fenomenet prostitusjon
og arbeidsmetoder i sosialt arbeid med personer som prostituerer
seg. Pro Sentret bistår i tillegg aktuelle universiteter
og høgskoler med materiell og undervisning og tar imot
studenter og hospitanter.

Hensikten med dette er å gi en bred
beskrivelse og gi uttrykk for at vi tar dette på alvor,
og at vi prøver med ulike virkemidler å angripe
det som representanten tar opp.

 Det framgår av mitt svar at jeg vil
vurdere mange tiltak, både i egen regi
og i samarbeid med andre statsråder.
Og la meg tilføye, for å bruke et litt
folkelig uttrykk her: Det er noen gedigne sosiale svin
som ligger bak utnyttelsen av disse kvinnene. De kalles på dannet
språk for halliker, men som oftest handler det om mennesker
som har et kynisk syn på alt bare profitten kommer
inn.

Det er klart at mange av disse kvinnene er
i en fortvilt situasjon. Mange av dem kommer hit til landet kanskje på et
uklart grunnlag. Ved å melde seg blir de sendt ut, så de
er i en Catch 22-situasjon. Det er klart at å nå dem
er helt avgjørende, og da er i hvert fall et av tiltakene å gå etter
bakmennene. Politiet har nå startet
et slikt arbeid. Fenomenet heter Catch. Det er et trøndersk
uttrykk for å ta noen. Jeg vil drøfte med Catch,
som allerede har hatt effekter i forhold til kamp mot narkotikasmugling,
om også disse aspektene ved prostitusjon
er temaer som man på et eller annet tidspunkt
skal komme inn på, for det er bakmennene vi må ta.

 Jeg kan bekrefte det. Det er helt riktig at
rusproblemet henger sammen med veldig mange forhold. Det er også slik
at prostitusjon ikke er
ett enkelt fenomen, det er et sammensatt fenomen. Men uansett må det
være slik at mennesker som kommer i en håpløs
tvangssituasjon, og som i den sammenheng blir utsatt for vold, må få hjelp
på ulikt vis.

Jeg vil understreke at på tross av
tiltaket fra Pro Sentret og andre, er faktisk det sosialvesen de
prostituerte er mest avhengig av, politiet. Når jeg tidligere ikke
har gått inn for kriminalisering av horekunder, er det
ut fra den gode begrunnelse at vi da risikerer å gjøre
hverdagen til disse jentene enda verre. Man kan ikke
ta den eneste vennen de har, bort fra dem. Politiet
er altså mye av den sosiale kontaktflaten som gjør
at de har et minimum av sikkerhet. Og politiets nærvær
er noe av det som i valget mellom onder brutaliserer dette
mindre, ved at man er til stede. Så jeg må si
at jeg bærer med meg disse tingene, bl.a. fordi jeg har
ganske tunge eksistensielle erfaringer gjennom mitt arbeid
i Kirkens Bymisjon.





                

