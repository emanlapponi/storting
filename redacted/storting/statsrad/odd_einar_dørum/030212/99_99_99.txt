 Med en total søkermengde på ca.
12 500 ubehandlede saker vil saksbehandlingstiden nødvendigvis
måtte gå noe opp, men det forventes likevel
at saksbehandlingstiden kun vil øke for personer som er
under 70 år. Utvalget vil fortsatt prioritere personer
over 70 år, og som hovedregel skal disse ha svar innen
tolv måneder.

Når det er uttalt i årsrapporten
at saksbehandlingstiden vil kunne øke til tre år,
vil dette kun gjelde for personer under 70 år som leverte
sin søknad de siste dagene før fristen
gikk ut. I gjennomsnitt vil saksbehandlingstiden være lavere – et
og et halvt til to år.

Pr. 1. januar 2003 var det sju personer ansatt
i sekretariatet. En ny rådgiver er ansatt i engasjement
og tiltrådte 1. februar. Det er utlyst ytterligere en stilling
som rådgiver og en sekretærstilling, med søknadsfrist
20. februar. Når disse er ansatt, vil sekretariatet bestå av
ti personer. I tillegg er det foretatt administrative endringer
internt på saksbehandlingsrutinene for å få saksbehandlingstiden ned.

Utvalgsmedlemmene møter i gjennomsnitt én
uke pr. måned. Medlemmene har enten andre faste
jobber eller verv å skjøtte, og det
vil – ikke minst av den grunn – sannsynligvis være lite
aktuelt med økt møtevirksomhet.

For å få saksbehandlingstiden
ned kunne man tenke seg muligheten av å utnevne flere medlemmer
til utvalget. Dette er imidlertid en løsning jeg ikke
anbefaler. For det første vil det måtte
ta tid å få disse samkjørt med de eksisterende
medlemmene, og for det andre vil det kunne skape ulik
behandling hvis man forutsetter at medlemmene skal arbeide kun med
deler av søknadene og ikke godkjenne søknadene
i plenum.

 Spørreren har oppfattet meg helt rett,
at det tiltrådte en ny rådgiver 1. februar, og at
ytterligere to stillinger vil bli besatt så raskt som mulig etter
20. februar, når søknadsfristen går ut.
Dette er noen skritt som er tatt nå for å gjøre
noe med saksbehandlingstiden. Hvis det skulle komme fram
informasjon senere, vil jeg følge opp det, for jeg har
den samme hensikt som spørreren har, nemlig å finne
fram til hvordan man kan ivareta forutsigbarhet samtidig
som man klarer å behandle sakene på en likeartet
måte. Her har jo dette utvalget hatt faste medlemmer som
har sittet og jobbet sammen. Det ville bli et annet grep hvis vi
skulle endre på den strukturen. Men jeg vil svare
at jeg vil følge dette veldig nøye. Er det noe
som kan gjøres administrativt, vil jeg følge nøye
med og komme tilbake med nødvendige tiltak dersom det viser
seg å være påkrevd.





                

  Schengensamarbeidet med EUs medlemsstater
og Island ble operativt for Norge 25. mars 2001. Avtalen
gir oss rett til å delta i ett felles europeisk reisefrihetsområde
og legger til rette for at samarbeidet og samhørigheten
i Europa gradvis styrkes.

Schengen-avtalen bygger på den samme
grunnidé som den nordiske passunionen. Fra 1957 ble passkontrollen
opphevet ved de internordiske grensene, slik at man kunne reise
uten pass mellom de nordiske landene. Innen Schengen-området
innebærer den frie personbevegeligheten at det
i utgangspunktet ikke er personkontroll på de indre
Schengen-grensene. Unntaksvis kan et land gjeninnføre kontroll
på de indre grenser dersom hensynet til den offentlige
orden eller landets sikkerhet krever det. Samtidig er
grensekontrollen ved de ytre Schengen-grensene styrket.
Grensene mellom Norge og de nordiske EU-land
er indre Schengen-grenser.

For å oppveie ulempene ved bortfall
av kontroll ved de indre grensene er Schengen-landene
blitt enige om kompenserende tiltak for å styrke kontrollen
ved yttergrensene og også kontrollen innenfor
Schengen-området. Disse tiltakene omfatter bl.a. en styrking
av politisamarbeidet, utlevering av lovbrytere, samarbeid
om visumspørsmål og opprettelsen av ett felles
informasjonssystem, det såkalte Schengen Information System,
SIS. Systemet er opprettet for at myndighetene i Schengen-landene
skal kunne utveksle opplysninger om personer og gjenstander i henhold
til Schengenkonvensjonen. Det registreres i hovedsak opplysninger
i forbindelse med ettersøking av personer med henblikk
på pågripelse og utlevering.

På grensene mellom Norge
og de nordiske EU-land, som er indre Schengen-grenser,
er det derfor ikke yttergrensekontroll. Det er heller ikke
systemer som dokumenterer grensepasseringene mellom Norge
og de nordiske EU-land.

EU-landene vedtok i 1990 en konvensjon
om hvilken EU-medlemsstat som er ansvarlig for
behandlingen av en asylsøknad. Norge deltar i
dette Dublin-samarbeidet gjennom tilknytningsavtale til konvensjonen.
For å bidra til bedre identitetsavklaring og
fastsettelse av asylbehandlingsansvar er det opprettet et sentralt
fingeravtrykkregister, Eurodac. Registeret ble iverksatt
for Norge den 15. januar i år. Fingeravtrykk
og ledsagende opplysninger legges i Eurodac og vil muliggjøre
en bedre informasjonsutveksling mellom Dublin-landene.

Fingeravtrykk
kan tas av utlending som er fylt 14 år, og som søker
asyl eller som uten å bli bortvist blir anholdt
i forbindelse med ulovlig passering av ytre Schengen-grense eller
som oppholder seg ulovlig i landet. Dublin-samarbeidet og opprettelsen
av Eurodac vil føre til at det blir lettere å bestemme
hvilket land som skal behandle en asylsøknad.

 Det framgår at Dublin-samarbeidet
og Eurodac-registeret nettopp er opprettet for at man
skal kunne gjøre noe med førsteasyllandsregelen.
Med et slikt register som jeg her har beskrevet, og som trådte
i kraft 15. januar i år, vil man lettere kunne gjøre
noe med den problemstillingen som spørreren har tatt opp.
Det framgår av mitt første svar. Jeg
mener at dette vil gjøre det lettere – det
er riktig – for alle utlendingsmyndigheter og
for politiet å sikre at man får
en førsteasyllandsregel, og at man unngår det
som man folkelig kan kalle asylturisme.

 Det framgår av mitt første
og av mitt andre svar at det å ikke
følge spilleregler anser myndighetene alltid
som et problem. Når Dublinkonvensjonen eksisterer, når
samarbeidet eksisterer – og Norge
har en tilknytning til det – og når vi har Eurodac-systemet,
er det nettopp for å sørge for at førsteasyllandsregelen
blir respektert.

Jeg er vel kjent med den utfordringen representanten tar
opp, for vi hadde en situasjon i 1999, da det plutselig dukket
opp mennesker fra Nord-Irak i Norge som snakket flytende
svensk, tysk og dansk. Det var åpenbart at det hadde de ikke
lært på et språkkurs et annet sted. Dette var
folk som hadde beveget seg fra andre land i Europa. Overfor
disse reagerte vi den gangen med tiltak. Dette var
på et tidspunkt da justismyndighetene hadde ansvaret for
saken. Kommunalministeren, som nå har ansvaret, følger
dette nøye. Hun har tidligere gitt uttrykk for at nettopp
Eurodac-systemet gir en god mulighet for å sørge
for at førsteasyllandsregelen kan bli praktisert. Den har
to prinsipielle markeringer: Man markerer asylinstituttet
for dem som trenger asyl og beskyttelse, og man bekjemper asylturismen
hos dem som da beveger seg fra det ene landet til det andre.

Det er mulig at representanten ønsker
seg til en situasjon som eksisterte før Schengen-samarbeidet,
og det er et redelig, politisk standpunkt. Når man har
Schengen-samarbeidet, er det de virkemidlene som jeg nå gjør rede for,
som vi kan bruke, og som vi aktivt bruker.





                

