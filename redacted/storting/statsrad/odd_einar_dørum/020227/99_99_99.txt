 Mobbeatferd kan omfatte både
handlinger som er klart straffbare, og handlinger som har en mer
subtil krenkende karakter, men som ikke nødvendigvis
er straffbare. Ikke sjelden har de som mobber, også atferdsproblemer
som gir seg utslag i annen kriminalitet. Enkelte er under strafferettslig
lavalder, og de stiller derfor andre krav til oppfølging
fra voksensamfunnet. Vi skal ikke akseptere at barn og unge
utsettes for vold og trakassering, heller ikke når
de oppholder seg på eller er på vei
til og fra skolen.

I et så sammensatt problemområde
er det nødvendig at de ulike etatene samarbeider, men det
må gjøres klart hva som er politiets ansvar, og
hva som er skolemyndighetenes og barnevernets, respektive foreldrenes,
ansvar. Ansvaret skal ikke kunne pulveriseres eller
skyves mellom ulike instanser. Det er både viktig
og nødvendig at politiet kobles inn
raskt når mobbingen får en mer alvorlig karakter.
I dag skal alle grunnskoler og videregående skoler
ha sin faste politikontakt, som også kan benyttes når
mobbing er et alvorlig problem. Bekymringssamtalene, der barn og unge
og deres foreldre samarbeider, samt aktiv
deltakelse i tverretatlig arbeid tillegger politiet
en viktig rolle i arbeidet mot mobbing. De skal brukes mer. I Politidirektoratet
vil man i 2002 implementere en plan for problemorientert
forebyggende arbeid. Forebygging av mobbing skal være
en del av denne planen.

Mobbing fanges opp av bestemmelser spredt i
ulike lover og forskrifter, bl.a. straffelovens bestemmelser om legemskrenkelser
og trusler. Ansvar for unnlatelse av å gripe inn for å forebygge eller
avverge handlingene er mindre presist beskrevet. Unnlatelse
av å gripe inn vil etter omstendighetene kunne
rammes som medvirkning til mobbingen, særlig hvis den som
unnlater å gripe inn, har en særlig omsorgs- eller
tilsynsplikt. Opplæringsloven § 1-2 presiserer
at alle som er knyttet til skolen, skal arbeide for å hindre
at elever kommer til skade eller blir utsatt for krenkende
ord eller handlinger, men uten at unnlatelser er belagt
med straff. Er den som unnlater å gripe inn, offentlig
tjenestemann, kan straffelovens bestemmelser om forseelser i den
offentlige tjeneste, §§ 324 og 325, også være
anvendelige.

Forskriften om miljørettet helsevern
skal imidlertid fungere som «barnas arbeidsmiljølov».
Den har hjemmel i kommunehelsetjenesteloven, som i § 4a-11
fastslår straffeansvar for enkeltpersoner, knyttet til
forskriftens krav. Mobbing vil kunne defineres inn under ansvaret
for det psykososiale arbeidsmiljø, som etter
forskriften påhviler virksomhetens leder, dvs. rektor,
og eier, som oftest kommunen. Jeg er ikke kjent med at noen
skoleledere eller kommuner er straffet etter
denne bestemmelsen.

Skolen, barnevernet, helsemyndighetene og politiet
har et felles ansvar. Når voksne unnlater å gripe
inn i en mobbesituasjon, er det derfor kritikkverdig, men sjelden
straffbart. Vi er nødt til å se helheten i alle
reaksjonsformene overfor barn og unge som bryter samfunnets
normer.

 Siden representanten i sitt spørsmål sier
at voksensamfunnet ikke har grepet inn, har jeg innhentet
en rapport fra Hedmark politidistrikt hvor det framgår
at det har vært kontakt av omfang både med
PP-tjenesten i Tynset kommune og også med skolepsykolog.
Det framgår også med hensyn til det
siste spørsmålet at da saken ble henlagt av politiet etter
at man hadde sett på den, ble den sendt til jentas adresse
på Tynset, og politiet ventet i fem
dager før man så kunngjorde forholdet
til media. Jeg synes det er riktig å gi disse praktiske
informasjonene.

Men så til representantens hovedanliggende.
Jeg deler hans hovedanliggende, at det er viktig å klargjøre
ansvaret i det vi kan kalle for forvaltningssamarbeidet mellom forskjellige
deler av det offentlige. Jeg deler også hans bekymring
på dette punkt, fordi jeg på ulike måter
er kjent med både mobbeoffer og deres
pårørende. Jeg skal iallfall gjøre mitt
i samarbeid med andre statsråder
for at det både blir jobbet med spørsmålet,
at det blir tatt på alvor, og at de ulike instanser som
har ansvar, skal bære det. Men som det framgikk
av mitt svar, er det i så fall flere som må dra
sammen.

 Jeg tror ikke vi skal prøve å konkurrere
om hvem som er verst når det gjelder tilfeller av barne-
og ungdomskriminalitet, men jeg tror vi skal konstatere at uansett
hva som skjer, reagerer vi til fordel for det mennesket som lider
overlast.

Jeg viste i mitt svar til en rekke hjemler
i norsk lovgivning, både det jeg kalte «barnas
arbeidsmiljølov», det som er i straffeloven, og også opplæringsloven.
Det som er kjernen i dette, er at skal man få en reaksjon
hvor man ikke ser bort, så må de ulike
instanser som ser, se i fellesskap og samarbeide. På spørsmålet
om jeg vil bidra til at de som ser, skal se sammen med andre, er
svaret at jeg vil det, for jeg er sterkt opptatt av dette som vi
kan kalle forvaltningssamarbeid. Men det er dessverre ofte
slik – uten at jeg skal gå inn i denne saken,
men jeg kjenner tilfeller – at noen snakker om
mobbingen lenge etterpå fordi det var for vanskelig å snakke
om det mens det pågikk. Det er også slik
at man heller ikke alltid ser det. Men når man
ser – og ser klart og tydelig – har man selvfølgelig
en plikt til å gripe inn. Da må det også være
et samarbeid, og jeg har vist til at politiet
har fått som en del av sitt ansvar å reagere, slik
at vi skal ta disse spørsmålene på alvor.





                

