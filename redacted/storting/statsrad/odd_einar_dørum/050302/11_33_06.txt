  Jeg tror vi er bevisst på hva vi
kan oppnå, men jeg tror vi også er både
ydmyke og realistiske på at det tar tid. Og som jeg sa: Noen
av de sentrale systemene ble innført for å erstatte manuelle
systemer. Da er det klart at man når et punkt hvor man
er nødt til å foreta et generasjonsskifte. Når
man skal foreta det generasjonsskiftet som gjør at det
henger sammen med andre sider av justissektoren, f.eks.
straffesakskjeden, er det viktig for oss å få det
på plass.

Når jeg er forsiktig, er det ikke
fordi jeg ikke har ambisjoner om å finne løsningene.
Det er fordi jeg har ledelsen for et system som jobber under et
stort trykk. Det ytes en kjempeinnsats i kriminalomsorgen og i domstolene,
og politiet har vært gjennom en helt
nødvendig reform, som har gitt dem økt kompetanse både
når det gjelder skolering og politimetoder. Når alle
disse tingene skjer samtidig, er jeg nok for at man skal ha flere
tanker i hodet samtidig. Man skal i hvert fall sørge for å sortere
ut tankene i tur og orden, slik at man har oversikt.

På IKT-siden deler jeg representantens
positive engasjement: at det kan gi mye. Samtidig er jeg ydmyk nok
til å ha en framrykking som jeg har kontroll over. Derfor
har jeg som sagt bedt om en slik plan, og den planen har jeg satt
en tidsfrist på. Den er den 1. juli i år.

