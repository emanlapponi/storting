  La meg først med presidentens tillatelse
veldig kort få gi en liten tilleggsopplysning
i tilknytning til en interpellasjon fra representanten Storberget
til meg 17. februar. Da kom jeg til å si til representanten
Storberget at etter min kunnskap hadde vi økoteam
i politidistriktene, men jeg ville sjekke det. Jeg har foretatt
en slik sjekking, og jeg synes at det er riktig å si at
det er etablert slike team i alle
distrikt, bortsett fra i tre. I de tre er det midlertidige ordninger,
men alt skal være på plass innen
1. juli i år. Jeg synes det hører med
til nøyaktigheten og hensynet til representantens engasjement. Takk
president!

  Dette er et svært viktig tema, og
jeg vil derfor innledningsvis slå fast at hensiktsmessige
og effektive IKT-løsninger er viktige hjelpemidler for
politiet i deres innsats for å nå kriminalpolitiske
mål. Arbeidet med modernisering av politiets datasystemer
er derfor prioritert i Politidirektoratet. Nødvendigheten
av å satse på dette er også omtalt
i budsjettproposisjonen for inneværende år.

I denne saken er det nødvendig å skille mellom
politiets «sentrale systemer» og andre
lokale systemer som i stor grad er utviklet eller anskaffet
direkte av politidistriktene eller særorganene.

De sentrale politisystemene er i hovedsak gamle
systemer som er designet og utviklet etter helt andre
prinsipper og metoder enn hva som ville være aktuelt nå.
Disse ble i sin tid etablert for å erstatte manuelle
registre. Systemene er senere videreutviklet og forbedret, men bygger
fortsatt på gamle prinsipper og datamodeller.

Disse systemene skal moderniseres, og det er
nå etablert en felles arkitektur som skal legges
til grunn for dette moderniseringsarbeidet. Når denne moderniseringen
er gjennomført, vil det ikke lenger være
behov for at det må sjekkes i flere datasystemer for å få tilgang
til relevant informasjon.

Det skal også innføres
mobile IKT-løsninger for å gi sikker tilgang til
politiets systemer fra mobilt utstyr. Dette innebærer
at tilgang til sentrale politisystemer i prinsippet gjøres
tilgjengelig for polititjenestemannen og -kvinnen «på fortauskanten»,
og at informasjonssystemene i større grad direkte støtter
den operative polititjenesten. Dette prosjektet vil være
realisert i en førsteversjon i løpet av 2005.

Moderniseringsprosessen som er beskrevet over,
er startet. Den er ressurskrevende, men har høy prioritet
og er et sentralt tema i styringsdialogen mellom
departementet og Politidirektoratet. Innen 1. juli i år
skal Politidirektoratet ha revidert sin IKT-strategi- og handlingsplan
med utgangspunkt i justissektorens felles IKT-strategi.

