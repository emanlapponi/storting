 Jeg vil først få lov til å takke
for dette spørsmålet. Representanten Andersen
er inne på et svært sentralt
tema, som dreier seg om samspillet mellom politi, andre
offentlige myndigheter og publikum for å forebygge
kriminell virksomhet. Jeg vil også få uttrykke
forståelse for den usikkerhet folk i Froland måtte
føle. For ethvert lokalsamfunn er slike hendelser svært
opprivende. Målet for alle lokalsamfunn må være
at de ikke havner i kriminalstatistikkene. Da er det viktig
at gode krefter drar sammen.

Ved å satse bredt og involvere ulike
etater vil man bedre kunne ta fatt i de sosiale forhold
som virker inn på kriminalitetsutviklingen. Ansvar for
ulike hendelser kan ikke plasseres ett sted. For å forebygge
kriminalitet gjelder tvert imot at skole, nærmiljø,
politi, barnevern osv. drar sammen, særlig i forhold til
ungdom. For å sitere en politikvinne på Hamar:
Vi må se ting tidlig, ta tak og holde fast.

Politidirektoratet har i sin strategiplan for
politiets forebyggende arbeid for perioden 2002–2005 fokusert
på en helhetlig tilnærming til politiarbeidet,
basert på samordning av forebyggende
og etterfølgende tiltak for å forhindre lovbrudd.
Planen bygger på det vi kaller for problemorientert
politiarbeid som metode. Denne metoden innebærer
kort sagt at man søker å avdekke et kriminelt mønster
gjennom en praktisk analyse på stedet,
og at slike tiltak blir prioritert og iverksatt på grunnlag
av denne analysen. Det vil også gjelde i et lokalsamfunn.

Det er imidlertid viktig å understreke
at det er nødvendig å se kriminalitetsbildet i
et bredt perspektiv for å lykkes. Selv
om det er viktig å etablere gode lokale
ordninger, vil ikke dette alltid være
tilstrekkelig. Det er nødvendig å se på kriminalitetsmønsteret
utover kommune- og fylkesgrensene og på tvers av politidistriktene.
Det er først når man får til et slikt
samarbeid at man vil se gode resultater
av det kriminalitetsforebyggende arbeidet.

For å motvirke en økning
i kriminaliteten er det avgjørende å få til gode
lokale og regionale samarbeidsordninger.
Dette kan omfatte deltakelse i tverrfaglige prosjekter om rusforebygging,
etablering av natteravnprosjekt, jevnlige møter med barnevernet
og medvirkning i flere andre lokale og regionale
fora.

Min oppfordring er derfor at politiet, kommunale
og regionale myndigheter, lokalpolitikere
og innbyggere arbeider tett og målrettet sammen for å forebygge
og bekjempe gryende kriminalitet i lokalsamfunnet. Skal vi ha en
sjanse til å bekjempe dette, må man nettopp
gå inn på det som representanten tar opp, og spille
på hverandres kompetanse og erfaringer.

I små samfunn som Froland, som er
en liten kommune, men også i deler av Froland,
som jeg kjenner av andre grunner enn fordi jeg er statsråd,
er det et gode at miljøet er så lite
at lensmannen kjenner ungdommen og ungdommen kjenner lensmannen.
Et desentralisert politi er derfor grunnleggende for å finne
lokale, riktige løsninger. Jeg er glad for at en enstemmig
justiskomite følger Regjeringens ønske om at antall
tjenestesteder ikke skal reduseres. Det er slik at lokalkunnskap,
nærhet til befolkningen og gode samarbeidsordninger,
slik som jeg har tatt opp i dette innlegget, bidrar til å øke
tryggheten for alle.

 For det første går
jeg aldri inn i konkrete saker. Den saken som omtales,
som er vel kjent i media, i offentligheten og selvfølgelig
lokalt, behandles nå rettslig, og da får jeg avvente,
ut fra spillereglene. Men det jeg kan si, for å komme inn
på spørsmålet representanten reiste,
er at jeg har fått opplysninger av Politidirektoratet,
som bekrefter at det er et kriminelt miljø i
Arendal–Froland-området som er aktivt, og det
er et antall personer som kan betegnes som tunge gjengangere innen
alvorlig vinningskriminalitet. Når slike kriminelle kommer
til et rolig landdistrikt som Froland, uten at jeg går
inn på den konkrete saken, må vi ta på alvor
at folk kan føle seg utrygge. Politidirektoratet har
sagt til meg at politidistriktet tar denne situasjonen på alvor
ved stadig å pågripe, varetektsfengsle og domfelle de
kriminelle i dette miljøet. Slik tung kriminalitet
krever tett og streng oppfølging. Det er et grunnleggende
svar for å forebygge at en befolkning skal føle
uro.

Så er det slik at jeg aldri
kan forsvare at noen tar seg til rette. Vurderingen i
saken ligger nå i retten. Men det generelle svaret jeg
har gitt, står jeg inne for som en beskrivelse
av en lokal situasjon.

 Representanten utvider spørsmålet.

Jeg har i det forrige svaret pekt
på at man beskriver en kriminalitetssituasjon som eksisterer
i Arendal–Froland-området, altså som
går på tvers av kommunegrenser. At det er en slik
utvikling i Agder, har politimester Hareide tungt
gitt uttrykk for, bl.a. sist sommer, og det er slik som representanten
tar det opp. Og da vil jeg si følgende: Det er politimesteren
i Agder som har det politimessige ansvaret for de utfordringene
vi ikke bare ser i Agder og Froland, men som
ellers også går på tvers av
kommunegrensene. Den enkelte lensmann må gjøre
jobben sin lokalt. Når det er slik at mange kriminelle begår
kriminelle handlinger på tvers av kommunegrenser, vil den
enkelte lensmann ha oversikten lokalt, men politimesteren vil ha ansvaret
for å koordinere reaksjonen
på tvers av kommunene. Da er det politimesteren som må disponere sine ressurser
slik at kriminalitetsbekjempelsen blir effektiv. Jeg har tiltro
til at politimesteren sammen med statsadvokaten vil følge
opp sakene også i Arendal–Froland-området,
men jeg kommer selv til å følge situasjonen i
Agder tett og nøye med Politidirektoratet. Og
jeg vil gjerne avslutte slik: Ingen innbyggere i Froland eller
andre kommuner i Norge skal føle
at politiet ikke tar kriminaliteten på alvor.





                

 Jeg deler representantens bekymring over det høye
kostnadsnivået for advokattjenester. Det er en forutsetning
for at folk flest skal kunne søke juridisk bistand,
at juridiske tjenester er rimelige og tilgjengelige. Men det er ikke
nødvendigvis alltid sammenheng mellom verdien
av det en tvist gjelder, og tvistens mangfold.

La meg innledningsvis understreke at det etter
dagens regler ikke er noe krav om advokatbistand i saker
som behandles for tingretten. Ved anke til lagmannsrett
og Høyesterett gjelder det spesielle
regler. Små og enkle tvister kan ligge til rette for at
en part fører sin egen sak for retten. Jeg mener
likevel at advokatbistand bør være økonomisk
tilgjengelig for dem som ønsker det i forbindelse
med en rettssak, uavhengig av sakens kompleksitet.

Det er avgjørende for å holde
kostnadene på et forholdsmessig nivå at
enkle tvister ikke gjøres vidløftige. Både
domstolen og advokatene har ansvar for at dette ikke skjer.
En advokat som «blåser opp» en sak, risikerer at retten
reduserer salærets størrelse når den
tar stilling til krav om saksomkostninger. En advokats salærberegning kan også nedsettes
av Disiplinærnemnden dersom denne mottar klage fra klienten,
og jeg viser her til domstolloven § 227 fjerde
ledd. Parten kan også be retten fastsette salæret
til sin advokat etter reglene i tvistemålsloven § 52.
Jeg vil dessuten vise til at tvistemålsloven
gir partene adgang til å avtale at en tvist skal behandles
ved forenklet rettergang, noe som kan gi en raskere og billigere behandling
av enkle tvister.

Ønsket om rimeligere advokattjenester var bakgrunnen
for Advokatkonkurranseutvalget, som hadde til mandat bl.a. å

«foreslå tiltak
som kan bedre konkurransen eller på annen måte
bidra til at advokattjenester blir rimeligere» – og
lettere tilgjengelige – «for privatpersoner og mindre
næringsdrivende.»

Utvalget avgav sin innstilling i september
2002, i NOU 2002:18 Rett til rett. Et sentralt spørsmål
er om og i hvilken utstrekning det skal åpnes for at andre
enn advokater skal ha adgang til å utøve
rettshjelpsvirksomhet utover
det som er dagens ordning. Jeg har denne og andre problemstillinger
til vurdering ved den oppfølgingen som vi nå gjør
i departementet av Advokatkonkurranseutvalgets utredning.

Jeg vil også vise
til at Justisdepartementet arbeider med forslag om en ny lov om
tvisteløsning på bakgrunn av Tvistemålsutvalgets
utredning, NOU 2001:32 Rett på sak. Et grunnsyn hos utvalget
er at det skal være proporsjonalitet mellom betydningen
av den aktuelle tvisten og omfanget i saksbehandlingen. Blant annet
foreslår utvalget en egen småkravsprosess for
behandling av krav hvor tvistesummen ikke er høyere
enn to ganger folketrygdens grunnbeløp. Det foreslås også en øvre
grense for erstatning av utgifter til advokat i disse sakene, det
er inntil 25 pst. av tvistesummen, maks 2 G. Jeg vil vurdere
forslaget om en småkravsprosess nøye. En småkravsprosess vil ikke bare
kunne sikre en enklere og billigere behandling av en aktuell tvist,
den vil også gjøre det enklere for partene å føre
sin egen sak for tingretten uten advokatbistand. Videre vil jeg
ha omkostningsnivået for øye når jeg
vurderer Tvistemålsutvalgets forslag til nye regler om
sakskostnader. Utvalget ser selv kostnadene som en alvorlig utfordring
ved sivile saker, og det er jeg enig i, også slik
det nå er tatt opp fra representantens side.

 For det første foregår det
en offentlig debatt om de forholdene som representanten tar opp,
som han selv bidrar til. Det er i seg selv viktig for at de etiske
retningslinjer som Advokatforeningen har satt opp, og som medlemmene
skal følge, blir overholdt. Det er ett utgangspunkt.

Det andre utgangspunktet er de reglene
som vi allerede har i henhold til domstolsloven og tvistemålsloven. Gjennom
behandlingen av Konkurranseutvalget og sluttresultatet av det og
gjennom de reformer som knytter seg til tvistemålsutredningen,
mener jeg at vi vil komme med forslag som nettopp
vil komme i møte en del av de tunge hensyn som representanten
har tatt opp. Det er ikke et mål at saker skal
gjøres mer vidløftige enn nødvendig. Det
er ikke et mål at taksameteret skal løpe,
det er et mål at det skal være nøkternt.
De virkemidlene vi har, er det som ligger i oppfølgingen
av Tvistemålsutvalget – som jeg legger stort arbeid
i – og i oppfølgingen av Advokatkonkurranseutvalget,
som i første omgang ligger som et ris bak speilet i forhold
til Advokatforeningen: å skjerpe sine etiske
regler. Jeg er innstilt på å følge dette,
fordi alle disse utredningene har det til felles at man
skal oppfylle de hensiktene som representanten har tatt opp i sitt spørsmål.

 Det gis en rekke steder i dag råd
til folk om hvilke rettigheter de har. Jeg understreker nettopp
de mulighetene man etter domstolsloven og etter
tvistemålsloven har for å kunne ta stilling til
salærkostnader, som er temaet her.

Akkurat nå er det den offentlige debatten
som kan være med på å sørge
for at de rettighetene er der. Ett av Justisdepartementets bidrag
i en slik sammenheng var et etikkseminar som vi innbød
bredt til i september i fjor, der vi nettopp ville sette
søkelyset på advokatetikk, ikke bare
i forhold til sivil prosess, men også i forhold
til andre sider ved utøvelsen av advokatyrket.
Forretningsjuss var en del av det. På det seminaret fikk
vi satt søkelys på mange av disse problemstillingene.
Jeg har uttrykt at jeg vurderer nøye om jeg skal
skifte regime, fra etikk til i tillegg å supplere
med konkurranseregulering, for å være sikker
på at vi oppnår de hensiktene som er tatt opp,
og for å unngå urimelige utslag.

Men inntil vi har fremmet forslaget – etter
utredninger fra Tvistemålsutvalget og Konkurranseutvalget – må vi bruke
de spillereglene vi nå har, og de mulighetene som ligger
i domstolsloven og tvistemålslovgivningen.





                

