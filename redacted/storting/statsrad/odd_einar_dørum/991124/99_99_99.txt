  Menneskesmugling og ulovlig innvandring har
fått større oppmerksomhet fra politiets side de
senere årene. Etter at man er blitt kjent med at profesjonelle
kriminelle organisasjoner ut fra profitthensyn i hovedsak står
bak den organiserte menneskesmuglingen, har arbeidet med å hindre
slik kriminalitet blitt intensivert. Dette gjenspeiles også i
statistikken.

Antallet anmeldte menneskesmuglingssaker, registrert
i STRASAK, har økt fra 22 anmeldelser i 1995 og 23 i 1996
til 55 saker i 1997 og 49 saker i 1998. Første halvår
1999 er det registrert 37 saker. Oversikt over ankomsttallene for
asylsøkere viser at det i 1999 har funnet sted en betydelig økning
i ulovlig innvandring og smugling av irakere til Norge, mens det
tidligere kom flest fra det tidligere Jugoslavia.

Å forebygge og bekjempe menneskesmugling er
en viktig oppgave for politiet. De viktigste grensepolitidistriktene
fikk til sammen 3,5 mill. kr til ekstraordinære grensekontroller
på inneværende års budsjett. Av dette fikk
Moss politidistrikt 160 000 kr. På bakgrunn av
denne intensiverte innsatsen er det i løpet av sommeren
og høsten avdekket flere tilfeller av menneskesmugling.
Tilstrømningen av asylsøkere fra f.eks. Irak,
der vi fant flere tilfeller av menneskesmugling, har sunket i løpet
av høsten. Politiets innsats for å avdekke menneskesmugling
vil derfor bli opprettholdt i 2000.

Etterforskingen har avdekket at internasjonale
menneskesmuglingsorganisasjoner står bak en stor del av menneskesmuglingen,
også til Norge. Saker som vedrører menneskesmugling,
krever ofte spesiell kompetanse og et godt samarbeid med utenlandske
politimyndigheter. Dette er grunnen til at det i 1993 ble etablert
en egen utlendingsenhet ved Kripos for bl.a. å bistå det
lokale politiet i slike saker. Det er i tråd med vanlig
praksis at Moss politidistrikt fikk slik bistand i høst,
og det er derfor ikke noe ekstraordinært tiltak.

Jeg vil understreke hvor viktig det er med
et godt nordisk og internasjonalt samarbeid i slike saker. At tilstrømningen
av irakere nå er blitt kraftig redusert, skyldes trolig det
gode samarbeidet Norge har med bl.a. politiet i Tyskland. Det er
nødvendig å videreutvikle informasjonsinnsamling
og -utveksling internasjonalt, med vekt på den operative
delen. De nordiske sambandsmennene spiller en viktig rolle her.
Likeledes er opplæring i dokumentkontroll, med sikte på å avdekke
falske eller forfalskede reisedokumenter, viktig i en
slik sammenheng.

Da president William Clinton og andre statsledere
besøkte Oslo i høst, ble det iverksatt betydelige
sikkerhetstiltak både inne i landet og ved grensen. Dette
var en helt ekstraordinær situasjon. Politiets kontroll-
og ressursinnsats under besøket var betydelig høyere
enn den både kan og bør være i en normalsituasjon.

  Det er flere politimessige virkemidler som
kan settes inn for å bekjempe menneskesmugling. Noen av
de viktigste gikk jeg inn på. Det er selvfølgelig
innsatsen her i landet, men det er også samarbeidet på tvers
av landegrensene, og det er ingen tvil om at det var dette etterretnings-
og informasjonssamarbeidet som gjorde at man fikk tak i noen av
bakmennene som stod bak smuglingen av mennesker med bakgrunn fra
Irak i løpet av dette året, slik at det understreker
hvor viktig det er. 

Samtidig er jeg opptatt av at ressursene som
ligger i politidistriktene, skal bli nyttet effektivt, så i
tillegg til å opprettholde innsatsen for dette året
og videreføre den i neste år, har jeg tatt initiativ
til i nær framtid å drøfte med viktige
deler av politiet på grensen hva slags erfaringer man nå har,
for å se hva som gir best mulig effekt i forhold til innsats.
Representanten kan således regne med at hele dette området
har en betydelig oppmerksomhet fra min side, fordi jeg oppfatter
menneskesmugling som en meget avskyelig geskjeft, som svært
ofte plasserer mennesker som bringes hit på falsk grunnlag,
i en enda verre situasjon enn de var i i utgangspunktet, når
de da etterpå må returneres.

  Jeg vil benytte anledningen til først å redegjøre
litt generelt om DNA-prosjektet. 

Formålet med prosjektet er å sikre
at vi gir oppholdstillatelse til dem som har rett til slik tillatelse
her i landet. Det er et prøveprosjekt der det blir gitt
tilbud om DNA-analyse i forbindelse med søknad om oppholdstillatelse for å gjenforene
barn og foreldre i Norge. Det gis tilbud bare i de saker der utlendingsmyndighetene
på grunnlag av de informasjoner som er gitt i søknaden,
er i tvil om de oppgitte familieforhold er riktige. Ved DNA-analyse kan
man med stor sikkerhet slå fast om det foreligger en biologisk
foreldre-barn-relasjon. Testingen skal skje på frivillig
grunnlag og blir foretatt av faglig kompetent personale. Det legges
stor vekt på å informere søkere og herboende
om hva en DNA-test er og hva slags kunnskap den kan avdekke, forut
for at det tas en test. En søknad kan ikke avslås
alene med den begrunnelse at søkeren eller herboende ikke ønsker å gjennomføre
en DNA-test. Den enkelte vil i slike situasjoner bli innkalt til
en samtale der de kan gi sin begrunnelse for hvorfor de ikke ønsker å ta
en slik test. Denne blir derpå tatt med i den helhetsvurdering
som danner grunnlag for vedtak i saken.

Analyse av testene skjer ved Rettsmedisinsk
institutt. DNA-testene skal ikke kunne brukes i en gentest. De skal behandles
med samme forsiktighet som andre DNA-tester ved Rettsmedisinsk institutt.
Det innebærer også at man når det gjelder
makulering, følger retningslinjene gitt i Datatilsynets
konsesjon til instituttet. 

Borgere av Somalia er valgt ut til prøveprosjektet
fordi det er spesielt vanskelig å skaffe pålitelig
skriftlig dokumentasjon om familieforhold i Somalia. En DNA-analyse
kan nettopp her få som resultat at en søknad blir
innvilget som ellers ville blitt avslått fordi det foreligger motstridende
opplysninger i søknaden. Vi har ikke mottatt negative signaler
fra det somaliske miljø i Norge eller i utlandet. Vi har
tvert imot fått flere henvendelser fra somaliere og deres
advokater som ber om å få anledning til å delta
i prosjektet. Blant andre har danske og finske myndigheter gjennomført
tilsvarende prosjekter. De har vært ansett for å være
meget vellykkede.

Erfaringene fra prosjektet her i landet vil
bli vurdert i løpet av neste år. Under planleggingen
av prosjektet har departementet hatt kontakt med Utenriksdepartementet, Rettsmedisinsk
institutt, Lægeforeningen, NOAS, Senter mot etnisk diskriminering,
danske myndigheter, Utlendingsdirektoratet og politiet. Sett på denne
bakgrunn mener jeg vi har hatt en grundig drøfting av ulike
sider ved prøveprosjektet før det ble startet
opp nå i oktober. Etter Lægeforeningens utspill
i media nylig har jeg likevel invitert dem til et nytt møte
i morgen, torsdag 25. november.

  Voldsalarmprosjektet er blitt til gjennom
et samarbeid mellom Sosial- og helsedepartementet, Barne- og familiedepartementet
og Justisdepartementet, etter et opprinnelig initiativ fra det som den
gang var Likestillingsombudet, nåværende Kompetansesenter
for likestilling. Ordningen ble iverksatt 1. september 1997 og har
vært i drift i drøyt to år. Per 22. november
hadde i alt 550 personer hatt alarm i perioder av vekslende lengde.
I dag har 161 personer alarmer utplassert. Dette tallet har vært
tilnærmet stabilt det siste året. 

Justisdepartementet er i ferd med å evaluere
prosjektet. Gjennomgående er tilbakemeldingen fra alle
aktører positive. Det rapporteres om økt trygghet
og bedret livskvalitet for trusselutsatte som har fått
tildelt alarm. Politiet er også fornøyd med voldsalarmene.
Alarmene blir sjelden utløst, noe som tyder på en
betydelig forebyggende effekt. 

På grunnlag av de positive erfaringene
har jeg besluttet at ordningen med voldsalarmer skal videreføres,
og muligheten for å utvide alarmenes rekkevidde vil også bli
vurdert. Dette kommer til uttrykk i handlingsplanen som tar opp
vold mot kvinner og vold i samliv, som blir forelagt Stortinget
i morgen.

Når jeg sier at vi vil vurdere rekkevidden,
er ikke det et spørsmål om vi bør gjøre
det, men hvordan vi kan gjøre det på en best mulig
måte. For det er ulike tekniske utfordringer som vi må se
på. Men jeg er selvfølgelig vel kjent med det
trygghetsbehovet mange også kan føle når de
er i det offentlige rom, og som vi på mange måter gjennom
kraftfulle vitneutsagn har fått tett inn på livet den
senere tid.

  Representanten Valle og jeg er med i en felles
mobilisering i Norge hvor vi støtter mennesker som ofte
har følt seg usett, eller til og med sett bort fra – som
kanskje er mye verre – og oppmuntrer dem til å komme
fram, og jeg skal selvfølgelig ta med meg de erfaringer
som finnes andre steder. Nå er det jo slik at jeg er tidligere
samferdselsminister og tidligere eier av Telenor, så jeg
skal nok med betydelig kraft etterspørre de tekniske muligheter
som foreligger, slik at de skal komme fram.

Vi har altså hatt noen kraftige vitnemål
i denne saken, og vi bruker to av disse, som stod fram offentlig,
som sakstilfeller for å gjennomgå dem i departementet
og i samarbeid med alle de organer vi har samarbeidet med, for å stille
det helt nærgående og pågående
spørsmål: Hva lærer vi av dette, og hva
gjør vi med dette? Det er slik her i landet at når
noe er virkelig nærgående og pågående, gjør
det inntrykk på oss alle. Representantens spørsmål rammer
meg både i hodet og i hjertet samtidig. Jeg mener vel å gi
uttrykk for med dette svaret og den handlingsplanen som framlegges
gjennom media i dag, og som Stortinget får, at vi viser
handlingsvilje i Regjeringen.

  Jeg vurderer ikke dette primært som
et budsjettspørsmål. Jeg vurderer det som et spørsmål
som må vurderes opp mot den konkrete situasjonen, og jeg
vil selvfølgelig følge opp saken med et slikt
utgangspunkt. Gjennom den handlingsplanen vi har framlagt, som det
er vist til her i dag, vil vi også forvisse oss om at vi
får en spredning av de gode eksempler og den gode handlekraft
i hele rettsapparatet som jeg har ansvaret for, og spesielt i Politi-Norge.
Da er mitt inntrykk at det er en høy motivasjon til å gjøre
det. Jeg kan nevne som en konkret informasjon her at på vårens
politimestermøte vil ett av temaene til gjennomgang nettopp
være vold mot kvinner og vold i samliv som en del av dette, slik
at vi skal være sikker på at den kulturen som
er god mange steder, også blir god gjennomgående
i hele landet. Jeg tror det er vilje til det, men jeg tror det også trengs
en god spredning av de viktigste erfaringene for å få det
til.





                

  Regjeringen bestemte i april 1998 at det skulle
nedsettes en tverrdepartemental arbeidsgruppe mellom Justisdepartementet
og Barne- og familiedepartementet for å utrede tiltak mot
vold og overgrep. Senere kom også Sosial- og helsedepartementet
med i gruppen.

Arbeidsgruppen har tatt utgangspunkt i såkalt
privat vold med hovedvekt på vold og overgrep mot kvinner
utført av ektefelle/samboer. Gruppen har sett
nærmere på volden, dens årsakssammenhenger
og områder hvor det i dag er mangelfulle kunnskaper. Arbeidsgruppen
har utarbeidet en handlingsplan med tiltak for å motvirke
volden og bedre ofrenes stilling, samtidig som den har vurdert tiltak
rettet mot overgriperen. Planen er nå sluttført
og vil bli oversendt Stortinget torsdag den 25. november.

Voldsproblematikken krever en bred tilnærming
hvor flere instanser inngår forpliktende samarbeid. Tyngdepunktet
i sakene, som eksempelvis kan være helsemessige forhold,
kompetanse, lovverket, politiet eller krisetiltakene, har i dag
ofte avgjort hvor sakene har blitt forankret.

For å sikre en slik bred og generell
oppfølging av voldsproblematikken, er det i handlingsplanen
foreslått å legge et koordinerende ansvar for
statens videre arbeid mot vold til ett departement. Justisdepartementet
har i dag hovedansvaret for bekjempelse av kriminalitet, og det
synes naturlig at dette departementet tillegges et slikt koordineringsansvar.
Arbeidet bør i hovedsak rettes mot forebyggende arbeid,
strafferettslig oppfølging samt tverretatlig samarbeid
med sikte på hensiktsmessig og samlet ressursutnyttelse.
Det er i handlingsplanen foreslått at det opprettes en
stilling som tillegges et slikt koordinerende ansvar, og at det
i tillegg etableres en tverrdepartemental samordningsgruppe. Sammensetningen
av denne bør variere alt etter hvilke spørsmål
som skal behandles.

Spørsmålet om å opprettet
et eget kvinnevoldsutvalg har blitt vurdert i forbindelse med planen.
Etter arbeidsgruppens oppfatning vil en koordinatorstilling, sammen med
en departemental samordningsgruppe, svært langt på vei
ivareta de oppgavene som tenkes tillagt et eventuelt kvinnevoldsutvalg.
Videre er Kompetansesenter for voldsofferarbeid besluttet videreført
i tre år og vil få tillagt særlige oppgaver
når det gjelder arbeidet mot vold mot kvinner og ivaretakelse
av deres interesser som ofre for mishandling. Kompetansesenteret
er tiltenkt en viktig rolle i departementenes samlede innsats mot
vold og vil bli et viktig samarbeidsorgan for den koordineringsenheten
som er foreslått opprettet i Justisdepartementet. Dette sammen
med de tiltakene som for øvrig foreslås, gjør
at arbeidsgruppen ikke har funnet det hensiktsmessig å foreslå opprettet
et eget kvinnevoldsutvalg. Jeg vil ellers, som ansvarlig statsråd
i Justisdepartementet, fortløpende vurdere resultatene
av handlingsplanen for å være sikker på at
både dokumentasjonen av kvinnevold og handlinger mot kvinnevold
virker.

  Representanten har helt rett i at det er all
mulig grunn til å rose kvinneorganisasjoner, andre frivillige
organisasjoner og krisesenterbevegelsen for hva de har gjort. Det
har iallfall gjort inntrykk på meg, og jeg vil tro også på andre. 

Det er helt rett at dette er komplekse spørsmål.
Derfor bør man se denne handlingsplanen i sammenheng med den
planen vi har laget, og som vil bli supplert før jul, som
handler om tvangsekteskap. For det er ingen tvil om at det som skjer
f.eks. i tilfelle bigami blant innvandrere – selv om det
ikke er av stort omfang – og tvangsekteskap, handler i
praksis, skåret gjennom alt, i hovedsak om vold mot kvinner.
Det er det det handler om. Gjennom de ulike handlingsplanene legger
vi nå nettopp opp til å se kompleksiteten. Vi
vil også, når vi kommer tilbake til Stortinget
i forbindelse med Seksuallovutvalget, se på de prostituertes
situasjon. Ved nå å legge et koordineringsansvar
i Justisdepartementet, går vi et skritt videre enn et utvalg,
vi plasserer et politisk ansvar. Ved å trekke flere departementer
sammen, og det kan også være andre enn dem jeg
nevnte i sted – bl.a. med bakgrunn i det representanten
nevnte – sørger vi for at vi kan være
handlekraftige der vi skal være det.

  Med all respekt kan jeg ikke se at et eget
utvalg kan bli mer handlekraftig og viktigere enn om en skaper et
forpliktende samarbeid mellom statsråder som står
politisk ansvarlig for det som skjer. Det handler dels om den handlingsplanen
vi har snakket om nå, om kamp mot tvangsekteskap, som jeg definerte
som i hovedsak å være vold mot kvinner, selv om
det også er noen unge menn som rammes av dette, og jeg
er enig med representanten i at vi har marginaliserte grupper som
vi skal se mer på. Så jeg tror jeg kan si at det
er det et meget sterkt engasjement i Regjeringen og blant de berørte
statsråder for å følge opp. Jeg er likevel ikke
blind for at det kan finnes andre tiltak vi trenger. Finner vi at
vi gjør det, skal jeg love at vi også skal gjennomføre
det, fordi vi er opptatt av å handle og få til
de gode handlinger. Vi har lært veldig mye av dem som har skapt
de handlingene. Selv føler vi at vi har brakt oss et skritt
videre i systematiseringen, og jeg er enig med representanten i
at det er mye som nå er i ferd med å komme ut
i det åpne, som man ofte har jobbet med i stillhet. Det
kan være vold mot kvinner i samliv, det kan være tvangsekteskapsdebatten.
Dette er et gyllent øyeblikk, som vi bare må holde
tak i, og representanten kan regne med at jeg har dypt engasjement
i det.





                

   Bakgrunnen for politiets pågripelse
i den saken representanten Hedstrøm viser til, var at Ludvig
Nessa hadde unndratt seg fullbyrding av en idømt straff
ved å gå i dekning i et bedehus. Beslutningen
om å gå til pågripelse i slike saker
gjelder politiets oppfølging av et straffbart forhold og
hører inn under påtalemyndigheten. Det samme gjelder
i saker hvor det er aktuelt å gå til pågripelse
i forbindelse med etterforskning av straffbare forhold,
eller hvor det foreligger en anmeldelse fra kirken mot den som oppholder
seg i kirkerommet uten kirkens samtykke. 

I forhold til asylsøkere som sitter
i kirkeasyl for å unndra seg hjemsendelse, stiller dette
seg annerledes. Her er det spørsmål om politiet
skal gå til pågripelse for å effektuere
et forvaltningsvedtak, og Justisdepartementet vil normalt ha full
instruksjonsmyndighet.

Jeg vil for øvrig understreke at det
ikke i noen tilfeller er rettslige hinder for å pågripe
personer som sitter i kirkeasyl, men at norsk lov gjelder innenfor
kirkens bygninger.

Ved Justisdepartementets brev av 4. mars 1999
til politimestrene ble det gitt nye retningslinjer for pågripelse av
utlendinger som sitter i kirkeasyl og som har fått vedtak
som innebærer at de skal forlate landet. Som det framgår
av retningslinjene, vil det som hovedregel ikke være aktuelt
for politiet å gå inn i kirker og bedehus for å gjennomføre
pågripelser i slike saker uten kirkens samtykke. Dette
standpunktet fikk også støtte av justiskomiteens
flertall i Innst. S. nr. 67 for 1998-99. Jeg understreker at Regjeringens
praksis ikke innebærer noen politisk eller juridisk aksept
av ordningen med kirkeasyl, men utelukkende er begrunnet i et ønske
om å respektere kirkens oppfordring om å verne
om kirkefreden. 

Hans J. Røsjorde hadde
her gjeninntatt presidentplassen.

  Vi snakker om to forhold. Spørsmålet
som ble stilt om Ludvig Nessa, handlet om hvorvidt man kan gå inn
i en kirke for å unndra seg en pådømt
straff. Svaret på det er nei – det kan man ikke. Det
er helt klart i henhold til de retningslinjer jeg viste til, at
det kan man ikke. Så er spørsmålet: Hva
hvis man da gjør dette for å unndra seg et forvaltningsvedtak,
altså etter utlendingsloven? Da er ikke dette en institusjon
i rettslig forstand. Men det er slik at denne regjeringen med bred
støtte i Stortinget har valgt, i en dialog med kirkens
organer, å tillate kirkeasylet som en praktisk ordning,
i respekt for kirkefreden og for det hellige rom. Men det er også slik
at den norske kirkes struktur, er bygd på å styrke
de lokale organer, og hvis menighetsrådene ønsker
en annen situasjon, har de alle fullmakter til å handle
slik som de synes er rett, enten ved å la noen bli eller
ved å be om at forholdet i kirkeasylet opphører. 

Vi legger dette til grunn, og jeg har ikke
tenkt å endre denne praksis.





                

