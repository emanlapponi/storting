 Det spørsmålet som er tatt
opp av representanten Holstad, er ett av flere spørsmål
som er drøftet i prinsipputredningen NOU 1994:20. Utredningen
går inn på en rekke spørsmål
som gjelder utmåling av personskadeerstatning, men er ikke
en tradisjonell lovutredning med konkret utformede lovforslag. En
hovedsak i utredningen er problemstillingen om en standardisering
av utmålingsreglene mer generelt, som i tilfelle innebærer
at også erstatningsoppgjør til voksne standardiseres
i større eller mindre grad. Tanken
bak er å gjøre erstatningsoppgjørene
enklere.

Et annet viktig spørsmål
i utredningen er hvordan fradragsreglene for ytelser fra pensjons-
og forsikringsordninger bør være. Dessuten
er flere enkeltspørsmål reist i forhold til reglene
om utmåling av barneerstatning. I tillegg til at utredningen
går inn for at det bør vurderes å øke
maksimumssatsen på 40G til 45G, tas bl.a. opp spørsmålet
om betydningen av barnets alder og spørsmålet
om det i enkelte nærmere konkretiserte tilfeller bør gis
adgang til en mer individuell vurdering enn det reglene åpner
for i dag. Videre er det bl.a. reist et spørsmål
om å innføre terminerstatning fram til barnet
blir 18 år. Jeg mener også at
det kan være grunn til å vurdere om
den nedre grensen på 15 pst. uførhet som vilkår
for erstatning etter standardregelen for erstatning til
barn bør opprettholdes slik den er i dag.

Representanten Holstad sammenlikner erstatningsnivået
med erstatningsnivået der skadelidte er over 16 år. Det
ligger i mitt svar så langt at det er grunn til å vurdere barneerstatningsregelen
nærmere. Når man sammenlikner barneerstatningsregelens
maksimum med et generelt erstatningsnivå, må jeg
likevel framheve at barnerstatningsregelen bare
gjelder for menerstatningen og det framtidige ervervstapet. Dette
nevner også representanten Holstad. Det innebærer
at erstatningspostene som dekker skadepåførte
utgifter, lidte og framtidige, blir utmålt etter
vanlige regler. Dette kommer som et tillegg til den standardiserte
barneerstatningen. I mange erstatningsoppgjør er utgiftserstatningen
en betydelig post.

Flere av spørsmålene som
er problematisert i den nevnte personskadeutredningen, kan det være
aktuelt å få utredet nærmere med sikte
på å få utarbeidet helt konkrete lovforslag.
Blant annet gjelder dette helt klart for barneerstatningsregelen.
En del av dette arbeidet vil være å vurdere
hvilket nivå maksimumssatsen bør ligge
på i dag, f.eks. 45G eller et eventuelt
høyere nivå.

I det videre arbeidet kan det være
aktuelt å opprette et lovutvalg for å utarbeide
konkrete lovforslag om disse spørsmålene. Jeg
tar sikte på å avklare den videre framdrift av
den saken som her er tatt opp, og som er besvart av meg, over årsskiftet.

Elisabeth Røbekk
Nørve hadde her overtatt presidentplassen.

 Det er riktig. Departementet la den gang ned
en god del arbeid i dette spørsmålet, etter
at det ble forsert framfor andre spørsmål
i NOU 1994:20. I departementet ble det i 1999 også utarbeidet
et konkret lovutkast som la til rette
for etablering av et slikt organ i bransjeregi, underlagt visse
regler og offentlig kontroll for å sikre nødvendig
uavhengighet. Etter samråd med bl.a. både
Forsikringsforeningen, Legeforeningen og talsmenn for skadelidte
og forbrukersiden ble arbeidet lagt til side for å avvente
Røsæg-utvalgets utredning. Man ønsket å behandle
spørsmålet videre der. Røsæg-utvalgets
innstilling er trykt i NOU 2000:23, Forsikringsselskapers innhenting,
bruk og lagring av helseopplysninger. Utvalget foreslår
at det etableres en nøytral instans for oppnevning av medisinsk
spesialist og et veiledende medisinskfaglig
organ. Oppfølgingen av denne delen av NOU 2000:23 er lagt
til Helsedepartementet og vil bli sett i sammenheng med oppfølgingen
av NOU 2001:12, Om rettsmedisinsk sakkyndighet i straffesaker.

 Som jeg har gjort rede for, er saken
krevende – lovteknisk og arbeidsmessig. Så har
den også «vandret», av grunner
jeg ikke hadde oversikt over da jeg gav svaret i 1999.
Jeg har gjort rede for denne vandringen og skal på behørig
vis ta de initiativ jeg kan ta, for at vandringen
bringes fram til en klok avslutning.





                

 Som ansvarlig for samordning mellom
nødetatene brann, politi og helse har Justisdepartementet
i samarbeid med berørte departementer
igangsatt en utredning, «Forenkling
og effektivisering av nødmeldetjenesten», som
vil være ferdig våren 2004. Den gjelder
bl.a. dagens organisering av nødmeldetjenesten, overgang
til eventuelt ett nødnummer, tilgjengelighet
for publikum og tiltak for å bedre
sikkerheten for nødkommunikasjonsformidling i telenettet.
Problemstillingen som representanten Kvakkestad tar opp i sitt spørsmål,
forventes å bli vurdert i utredningen.

Jeg vil gi noen faktaopplysninger
om nødnummerbruken: Resultatene fra en undersøkelse
som ble gjennomført høsten 2001, viser at feil
og misbruk av nødnummer dessverre er
utbredt.

Landets nødsentraler mottok i overkant
av 1,7 millioner meldinger eller anrop i løpet
av år 2000, av disse fikk politiet
ca. 1 million. Om lag 78 pst. av disse – hos politiet
92 pst. –karakteriseres som feilmeldinger, feil
bruk eller misbruk av nødmeldetjenesten.

På tross av dette viser tallene at
befolkningens reelle behov tilsvarer nesten 386 000 meldinger – hos
politiet 83 000 – som utgjør
om lag 1 058 reelle anrop i døgnet, hos politiet
227, hvorav halvparten –hos politiet
22 pst. – førte til en utrykning.

Jeg vil også gi noen
kommentarer om det som her er betegnet som «misbruket»:

En undersøkelse gjennomført
i 1999 ved seks politidistrikter i Midt-Norge konkluderte med at
feilanropene til politiets nødnummer 112 hovedsakelig
fordeler seg i tre kategorier:

1.		Teknisk eller menneskelig
feil – herunder fra barn som feilringer.

2.		Anrop fra personer som tror de kan ringe til politiet med
generelle henvendelser, eller som mener bagatellmessige
saker kvalifiserer til nødanrop.

3.		Anrop med falske opplysninger som gjøres bevisst
for at politiet skal rykke ut.

Undersøkelsen viser at årsakene
til feilanropene er svært sammensatt, og at det kun er
en begrenset del som er bevisst misbruk av nødnummeret.
Dessuten vil det være slik at de vilkår
straffeloven stiller, begrenser politiets mulighet til en straffereaksjon.
Det er også en kjensgjerning at etterforskning
av slike saker ofte er uforholdsmessig ressurskrevende.

Det er imidlertid likevel viktig
at politiet reagerer. I mange tilfeller oppsøker
politiet de aktuelle personene, eller
foreldrene til barn og unge som misbruker nødnummeret,
for å forklare alvoret i saken. Man opplever at dette har
gitt god effekt, uten at det har blitt opprettet straffesak.

Selv om det er noe begrensede muligheter til å avhjelpe
misbruksproblemet, vil jeg gjerne nevnte et tiltak som jeg forventer
stor effekt av. Det gjelder innføringen av politiets nye
servicenummer 02800 og de kampanjene som er gjennomført
for å gjøre dette kjent. Undersøkelser som
er foretatt, viser ifølge Politidirektoratet en markant økning
i bruken av dette nummeret.

 Jeg vil ikke gå inn på detaljer,
men jeg vil selvfølgelig i samråd med Politidirektoratet
når vi skal ta opp dette spørsmålet,
som er nøye knyttet sammen med politireformen,
se på om det er andre reaksjoner
som trengs for å hjelpe til og slå ned på misbruk.
Jeg skal ikke stille meg i veien for praktiske former
for det, men jeg vil at politiet først
og fremst gjennom andre virkemidler, slik som å sørge
for at den brede allmennhet er informert om at man ikke
skal bruke 112, men 02800, har kontakt med dem som misbruker det.
Om det så skulle vise seg at det er gjengangere,
som jeg forstår at representanten er opptatt av, og at
vi i den sammenheng må se på virkemidler, er jeg åpen
for å vurdere det.

 Jeg har nå gjort rede for
at det er et begrenset antall situasjoner hvor vi har det vi kaller
for det svært aktive og kynisk bevisste misbruket. Jeg
oppfatter det slik at det er det representanten Kvakkestad mener å ta
opp.

Jeg har sagt i et tidligere svar at jeg diskuterer
gjerne med Politidirektoratet hva som kan være
effektive midler for å bekjempe dette, men det må også være
slik at politiet kan gjøre en innsats
som er forholdsmessig fornuftig, for å stoppe dette, også i
forhold til annen innsats politiet skal gjøre.
Men er det praktiske muligheter her som vil være
til hjelp, har jeg sagt – og jeg gjentar det – at
det diskuterer jeg gjerne med Politidirektoratet. Vi må gjøre det
vi kan, ikke bare ved god folkeopplysning og
god oppdragelse, som jeg gav eksempler på,
men vi må også se på andre
nødvendige tiltak. Det er jeg åpen for å vurdere.





                

 Det har fra flere politidistrikter de senere årene
blitt rapportert om en økning i antallet ulovlige pirattaxier – og
jeg vil kalle det for ulovlig pirattaxier og ikke en næring.
Denne utviklingen gir grunn til bekymring for så vidt som
det, slik representanten Marthinsen peker på, innebærer
flere typer lovstridige forhold. Både det offentlige,
gjennom problemet med «svart» omsetning,
og enkeltpersoner som benytter pirattaxi, gjennom manglende sikkerhet
og trygghet, påføres betydelige ulemper gjennom
denne ulovlige virksomheten.

Tiltak mot pirattaxi faller inn under flere
myndigheters ansvarsområde, hvilket tilsier at en effektiv
bekjempelse forutsetter et aktivt samarbeid mellom
de ulike organer for iverksettelse av de tiltakene som skal til både for å forebygge
og følge opp etterpå med nødvendige tiltak.
Videre er dette et område hvor det i særlig grad
skal fokuseres på samspill med publikum
for å finne løsninger. Aktiv informasjon til publikum
om manglende sikkerhetstiltak, forsikring og
kontroll er et virkemiddel som har vist seg å ha god forebyggende
effekt.

Andre virkemidler som erfaringsmessig
har vist seg å dempe virksomheten, er aktiv bruk av skilt
som setter forbud mot parkering eller stopp, samt fysisk
sperring av de områder hvor bilene
henter sine passasjerer. Et annet tiltak er å redusere
behovet for den ulovlige virksomheten gjennom økt lovlig
transportkapasitet, som flere lovlige taxier, eller økt
kollektivtransport i de utsatte områdene.

Totalt sett vil en samordnet innsats av både
forebyggende tiltak og en streng og konsekvent straffeforfølging av
de ulovlige forholdene som er knyttet til virksomheten, være
av stor betydning.

Politiet arbeider aktivt
for å stoppe piratdrosjene, og det er i flere politidistrikter
igangsatt tverretatlig samarbeid for å bekjempe
den ulovlige virksomheten. Politimesteren i Søndre
Buskerud opplyser at det også i dette politidistriktet
er etablert tverrfaglig samarbeid
med bl.a. Drammen kommune og transportnæringen. Politiet
i Drammen har videre ført en restriktiv
holdning til oppsatte forbudsskilt, med konsekvent håndhevelse
og bøtelegging av pirattaxisjåførene.
Det planlegges også flere konkrete aksjoner rettet
mot virksomheten i tiden framover.

Jeg har tillit til at Politidirektoratet og
politimestrene tar utviklingen i pirattaxinæring – der
må jeg korrigere meg selv: utviklingen med bruk av pirattaxi – alvorlig, og
gir området den nødvendige prioritet og oppfølging.

 Jeg har merket meg det representanten har registrert
i Aftenposten Aften, og jeg kjenner fra før til at politiet
bl.a. i Oslo i samarbeid med næringen
har gjort tiltak. Jeg vil også vise
til det utmerkede næringen her i Oslo har gjort,
ved å sørge for at man ordner køer
og ved at man på viktige tider av året har vakter
til stede for å ha kontroll over dette. Jeg kjenner også til
slike initiativ andre steder.

Stikkordet er nettopp samarbeid mellom
den seriøse transportnæringen og politiet, og
at publikum har kunnskap. Jeg tror det er viktig
at publikum får kunnskap om hva man
i ytterste fall kan risikere med pirattaxi.
Jeg tror det er viktig med et samarbeid med
næringen. Og jeg tror det er viktig at man, som jeg sa
i mitt første svar, samarbeider tverretatlig,
og jeg har gitt eksempler på det. Jeg synes
at det politiet i Søndre
Buskerud har gjort i så måte, er utmerket – også de
tiltakene som de har gitt meg informasjon om at de gjennomfører.
Derfor har jeg også sagt at jeg stoler på at
politiet gjør denne jobben bra, fordi
de vet at i samarbeid med andre får
de også mer igjen for politiressursene enn om
de gjør dette alene.

 Norsk lovgivning har en rekke lovhjemler som
når de brukes, og bl.a. brukes i et samarbeid mellom
etater, gir betydelige resultater. Det har vi bl.a. sett i de såkalte
restaurantaksjonene som har vært gjennomført bl.a.
her i hovedstaden. Det er det jeg sikter til. Det er nettopp
det tverretatlige som er viktig. Hvis det er slik at viktige etater
kan trekkes inn i dette, og dette kan utvikles videre, er det en
tankegang jeg selv er tilhenger av. Vi har sett gode effekter
av det i bekjempelsen av useriøs virksomhet innenfor
en seriøs bransje, altså i reiselivsbransjen og
i restaurantnæringen.

Jeg tar med meg representantens momenter og
oppfordring i det videre arbeidet som jeg skal gjøre med
disse spørsmålene.





                

