 Jeg er enig med representanten Trine Skei Grande i at det er behov for å styrke tiltak for «den glemte gruppen», de innsattes barn.




Over halvparten av norske innsatte har barn. Et flertall av disse har kontakt med barna ukentlig eller oftere. Det viser undersøkelsen «Levekår blant innsatte» for 2004. Dette betyr at fengslene langt på veg klarer å tilrettelegge for kontakten mellom foreldre og barn ved besøk og via telefon.




Jeg vil understreke at forutsetningen for samvær mellom innsatte og deres barn er at kontakten er til barnas beste. Utgangspunktet er først og fremst barnas behov for kontakt, deretter den innsattes behov.




Jeg er opptatt av at innsatte under fengselsoppholdet skal kunne følge opp sitt ansvar som foreldre og ivareta sine barns interesser på en god måte. Vi vet at mange innsatte har vært i kontakt med barnevernet fordi de ikke makter oppgaven sin som foreldre. Det vil derfor være behov for å styrke innsattes rolle som foreldre. Av den grunn vil jeg utvide veiledningstilbudet og sette i gang flere foreldregrupper. Justisdepartementet tar sikte på å ha etablert foreldregrupper i alle regioner i løpet av 2005.




Pappagruppene ved Ullersmo fengsel, avdeling Kroksrud, er basert på temasamlinger i grupper i tillegg til felles aktiviteter mellom innsatte og deres barn. En psykolog og en betjent driver pappagruppen. Både ansatte og innsatte ved Kroksrud er godt fornøyd med gruppene. Dette er et lokalt konsept som er utviklet ved Kroksrud, og som går til kjernen av det interpellanten tok opp, at her har det vært kompetanse, vilje og engasjement, nettopp det som er det avgjørende.




For å styrke tiltak som kan øke innsattes foreldrekompetanse, er Justisdepartementet i ferd med å etablere et samarbeid med Barne- og familiedepartementet. Barne- og familiedepartementet har tilbudt seg å bistå med opplæring for kriminalomsorgen. Deres foreldreveiledningsprosjekt retter seg mot å forsterke positiv atferd, grensesetting, tydelighet, trygghet osv. Foreldreveiledningsprosjektet har laget egne opplegg både for barnevernet, helsestasjonene og barnehagene. Vi vil vurdere om dette kan være egnet som veiledningsopplegg for foreldregrupper i fengsler.




Jeg vil ikke begrense disse tiltakene til pappagrupper. Kvinnelige innsatte har også barn som de har samværsrett med. Mange kvinner får tilbake den daglige omsorgen for barna når de løslates. Utvikling av tiltak for kvinnelige domfelte skal også ha høy prioritet i kriminalomsorgen.




I 2005 skal det etableres besøksleilighet for innsatte som har samværsrett med barn, både i Bredtveit fengsel og i Trondheim fengsel, avdeling Leira. Forutsetningen for å benytte besøksleiligheten skal være at innsatte deltar i et veiledningsopplegg eller i en gruppe for å øke foreldreferdighetene. Ved f.eks. å se på den praktiske situasjonen ved Bredtveit fengsel i dag og fysisk se hvordan mulighetene vil være annerledes ved en egen besøksenhet og besøksleilighet innenfor murene, er det lett å se hvordan dette kan forbedres og styrkes.




Jeg vil igjen understreke at forutsetningen for å få 24 timer sammen med barnet, for å kunne lese for barnet, være sammen med barnet, er at den voksne tar på seg ansvaret og styrker sine egne ferdigheter som forelder, for det er jo på barnas premisser dette skal skje.




Kvinneprogrammet VINN foreligger i ny versjon ved utgangen av dette året. Dette programmet har et eget kapittel om mor-barn-relasjoner og om hvordan kvinner bedre kan mestre foreldrerollen. Tema er barnas behov, grensesetting, empati og trygghet. Dette programmet kan også brukes i tilknytning til besøksleiligheten ved Bredtveit fengsel.




Når jeg i tillegg til å berøre Pappagruppen ved Kroksrud fengsel, som interpellanten tok opp, også har valgt å ta med konseptet ved Bredtveit fengsel, er det for å vise at selve grunntanken er at med utgangspunkt i barnas behov og de voksnes vilje til å styrke sin evne til å være gode foreldre, kan vi utvikle et opplegg som vil bedre situasjonen for barn til innsatte.




Min konklusjon er at jeg vil jobbe aktivt videre med å utvikle gode konsepter for foreldreveileding og foreldregrupper og å få etablert dette i fengslene her i landet.




