 Erfaringene de senere år viser at
kriminelle i større grad enn tidligere utøver vold eller
truer med å utøve vold overfor vitner
og andre aktører i straffesaker. Formålet
med bruk av vold og trusler kan bl.a. være å påvirke
ansatte i domstolene, politiet, påtalemyndigheten, kriminalomsorgen eller
forsvarerstanden i vedkommendes arbeid under straffesaken.

Det er ikke så rent sjelden
vi opplever at det framsettes trusler mot ansatte i politiet
og deres familier. Det har også vært
framsatt trusler mot dommere. Slike trusler må tas meget
alvorlig, og foranlediger tiltak fra politiets side for å beskytte
tjenestemennene og eventuelt også deres familier.

Jeg har som justisminister søkt å være
en aktiv pådriver for å møte
den bekymringsfulle utviklingen med effektive mottiltak. Her vil
jeg nevne forslag til lovendringer for beskyttelse av aktørene
i straffesaker mot trusler og represalier fra 2000, som ble behandlet
og vedtatt av Stortinget. Dette gjaldt bl.a. en ny § 132 a
i straffeloven om skjerpet straff for den som utøver vold eller
trusler mv. mot aktørene i straffesaker, herunder
personer som utfører tjeneste for politiet eller
påtalemyndigheten. Det ble samtidig vedtatt bestemmelser
om anonym vitneførsel på visse vilkår
og i viktige saker og utvidet adgang for vitnet til kun å oppgi
arbeidssted i stedet for bopelsadresse i retten.

Justisdepartementet har også fremmet
forslag til endringer i politiloven om bruk av fiktiv identitet,
som ble vedtatt av Stortinget desember i fjor. Denne adgangen kan også brukes
overfor polititjenestemenn og -kvinner og andre i deres
husstand som står i fare for å bli
utsatt for alvorlig kriminalitet rettet mot liv, helse eller
frihet.

Jeg vil også nevne at departementet
har sendt på høring forslag om tiltak for bekjempelse
av organisert kriminalitet, hvor det bl.a. foreslås straffeskjerpelse
for alle typer organisert kriminalitet som også åpner
adgang til utvidet metodebruk.

En arbeidsgruppe nedsatt av Justisdepartementet framsatte
forslag til beskyttelsestiltak for vitner i rapport i mai 2002.
Justisdepartementet besluttet at arbeidsgruppens forslag skulle
iverksettes med umiddelbar virkning så langt det var praktisk
mulig, og at disse skulle fastsettes i nasjonale retningslinjer
for vitnebeskyttelse. Sikring av bosted med
alarm eller ny bolig med hemmelig adresse er aktuelle
tiltak.

Med den utviklingen vi ser innenfor
grenseoverskridende
organisert kriminalitet, narkotikakriminalitet, kriminalitet i MC-miljøer
og bandekriminalitet, må vi kanskje i økende grad være
forberedt på å stå overfor situasjoner
der sentrale vitner og polititjenestemenn og -kvinner utsettes for
trusler og voldsutøvelse. Dette skaper særlig
problemer på grunn av kriminalitetens
internasjonale karakter. Som rettsstat er det vår plikt
til å kunne beskytte disse, og det kan være
aktuelt å gi vedkommende beskyttelse i et annet nordisk
land. Jeg har derfor tatt initiativ til et nordisk
samarbeid, og det ble i mars i fjor avholdt et nordisk møte
i Oslo om samarbeid om vitnebeskyttelse.
Samtlige nordiske land var representert på dette møtet,
som ble arrangert av Politidirektoratet. Dette arbeidet videreføres
nå av de nordiske rikspolitisjefene.

 Representanten er inne på noe
helt vesentlig, at det som nå kommer fram, som jeg har
vært kjent med i lengre tid, og som har vært
drivkraften bak mitt betydelige engasjement for å bekjempe organisert
kriminalitet og hjelpe denne kriminalitetens ofre, i altfor liten
grad har vært framme i offentlighetens bevisstgjøring
og debatt. Derfor er det veldig fortjenstfullt at representanten
bidrar til en slik skjerpet oppmerksomhet.

Kjernen i spørsmålet fra
representanten er: Hva kan vi gjøre for å være
i forkant? Vi kan f.eks. arbeide gjennom nye politimetoder, som
det er åpnet adgang for overfor organisert kriminalitet,
og være våkne overfor miljøene, fordi
man vet at man har saker på miljøene som særlig knytter
seg til alle politidistriktene som har fått en
ny mulighet til spisskompetanse, som også knytter
seg til det organet i politiet som heter ROK,
Rådet mot organisert kriminalitet, og spesialenheten i
politiet som heter CATCH, som spesielt
skal gå etter bakmennene. Hvis man her får
systematisert det arbeidet, som vi er godt i gang med, vil man også ha
miljøene under oppsikt på en slik måte
at 

de

 skal vite at politiet
følger med. På den måten gir man også økt
beskyttelse til de frontsoldatene som representanten har tatt opp
i sitt spørsmål.

 Når det gjelder politimetodene, er
de nødvendige, og de er nøye rettslig
regulert. Vi bruker dem nettopp i alvorlige situasjoner
med trusler, som er bakgrunnen for spørsmålet
som representanten har tatt opp. Med lov skal landet styres, og
det skjer også her. Men det skal ikke
styres med naivitet. Jeg opplever at representanten er med på å bekjempe
naiviteten og samtidig slå et slag for at når
vi gjør det, skal vi gjøre det med rettsstaten
i bakhånd. Det har vi lagt opp til.

I kampen mot denne kriminaliteten gir metodebruken politiet
veldig viktige virkemidler. Så kommer andre forhold
som representanten har tatt opp, nemlig et god samarbeid
på tvers av landegrensene – rett og slett et godt
etterretningssamarbeid, slik at man drar sammen, ikke bare mellom
politidistrikt i Norge, men også på tvers
av landegrensene. Det er vi aktivt i gang med, både
i forhold til Norden, i forhold til Østersjøområdet
og i forhold til Europol og Interpol. Jeg har tidligere selv hatt
kontakt med politimyndigheter bl.a. i Russland og i USA, slik at
vi har et samarbeid som gjør at den
organiserte kriminaliteten blir fanget opp og bekjempet så godt
som overhodet mulig.





                

 Først vil jeg understreke betydningen
av at norske lover er i samsvar med våre internasjonale
menneskerettsforpliktelser, herunder Den europeiske menneskerettskonvensjonen.
Det er derfor viktig at lovforslag blir vurdert i forhold til menneskerettskonvensjoner
før forslaget fremmes for Stortinget.

Dersom norsk lov skulle være
i strid med de menneskerettskonvensjonene som er inkorporert i menneskerettsloven,
vil konvensjonene gå foran og annen norsk lov bli satt
til side.

I forbindelse med utarbeidelsen av forslag
til lov om styrking av menneskerettighetenes stilling i norsk rett, ble
det tatt til orde for at det burde opprettes et enhetlig kontrollsystem
for alle nye lover, forskrifter o.l. for å sikre
at disse så langt som mulig samsvarer med menneskerettighetene,
f.eks. ved å opprette en egen ekspertgruppe.

Departementet gikk imidlertid ikke
inn for dette forslaget av tidshensyn. Derimot påpekte
Justisdepartementet at det er viktig at lovforslag hvor menneskerettigheter kan
tenkes å ha relevans, på høringsstadiet
og eventuelt senere hvis det har skjedd omfattende endringer,
blir forelagt minst én høringsinstans som har
kunnskap om og interesse for menneskerettsspørsmål.
Fagdepartementene har et selvstendig ansvar for å innhente
slike vurderinger. Institutt for menneskerettigheter, Den Norske Helsingforskomite,
Amnesty International Norge er eksempler
på institusjoner som normalt blir hørt i spørsmål om
menneskerettigheter, foruten de mer ordinære juridiske
høringsinstanser.

Både Justisdepartementet
og Utenriksdepartementet bistår i tillegg andre
departementer med slike vurderinger. Dersom det ved oppstart av
lovarbeid viser seg å være menneskerettsspørsmål
som trenger avklaring, vil de to departementene påpeke
dette.

Arbeidet følges også i
Justisdepartementets ordinære lovarbeid. Som kjent skal alle
lovutkast forelegges Justisdepartementets lovavdeling
til lovteknisk gjennomgåelse. Forholdet til menneskerettskonvensjoner
er av de ting som blir sjekket. I tillegg vil disse departementene, så vel
som høringsinstanser, kunne ta opp spørsmål
om forholdet til menneskerettighetskonvensjonene i sine vanlige
høringsuttalelser.

Anne
Berit Andersen hadde her overtatt presidentplassen.

 Det synes for meg, ut fra den informasjon jeg
har innhentet, som om ordningen med at hvert enkelt departement
har hovedansvaret for forholdet til Menneskerettskonvensjonen på sine
områder, fungerer tilfredsstillende. Men det er også riktig, som
jeg sa i mitt svar, at alle lovutkast
skal forelegges Justisdepartementets lovavdeling til lovteknisk
gjennomgåelse, og da blir forholdet til Menneskerettskonvensjonen
blant de ting som blir sjekket.

Det er også slik at vi selvfølgelig
følger med på hva som skjer i Strasbourg. Vi venter
på dom i fire saker om forholdet mellom
erstatning og straff – to gjelder domstolenes rett til å dømme
tiltalte til å betale erstatning etter en frifinnende
dom, to gjelder tiltaltes rett til erstatning etter frifinnende
dom. Når det gjelder de to siste, er loven allerede endret.
Når det gjelder de to første: Skulle vi tape,
må vi selvfølgelig vurdere å endre
straffeprosessloven. Så dette er også en
del av den aktsomhet som vi har i forhold til EMK-forpliktelsene
våre.

 Så langt både sinnet
er åpent, øynene er åpne, alle
er våkne og ikke sovende og alle fagarbeidere
gjør sitt, gjør vi det vi kan. Hvis vi skulle begå det
som på parlamentarisk språkbruk heter «en inkurie» – det
betyr at vi ikke var gode nok – bestreber
vi oss på å rette opp det snarest mulig og selvfølgelig også å ha
det på en korrekt måte i forhold til
Stortinget.





                

