 Regjeringen foreslo i St.meld. nr. 44 for 2000-2001,
Redningshelikoptertjenesten i fremtiden, å opprette en
ny base i Florø. Dette fulgte et flertall i Stortinget
opp gjennom Innst. S. nr. 156 for 2001-2002.

Basen skal drives av en sivil operatør,
da Forsvaret ikke har kapasitet til å drive denne.
Stortinget gav samtidig anvisning på at det skal opprettes
tilstedevakt på samtlige redningshelikopterbaser på fastlandet.
Tilstedevakt gir en betydelig bedre redningshelikopterberedskap for hele
landet, også for Vestlandet, sammenlignet med situasjonen
i dag.

Justisdepartementet nedsatte i tråd
med Stortingets forutsetning i oktober i fjor Helikopterfaglig Forum,
bestående av aktuelle brukere av redningshelikoptertjenesten.
Forumet, som er i full gang, har som hovedoppgave å anbefale
krav til framtidige redningshelikoptre sett i forhold til Forsvarets
anbefalinger av NH90 som framtidig redningshelikopter. Resultatet
av dette arbeidet vil også være nyttig
i forbindelse med kravspesifikasjonene ved anbudsutlysning for den
sivile basen i Florø.

Etablering av en ny redningshelikopterbase
i Florø vil gi en ytterligere forbedring
av redningsberedskapen på Vestlandet, og Regjeringen vil også komme
tilbake til dette i naturlig budsjettsammenheng.

 Når det gjelder framdriften i saken,
har Regjeringen valgt på basis av hele den drøftingen
Stortinget hadde om redningshelikoptere, også å dra
nytte av det som kommer ut av Helikopterfaglig Forum. Forumet har
en arbeidsframdrift som er i rute, som vil strekke seg gjennom første
halvår i år. På grunnlag av det forumet
kan Regjeringen vurdere hva den vil gjøre både
med anbud og anbudsopplysninger. Det er det som gjør at
det er naturlig for meg å si det jeg sa, at Regjeringen
vil komme tilbake til dette spørsmålet i forbindelse
med budsjettet.

 Vi deler oppfatningen av viktigheten av å ha gode
redningshelikoptre. Siden Regjeringen fremmet forslaget om basen
i Florø, deler vi også den oppfatningen
at det må være bra.

Men det er slik at det er i budsjettsammenheng
Stortinget tar stilling både til prioritering
og framdrift. Det er Regjeringen som da legger sin sak fram for
Stortinget. Det er det svaret jeg har gitt tidligere, og det gjentar
jeg gjerne. Da vil vi alle ha en sjanse til å bli
vurdert og til å engasjere oss. Slik vil det også bli
i denne saken.





                

 Justisdepartementet er sentralmyndighet etter
Haag-konvensjonen om internasjonal barnebortføring. De
aller fleste sakene etter denne konvensjonen løses
raskt, ofte i løpet av noen uker. Fra 1995
og fram til 1. juli i fjor hadde Justisdepartementet behandlet
ca. 275 barnebortføringssaker, hvor kun tre fremdeles er
uløste.

Den omtalte barnebortføringen til
Mexico er dessverre en slik sak som har vist
seg vanskelig og tidkrevende. Det har i saken
vært to hovedproblemer. Det ene er at barnefaren har holdt
seg i skjul og derfor har unngått pågripelse,
tross flere aksjoner fra politiet i Mexico.
Det andre er at faren i strid med Haag-konvensjonen har
fått dom for foreldreansvaret i en meksikansk domstol.
Dette er en konvensjonsstridig avgjørelse, idet Barnekonvensjonens
artikkel 16 uttrykkelig bestemmer at slike avgjørelser ikke
skal treffes før selve barnebortføringssaken er avgjort.
Justisdepartementet har som sentralmyndighet vært meget
aktiv og pågående overfor
meksikanske myndigheter. I tillegg til det ordinære arbeidet
som gjøres i slike saker, har vi brukt den norske
ambassaden i Mexico aktivt, og vi har engasjert en egen advokat
i Mexico. Representanter for Justisdepartementet har reist til Mexico og
hatt møter med myndighetene der. Interpol er naturligvis
koblet inn. Vi har også sendt en offisiell klage
til meksikansk UD over bruddene på konvensjonen. Denne klagen
er nå til behandling i Mexico.

Saken er dessverre ikke
løst, og jeg forstår den fortvilelse og frustrasjon
som moren må føle. Jeg kan imidlertid forsikre
at departementet vil fortsette å følge opp denne
saken på en meget offensiv måte. Jeg vil også vurdere om
jeg skal ta saken opp personlig med min meksikanske kollega.

Som jeg sa innledningsvis, løses de
fleste saker etter Haag-konvensjonen raskt. Gjennom denne
konvensjonen er det etablert et internasjonalt regelverk
og samarbeid som har vist seg meget tjenlig
til å løse denne typen saker. Ca. 60 land har
hittil sluttet seg til konvensjonen, og nye kommer stadig til. Jevnlig
avholdes det internasjonale konferanser om konvensjonen, og regelverket
er i stadig utvikling for å gjøre konvensjonen enda
mer effektiv. Justisdepartementet er og vil fortsette å være
en aktiv pådriver i dette arbeidet.

 Forebygging er helt avhengig av at man rettidig
kan få vite om det og eventuelt gjøre
noe med det. Jeg antar at den viktigste forklaringen
på det antallet som representanten Sandberg tar opp, er
at sakene gjelder land som ikke kommer inn under Haag-konvensjonen.
Der har vi et betydelig problem. Det er ikke noen
tvil om det. I de sakene er vi avhengige av enten å komme
fram til en forhandlingsløsning med bortføreren eller å forfølge
saken i rettssystemet i vedkommende land. I praksis er det slik
at både utenriksstasjoner og UD yter meget stor
innsats. Men hovedutfordringen i forhold til disse sakene
som ligger utenfor Haag-konvensjonsområdet, er rett og
slett å få flere land til å slutte seg
til.

Den konkrete saken som representanten tok opp,
ligger innenfor Haag-konvensjonsområdet.
I de sakene lykkes vi ofte. Vi har ikke lyktes i denne
saken. Vi kommer til å fortsette å engasjere oss.
Vi har i saker innenfor Haag-konvensjonen f.eks.
gitt støtte til privatetterforskere for å bistå.
Vi er altså villige til å jobbe intenst for å finne
løsninger. Vi har heller ikke flere maktmidler
enn dem vi har, men dem vi har, har vi tenkt å bruke.

 Jeg oppfatter at representanten vil være
konstruktiv og søker etter virkemidler. Jeg har ikke
en generell fullmakt til å gå inn på det,
men jeg vil ta med meg alle ideer som kan være
til nytte for å komme videre.

Jeg har tidligere vist til at når
det gjelder det som er utenfor Haag-konvensjonens område,
er både Utenriksdepartementet og utenriksstasjonene
meget aktive, og de gjør en utmerket jobb. Vi har også strukket
oss langt når det gjelder definisjonen av rettshjelp – og
Stortinget gav sin tilslutning til det – der man også kunne åpne
for at rettshjelpsmidlene bl.a. kunne brukes til privatetterforskere,
noe som er skjedd i noen tilfeller.

Jeg er personlig kjent med sakene, for jeg
har møtt mennesker som har vært utsatt for det
som engasjerer representanten i hans spørsmål.
Derfor har jeg også det engasjementet som ligger
i svaret. Vi skal se på de virkemidlene vi har, og er det
noe vi kan vurdere å komme tilbake til, skal vi gjøre
det. Men jeg deler ikke ut enkeltløfter før
jeg har hatt tid til å tenke og vurdere. Men jeg oppfatter
at representanten ber meg tenke og vurdere, og det skal jeg gjøre.

