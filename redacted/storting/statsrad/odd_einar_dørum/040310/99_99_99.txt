 Spørsmålet har vært
forelagt Politidirektoratet, som opplyser følgende:
Arbeidet er godt i gang. Det har vært holdt to møter
av orienterende art med de ansatte ved Politihøgskolens
Utdanningssenter Nord-Odal, hvor også fagforeningsrepresentanten for
de ansatte har deltatt. I tillegg har det vært samtale med
den enkelte ansatte for å kartlegge kompetanse og andre
forhold av betydning for det tilbud som vil bli gitt om framtidig
arbeid,

Nedleggelsen i Nord-Odal er beregnet til å frigjøre
ca. 7,5 mill. kr. Ut fra gitte føringer for utviklingen
av Sæter gård ønsker Politihøgskolen å benytte
inntil en tredjedel av summen der og de resterende midler til Justissektorens
kurs- og øvingssenter i Stavern.

Det er besluttet at utdanningssenteret på Sæter
gård i Kongsvinger skal oppgraderes
og styrkes. Noen mindre ombygginger og tilpasninger
på eksisterende bygningsmasse på Sæter
gård er allerede utført. Det er ferdig utarbeidet
planer for restaurering og oppgradering av et gammelt internatbygg.
Politihøgskolen arbeider nå med planer for å flytte
verkstedet fra Nord-Odal til Sæter gård. Politihøgskolen ønsker å overføre
personell til verkstedet, kjøkkenet, renhold og kontor.
En opplæringsstilling i Oslo er allerede etablert.
Politidirektoratet skal nå forhandle fram en omstillingsavtale.
Man forventer å finne fram til gode løsninger
for samtlige ansatte innen 1. oktober 2004. Høgskolen
tar her hensyn til den nye særavtalen av 1. januar
2004 om omstilling i staten.

Arbeidet er i øyeblikket inne
i en meget aktiv fase. Det er imidlertid for tidlig på det
nåværende tidspunkt i prosessen å gi
endelig uttrykk for hvilke kurs og aktiviteter
som skal flyttes til Sæter gård.

 Jeg sa at vi nå er inne
i en prosess for å sortere i det, at vi har gjort klar
planer. Det framgår av svaret at vi skal bruke
Sæter, bl.a. verkstedet og personalet.

Men det er sider ved saken som ikke
er sluttført, så det vil jeg komme tilbake til.
Jeg står fast ved det som er representantens anliggende,
og som er felles for oss, at vi skal oppruste Sæter gård
og sørge for at samtlige ansatte i Nord-Odal får
en meningsfylt jobb etterpå. Det framgår av den
kunnskap jeg nå har fått, at det kan mange av
dem selvfølgelig påregne å få i
området. Vi så i sin tid for oss flere muligheter,
både Sæter gård, fengselet i Kongsvinger
og politiet for øvrig. Vi skal sørge
for at dette blir fulgt opp på en skikkelig måte
for de ansatte.

Når det gjelder den endelige klarering
av alle sider ved Sæter, har jeg ikke
noe å tilføye utover det jeg sa, at vi nå er inne
i en meget aktiv prosess, og at jeg må få lov til å komme
tilbake til det. Men grunnholdningen min er helt klar, slik representanten
har beskrevet det.

 Jeg tar med meg representantens synspunkter
og har selvfølgelig hans forståelse for at jeg ikke
kommenterer første del av spørsmålet nå.

Når det gjelder Bruvoll, vet jeg at
det har vært jobbet med forskjellige ideer, men for øyeblikket
har ikke jeg noe konkret som jeg kjenner til,
på mitt bord. Vi kommer til å undersøke
det vi kan undersøke, og bidra med det vi kan bidra med,
og det holder vi på med inntil vi er tomme for idéer.
Vi er selvfølgelig også åpne
for de innspill som måtte komme fra kommunen, ut fra at
vi har sagt oss villige til å føre en
dialog om dette.

Ellers vil jeg takke representanten for en
konstruktiv tone. Vi hadde et ulikt syn i utgangspunktet, men vi
har et felles syn om at det som nå er resultatet, må bli
skikkelig. Jeg vil i denne sammenheng også takke
representanten for et særdeles konstruktivt innlegg han
i sin tid hadde for at vi skulle få på plass fengselet
i Kongsvinger. Av og til er det slik her i salen at vi kan konkurrere
partipolitisk, men vi kan også samarbeide om
løsninger. Representanten har helt rett i at vi snakker
om en del av landet som har behov for arbeidsplasser.





                

 Jeg kan ikke gå inn i noen
diskusjon om statsbudsjettet for 2005 før Regjeringen har
lagt fram sitt samlede budsjett. En budsjettsak er først
en budsjettsak når budsjettet legges fram. Jeg vil imidlertid
tilføye at Regjeringen stilte i budsjettforslaget for 2004
midler til disposisjon for å videreføre arbeidet med
nytt fengsel i Halden.

Arbeidet med nytt fengsel i Halden
er nå over i en ny fase. I det praktiske arbeidet med detaljprosjektering
er tegninger og dokumenter sikret. Kostnadsrammen er til ekstern
gjennomgang og kvalitetssikring, i tråd med retningslinjene
for store statlige investeringer.

Jeg minner om at ordinær prosedyre
i forbindelse med byggeprosjekter i statlig regi er å ferdigstille
detaljprosjektering og utarbeide anbudsgrunnlag først etter
at kostnadsrammen er godkjent og det er gitt startbevilgning for
prosjektet. Det er slik det også gås
fram i denne saken nå.

 Tidsplanen og opplysninger om utbyggingen av Halden
fengsel er korrigert både i tilknytning til statsbudsjettet
for inneværende år, ved behandlingen av budsjettet
i justiskomiteen og i et
parallelt, skriftlig spørsmål til meg, med samme
anliggende som spørsmålet fra representanten Hedstrøm,
fra representanten Svein Roald Hansen. Der har jeg gitt akkurat
det samme svaret som jeg nå har gitt representanten Hedstrøm.

Det vil, ut fra den framrykkingen dette arbeidet
har, bli noen forsinkelser. Det har jeg tidligere gitt
uttrykk for. Det er den praktiske situasjonen i dag.

 Partirepresentanter behandles likeartet av
meg. Jeg kan ikke i farten huske at representanten Svein
Roald Hansen fikk et annet svar enn representanten Hedstrøm.
Hvis han hadde fått det, ville jeg ha brutt med alle
grunnprinsipper, både for min opptreden overfor
stortingsrepresentanter i denne sal og overfor den faktiske situasjonen.

Justiskomiteen
har understreket at dette prosjektet er viktig. Men jeg vil vise
til at det er satt i gang en rekke tiltak på Østlandet,
hvor vi har en stor soningskø, både
i Kongsvinger, som jeg var inne på i forrige
spørretimespørsmål fra representanten
Storberget, i Oslo fengsel og også midlertidige
løsninger i Kongsvinger. Vi har også andre
tiltak. Jeg er klar over hva vi trenger av soningsplasser, og jeg
får komme tilbake til det ut fra det som blir Regjeringens
opplegg når vi kommer med statsbudsjettet.





                

 I hvert politidistrikt er det politimesteren
som har ansvaret for å planlegge oppgaveløsningen
slik at man får best mulig polititjeneste innenfor
de ressursene som til enhver tid er til disposisjon.

I Hedmark politidistrikt er nåværende
rutiner for transport og framstilling av varetektsfanger slik at
enheten som «eier» saken, er ansvarlig
for at transport og framstilling blir foretatt. Hedmark politidistrikt
er imidlertid stort i utstrekning, og for å være
mest mulig kostnadseffektiv har politistasjonen på Hamar
som en hovedregel bistått de øvrige tjenestestedene
i distriktet med disse oppgavene.

Spørsmålet har vært
forelagt Politidirektoratet, som opplyser følgende:

Også når det gjaldt
det omtalte oppdraget, ble det vurdert om Hamar eller
Elverum politistasjon kunne
bistå med transport og framstilling. Av flere årsaker
var akkurat det denne gang ikke mulig å få til,
og alternativet, slik politidistriktet vurderte situasjonen, var å beordre
polititjenestemenn på overtid for å utføre
oppdraget. Politidirektoratet mener at politidistriktet
har valgt en uheldig løsning i den aktuelle saken.

Politidirektoratet vil følge opp saken
overfor politidistriktet for å få vurdert om denne
saken er en enkeltstående hendelse i forhold til de eksisterende
rutiner for transport og framstilling i Hedmark politidistrikt.

Jeg kan opplyse representanten
Hernæs om at jeg ut fra de opplysninger jeg har fått,
selvsagt ikke er tilfreds med resultatet av de vurderinger
som har vært gjort her.

Jeg vil også gi følgende
tilleggsopplysning:

Transport og framstilling av varetektsfanger
er en oppgave som krever store ressurser i politidistriktene. Justisdepartementet
har derfor fokusert på denne problemstillingen, og Politidirektoratet
skal nå i 2004 starte et prøveprosjekt hvor fangetransport
settes ut på anbud. En annen del av dette prosjektet, i
samarbeid med kriminalomsorgen, går
ut på bedre koordinering
av transport av pågrepne, varetektsinnsatte og domfelte.
Hedmark politidistrikt vil være ett av pilotdistriktene
i en slik ordning.

 Jeg tror samtlige er ute etter å finne
konstruktive løsninger.

Jeg har som sagt forelagt saken for Politidirektoratet, som
har gitt meg den klare kommentaren og den klare konklusjonen som
de har. Jeg har ikke funnet noen grunn verken
til å legge til noe eller trekke fra noe.

Samtidig vil jeg fokusere på at det
vil bli arbeidet for å samordne alt
som har med framstilling og varetekt på Østlandet å gjøre,
og jeg legger vekt på det samarbeidet som
skal skje mellom kriminalomsorgen og politiet. Jeg tror
det kan være en del tomgangskjøring.
Det å få utnyttet dette i et samarbeid mellom
kriminalomsorgen og politiet ser jeg positivt
på.

