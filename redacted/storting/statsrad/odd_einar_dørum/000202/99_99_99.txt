  Det er ikke riktig at politiet ikke har bøtelagt
aksjonister som deltok i lastebilaksjonen. To av aksjonene i Oslo
var varslet til politiet på forhånd, i tråd
med bestemmelsene i politiloven. Politimesteren nedla ikke forbud
mot disse to aksjonene, og hun satte heller ikke vilkår
for gjennomføringen av aksjonene. Én av aksjonene var ikke
meldt til politiet på forhånd, og flere av deltakerne
i denne aksjonen ble bøtelagt. 

Politimesteren må på selvstendig
grunnlag avgjøre om en varslet aksjon skal forbys, eller
om det skal settes vilkår for gjennomføringen.
Som jeg sa i spørretimen forrige uke, som svar på spørsmål
fra representanten Kenneth Svendsen: Politimesteren i Oslo så at
demonstrasjoner kunne aksepteres til et visst punkt, gitt at de
var meldt. Fra et visst punkt mente hun at ytringen var sett og
hørt, og hun gav da en klar beskjed om at nok var nok. 

Politiet må foreta en løpende
vurdering av aksjonsformene og de skadevirkningene aksjonene kan
få. Politiet kan forby aksjoner dersom det er grunn til
frykt for at de kan forårsake alvorlig forstyrrelse av
den offentlige ro og orden eller den lovlige ferdsel. Alternativt
kan politiet sette vilkår for gjennomføringen
av aksjonen, slik at hensyn til den offentlige ro og orden og den
lovlige ferdsel ivaretas. Politiet kan dessuten stanse eller oppløse
demonstrasjoner og aksjoner dersom de avvikles i strid med nedlagt
forbud eller fastsatte vilkår. Jeg har tillit til at politiet
er i stand til å vurdere og behandle disse sakene på en
forsvarlig og fornuftig måte. Justisdepartementet sendte
for øvrig et rundskriv til landets politimestre sist uke
for å vise til de hensyn som skal ivaretas ved anvendelse
av politiloven § 11, og som berøres
av representantens spørsmål.

Dersom aksjonen gjennomføres til tross
for at politiet har nedlagt forbud, eller i strid med gitte vilkår,
kan aksjonistene bli stilt strafferettslig ansvarlig for sine handlinger.
Dette er imidlertid spørsmål som hører
under påtalemyndighetene og som jeg ikke finner det riktig å gå nærmere
inn på. 

  Jeg konstaterer at da Oslos politimester etter
den sist meldte demonstrasjonen, tror jeg, mandag for godt over
en uke siden sa at nok var nok, ble det tatt til etterretning og
respektert. Jeg konstaterer også at politimesteren i Halden
politidistrikt mente at de aksjoner som forelå der, var
ulovlige, og jeg konstaterer også at de opphørte
dagen etterpå. Jeg vil videre understreke at i skrivet
hvor departementet har vist til politiloven § 11,
har vi klart sagt om eventuelle nye lastebilaksjoner at aksjoner
som blokkerer hovedferdselsårer, viktige innfartsårer
og terminaler, må ikke antas å kunne aksepteres,
og at man forutsetter at det også reageres på dette.
Jeg føler derfor at det er satt en grense, men jeg har tillit
til at politiet alltid håndterer den grensen. 

Jeg har videre konstatert at Oslo politimester
i de senere år har utøvd en større romslighet
og liberalitet i forbindelse med demonstrasjoner generelt enn det
som kanskje har vært vanlig tidligere, og jeg tar en slik
praksis til etterretning. Jeg føler at det er å holde
en linje, slik politimesteren selv har svart i flere offentlige
sammenhenger. 

Jeg vil til slutt kommentere at i forbindelse
med samtale mellom statssekretær Solbakken og Andenæs
var det også enighet om at det måtte settes grenser,
og departementet har konstatert at politiet har gjort det. 

  Det er slik at i ytterste fall kan en justisminister
instruere politidistrikter. Men det er ikke nødvendig å gjøre
det så lenge man oppfatter at politidistriktene forvalter
skjønn på en riktig og bra måte. Det
er hovedregelen. 

Det er ikke riktig at man la seg flat. Man
aksepterte to lovlige demonstrasjoner, men reagerte mot én
ulovlig, og sa etter at dette hadde hatt et omfang som politiet
oppfattet som uakseptabelt, at nok var nok. Det er en usedvanlig
klar melding. Det er slik at politiet må utøve
skjønn i hvert eneste tilfelle. Det gjelder for politiet
som for alle andre at de følger de meningsytringer som
følger i kjølvannet.

Jeg synes på det tidspunkt da det
ble sagt at nok var nok, at det var en adekvat reaksjon. Og jeg
har selvfølgelig vært innforstått med
det rundskriv som Justisdepartementet har sendt ut, hvor vi har
resonnert over politiloven § 11 og hva som eventuelt
vil bli situasjonen ved nye lastebilaksjoner. Jeg tror ikke noen
skal være i tvil om det. Budskapet som er sendt, er at
nok er nok. Man kan ikke påregne å få tillatelse
til omfattende aksjoner som blokkerer hovedveier, hovedferdselsårer,
terminaler osv.





                

