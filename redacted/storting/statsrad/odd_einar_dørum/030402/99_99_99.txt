 Stadig flere kvinner kommer til landet gjennom
familiegjenforening på grunnlag
av ekteskap. Ekteskapet kan i noen tilfeller være
formidlet via Internett eller gjennom et ekteskapsbyrå,
slik det refereres til i representanten Bekkemellem Orheims spørsmål.
Vi er kjent med at en økende andel av disse kvinnene også utsettes
for vold og overgrep av ektefellen og må søke
tilflukt på krisesentrene. I noen tilfeller finner
vi eksempler på at en og samme mann
har hentet mange kvinner som etter kort tid byttes ut
med nye.

Vi har iverksatt tiltak for at disse
kvinnene skal få en best mulig behandling i de tilfeller
de henvender seg til politiet. Alle politidistrikter fikk
fra 1. juli en familievoldskoordinator, som skal
bidra til at politidistriktene behandler alle slike saker
med høy profesjonalitet, uansett hvilket politidistrikt
ofrene henvender seg til.

Problemene i noen tilfeller er at
politiet kommer til kunnskap om disse sakene
i ettertid. I tillegg er dette meget komplekse saker, som krever
individuell behandling. Jeg vil imidlertid vurdere flere tiltak.
Dette gjelder bl.a. forslaget om å gi utlendingsmyndighetene
mulighet til å innhente opplysninger fra strafferegisteret,
slik at de kvinner som søker familiegjenforening
med herboende ektefelle, kan advares mot å inngå ekteskap
med vedkommende mann. Pr. i dag har utlendingsmyndighetene ikke
hjemmel for å avslå en søknad
om familiegjenforening fordi
det foreligger opplysninger eller
mistanke om at norske borgere har mishandlet tidligere
ektefelle. Et lovutvalg som er nedsatt for å gjennomgå utlendingsloven,
vil imidlertid se nærmere på disse spørsmålene. Lovutvalget
vil levere sin innstilling ved utgangen av 2003.

Jeg er imidlertid skeptisk til å iverksette
tiltak som utelukkende baseres på å lovregulere
slik virksomhet. I mange tilfeller vil ikke politiet være
kjent med at en lovovertredelse kan eller vil bli begått.
Lovregulerende tiltak vil derfor kunne gi falsk trygghet og således
få ingen eller kun en begrenset virkning i forhold
til det som er hensikten, nemlig å forhindre at disse kvinnene
utsettes for nedverdigende behandling eller alvorlig voldskriminalitet.

I tillegg til en eventuell lovregulering
bør det derfor utarbeides informasjonsmateriell på aktuelle
språk, der kvinnene gis informasjon om sine rettigheter
og hvordan det offentlige hjelpeapparatet fungerer i Norge. En mulighet
vil kunne være å distribuere informasjonsmateriellet
i forbindelse med søknaden om opphold
i Norge.

I forbindelse med arbeidet med ny handlingsplan, «Vold
mot kvinner», vil de nevnte tiltak bli vurdert. Der vil
vi også vurdere ytterligere tiltak for å beskytte
denne gruppen kvinner, slik de er presentert i representantens spørsmål.

Kjell
Engebretsen hadde her overtatt presidentplassen.

 Representanten og jeg har det samme engasjementet.
Vi skal bruke loven der den rekker og med fornuft kan
anvendes. Det var det jeg sa i hovedsvaret, og det er rett oppfattet,
slik som det er blitt fortolket.

Jeg er også kjent med den
svenske ordningen, og det er nettopp slike tiltak
som vil aktualiseres i forbindelse med det å gå inn
i strafferegisteret, slik at man kan gi opplysninger i tilfeller
hvor en person tidligere er straffet for vold. Den andre
siden av dette er å nå fram med informasjon. Det
har vi lagt opp til i forbindelse med et annet tiltak, som dessverre
er i slekt med dette, nemlig trafficking, hvor vi i tillegg til
lovregulering også bruker informasjonstiltak.

Jeg er enig med representanten i at i situasjoner
der ekteskap inngås på dette grunnlag, er vi nødt
til å styrke rettssikkerheten for kvinnene som utsettes
for overgrep. Jeg har tidligere svart på spørsmål
til meg i Stortinget at den svenske ordningen er ett av
de tiltak som vi vil ta med i jobben til dette lovutvalget som jeg
har vist til i hovedsvaret mitt. Vi har en ny utfordring, og den
må vi møte.

 Det er ingen som dør av å være
romslig. Jeg startet Handlingsplanen mot vold i samliv, som også hadde
med noen av disse aspektene, og den ble videreført
av justisminister Hanne Harlem. Det gav jeg henne ros for, og det
var helt naturlig å ta opp tråden. Som politikere
må vi av og til konstatere at vi faktisk står
sammen i saker, og da gjør vi det. Så kan vi benytte
vår politiske kreativitet til å bli dyktige politiske håndverkere
for å hjelpe dem som trenger det. Og der føler
jeg at representanten og jeg er på den samme banehalvdelen.





                

 Nå er Justisdepartementet allerede
frikjent i avisen Østlendingen, med behørig kommentar fra
representanten Storberget. La meg sitere:

«Departementet
frikjent for ran

– En sterkt beklagelig feil. Justisdepartementet
står ikke bak vår næringspolitiske
tekst, sier Bjørn Lauritzen i Skogeierforbundet.»

Det er jo rett og rimelig at man reagerer på det
som er, og jeg regner med at representanten leser Østlendingen, akkurat
som statsråden gjør, men la oss nå legge
den gode hensikt til grunn.

For å nå de mål
som representanten Storberget og jeg er enige om, nemlig at vi skal
få fram en sak raskest mulig, samarbeider vi ikke bare
med Skogeierforbundet. Vi samarbeider med Bondelaget, Tomtefesteforbundet
og Allmenningsforbundet. Spørreundersøkelsen vil
gå ut på en skikkelig måte, og vi regner
med at svarene er retningsgivende. Så vil departementet
foreta sin politiske vurdering. Jeg konstaterer at de som har misbrukt
vår logo, som de sier, ved «en teknisk feil»,
har lagt seg flate for oss, og da følger vi den parolen
at når man har unnskyldt seg på behørig
kraftig måte, er saken tatt til etterretning fra vår
side.

 Denne saken har en saklig kjerne
og en polemisk kjerne. Den saklige kjernen er at Stortinget raskt
ville ha en evaluering. Det får Stortinget. De vil også ha
lovforarbeider. Det får Stortinget.

Den polemiske kjernen er neppe representanten
Storberget helt ukjent med. Han har selv i den gode saks
tjeneste vært skarp i polemikken, og det er hans rett som
en aktiv politiker. Han må regne med å legge til
grunn at Justisdepartementet klarer å sortere mellom
polemikere, enten de nå representerer Skogeierforbundet eller
det er representanten Storberget. Det er nemlig slik at vi har en selvstendig
plikt å forholde oss til de føringer Stortinget har
gitt, og det kommer vi til å gjøre. Så får
Stortinget tilbake det materiale som de har bestilt, og som jeg
har kommentert og gitt tilslutning til i behørige runder
i dette hus, senest for ikke så lenge siden.
Så møtes vi med de løsninger som vil
bli lagt på bordet da.





                

 Det er en viktig oppgave for Justisdepartementet,
i samarbeid med andre sentrale og
lokale myndigheter, å videreutvikle tilbudet til menn med
voldsproblematikk.

Foruten det tilbudet som gis ved Alternativ
til Vold – ATV – i Oslo, Langesund og Drammen,
er det etablert i alt fire behandlingstilbud
til voldsutøvende menn i Norge. Tilbudet er lokalisert
ved følgende institusjoner:

prosjekt Sinnemestering ved Brøset
i Trondheim

Institutt for Klinisk Sexologi og Terapi

familievoldsprosjektet ved familievernkontoret i Molde

de øvrige regionale
kompetansesentrene for fengsels-, sikkerhets- og rettspsykiatri

I tillegg etablerte Barne- og familiedepartementet
i september 2002 det første ressurssenteret for
menn i Norge – REFORM. Senteret skal sette i
fokus menns problemer og muligheter og skal være
et sted å gå for menn i krise, sorg og vanskeligheter.
Hovedaktiviteter for senteret er bl.a. opprettelse og drift av ressursgrupper for
menn i ulike livssituasjoner, psykologisk og juridisk veiledning
og rådgivning ved skilsmisse og barnefordeling. REFORM
er i første omgang etablert som et treårig prosjekt.

Justisdepartementet har i samarbeid
med Barne- og familiedepartementet og Helsedepartementet gitt et
krisetilskudd på kr 1 610 000
til Alternativ til Vold i 2003. Tilskuddet er en videreføring
av den «krisebevilgning» på kr 800 000
som ble gitt i 2002. Tildelingen ble gitt fordi departementet anser
det arbeidet som Alternativ til Vold utfører, for å være
meget viktig for å utvikle kompetansen på hvordan
man best kan hjelpe menn som er motivert til å komme ut
av voldsbruk.

I tillegg til den direkte støtten
til Alternativ til Volds arbeid for å spre kompetanse på nasjonalt nivå er
det over Justisdepartementets budsjett for 2003 avsatt
ytterligere 1,5 mill. kr til sinnemestringsprogram
rettet mot voldelige menn.

I samarbeid med Barne-
og familiedepartementet, Sosialdepartementet og Helsedepartementet
vil Justisdepartementet i løpet av 2003 utarbeide en ny
handlingsplan når det gjelder vold mot kvinner. Et viktig
satsingsområde i den nye handlingsplanen vil være
tiltak knyttet til å utvikle et landsdekkende tilbud innen
voldsbehandling og sinnemestring, slik også Stortinget
har bedt Regjeringen om i Budsjett-innst. S. nr. 4 for
2002-2003.

 Det er nok dessverre et område
hvor vi både må forebygge, drive brannslukning og
reparere. Vi må sette i verk alle tiltakene samtidig
og ha de tankene klare i hodet. Fordi vi har ligget etter, måtte
vi starte med brannslukning og tiltakene overfor kvinner. Så har
vi erkjent, bl.a. gjennom Alternativ til Volds arbeid, at det er
mulig, hvis man kommer til på rett tidspunkt og på rett
måte, å hjelpe veldig mange menn som ikke
mestrer sine problemer. Det er bakgrunnen for det svaret
jeg har gitt, og som også ligger i representantens engasjement,
slik jeg oppfatter det. Jeg deler den oppfatning at dette tilbudet
må vi utvikle. Det vil nettopp bli et avgjørende
punkt i den nye handlingsplanen mot vold i samliv, hvordan vi skal
nå menn, men også de barna som lever
i disse samlivene. Da vil vi kunne se på hvordan den kompetansen
vi har, skal bygges ut videre. Vi har nå sikret oss grunnsatsingen
på Alternativ til Vold. Så får vi se
hvordan dette tiltaket kan brukes videre og hvordan også andre
tiltak kan brukes.

Jeg deler representantens oppfatning av at
her kan vi også gjøre et arbeid ved å være
ute i forkant og ikke bare måtte drive
brannslukning. Vi trenger altså å tenke alle tankene
i sammenheng.

 Representanten velger å gå veldig
bredt ut, og jeg skal prøve å svare.

For det første er selve
spørsmålet om hvordan man kan skaffe seg basiskunnskaper
i skolen, et av Regjeringens nøkkelpunkter når
det gjelder å satse på skoleutvikling. For det
andre vil ungdomsforskning, som jeg senest i går
hørte om i et utmerket foredrag fra fagfolk som jobber
med dette i Vestfold, tyde på at det er en del
gutter som kommer hardt ut å kjøre. Da får
vi nettopp ta denne forskningen innover oss og lære
av den, og det kommer jeg også til å gjøre.

Og så er det slik at når
det gjelder fengslene, så er et av de tiltakene som faktisk
fungerer veldig bra der, nettopp undervisning. Vi har
en undervisningsordning i Norge som er slik at de som
har mistet den tidligere, enten grunnen er den ene eller
andre, kan få tatt dette igjen senere. Det er også slik
at i norske fengsler er det rekordutlån av bøker
i bibliotekene. Så det er nok her veldig mange som både
tar igjen ting som de ikke har fått med seg før,
og som benytter seg av de mulighetene som eksisterer. Det generelle
i spørsmålet går således langt
bortenfor justissektoren, men det ligger selvfølgelig innenfor
Regjeringens ansvarsområde, bl.a. i forhold til utdanningspolitikken,
og der har jeg allerede svart hvordan man satser på nettopp
de grunnleggende ferdighetene for alle i skolen.





                

