  Sikkerheten i norske fengsler er god, også i
forhold til sammenlignbare land. Dette ser vi bl.a. på tall
på rømninger: i 2003 var det én eneste
rømning fra lukkede fengsler i Norge. I de første
elleve måneder i år har man hatt to slike rømninger.
Dette er svært lave tall, også i internasjonal
målestokk.

Sikkerhet måles også i de
konkrete vurderinger fengslene gjør rundt den enkelte innsatte.
Disse er også gjennomgående gode, f.eks. var det
i 2003 bare ved 3,7 promille av alle innvilgede permisjoner
det ble registrert uteblivelse, dvs. at den innsatte ikke dukket
opp til avtalt tid etter permisjon. Det må legges til at
de aller fleste av disse innsatte selv møtte eller ble
pågrepet av politiet kort tid etter.

Det er en rekke andre felter hvor statistikk
viser gode resultater når det gjelder sikkerheten i fengslene,
og det arbeides hele tiden under høytrykk for ytterligere å forbedre
standarden.

Vi har imidlertid dessverre også hatt
episoder hvor innsatte i fengslene har begått alvorlig
kriminalitet. I alle disse tilfellene blir det undersøkt
om risikovurderingene rundt enkeltinnsatte var gode nok. Et tettere
og bedre samarbeid mellom politi og kriminalomsorg er derfor nødvendig.
For ytterligere å kvalitetssikre dette samarbeidet er jeg
i ferd med å legge siste hånd på nye
reguleringer, i form av et felles rundskriv for kriminalomsorgen,
politiet og påtalemyndigheten om informasjonsutveksling
mellom etatene. Dermed kan både politi og kriminalomsorg
få et bedre verktøy mot kriminaliteten, også den
organiserte og nettverksbaserte.

Som representanten Storberget har sett i media,
har det også vært rettet kritikk mot kvaliteten
på bygningsmasse og teknisk kontrollutstyr i enkelte fengsler.
I hvor stor grad dette går ut over sikkerheten, kan diskuteres, særlig
når man ser dette i sammenheng med øvrige kontrolltiltak.
Men jeg kan forsikre representanten Storberget om at en opprusting
er i gang i en rekke fengsler. Dette skjer bl.a. som et resultat
av nye planmodeller og resultatindikatorer kriminalomsorgen har
innført i min tid som statsråd. Det er dessuten
verdt å nevne at kriminalomsorgen har startet et pionerarbeid
når det gjelder nyutvikling av blokkeringsutstyr for mobiltelefoner
og andre trådløse nettverk.

For å være føre
var drar vi også lærdom av andre lands problemer
i sikkerhetsarbeidet i kriminalomsorgen. Et eksempel er de svært
voldelige rømningene i Sverige tidligere i år.
På bakgrunn av dette ble beredskapen i fengslene økt
i sommer. På grunn av godt samarbeid mellom kriminalomsorg
og politi, og gode og oversiktlige kontrollmuligheter i fengslene,
har vi så langt avverget tilsvarende aksjoner i Norge.
Denne type samarbeid skal altså styrkes ytterligere.

Avslutningsvis vil jeg få fram at
mitt mål er å ha en svært god sikkerhet,
men samtidig at de nødvendige tiltak skal brukes intelligent.
Vi skal avverge kriminalitet, hindre rømninger og trygge
samfunnet, men samtidig skal vi ta skikkelig vare på dem
som viser evne og vilje til rehabilitering. En slik differensiering
i møte med de innsatte er viktig i forhold til å forhindre
ny kriminalitet og imøtese vilje til rehabilitering – men
det skal ikke gå på bekostning av sikkerheten.

Og la meg understreke ytterligere: Det er et
faktum at vi stadig møter nye utfordringer. De utfordringene
møter vi nettopp på den måten at når
vi møter de «lure gutta», må vi
se på hvordan vi skal håndtere dem, samtidig som vi
ikke lar dette gå ut over de mange som opptrer skikkelig
og vil gjøre opp for seg.

  Her er det en rekke forhold som blir tatt
opp.

For det første er det i påvente
av teknisk kontrollutstyr innført et forbud i situasjoner
hvor det er høy risiko, mot å bruke f.eks. mobiltelefon,
og det gjelder både for innsatte og ansatte. Så regelverket
er strengt, og slik vil det være inntil vi har det tekniske
kontrollutstyret på plass.

Deretter har vi økt antallet soningsplasser.
I min tid som statsråd er det kommet 320 nye soningsplasser
og også ytterligere plasser ved tidlig løslatelse,
og det har begynt å gi resultater med redusert press på soningskøen.

Så er det spørsmål
om ansatte. Vi har en gruppe ansatte i norske fengsler som er svært
godt utdannet, og som har en god utdannelse sammenlignet med mange
land. Det skal vi være stolte av og glade for.

Når det gjelder situasjonen i Oslo
fengsel – jeg har selv vært der, jeg har møtt
både fengselsledelsen og andre – har jeg spesielt
bedt om en rapport både om sikring av en helt konkret port
som er nevnt i media, og også om spesielle former for teknisk
overvåking og kontroll. Jeg kommer til å følge
dette opp i tett kontakt med kriminalomsorgen, fordi jeg er opptatt
av disse spørsmålene, for jeg har, akkurat som
representanten, vært i fengslet. Og la meg understreke:
Først og fremst møtte jeg da motiverte ansatte,
som gjør en meget viktig og stor jobb i å skjelne
mellom det jeg vil kalle for «de lure gutta» og alle
de andre som ikke er på den måten.

  Først vil jeg konstatere at representanten
Storberget vekselvis utfordrer meg på at jeg ikke er human
nok når det gjelder rehabilitering, og vekselvis kritiserer
meg for manglende sikkerhet. Jeg prøver å ivareta
begge aspektene, og jeg er overbevist om at representanten også har
det som bakgrunn.

Når det gjelder soningsplasser, har
vi høyrisikoavdelinger f.eks. på Ringerike, og
vi har det også på Ullersmo. Vi bruker høyrisikoavdelinger
nå fordi det er nødvendig å gjøre
det. Når det gjelder fengselsplasser, må man få de
plassene man kan få, fort, og de har jeg levert bl.a. ved
de tiltakene som er vedtatt i inneværende års budsjett,
bl.a. i avtale med representantens parti. Når det gjelder
fengslet i Halden, har det vært min plikt, som det ble
redegjort for i revidert nasjonalbudsjett og også i budsjettet, å gjennomgå kostnadsoverslaget.
Når det vokser, har jeg et ansvar for å sørge
for at det blir gjennomgått og kontrollert. Prosessen rundt
det er det gjort rede for i budsjettet for neste år, og
det står at Regjeringen vil komme tilbake til dette på høvelig
måte. Så får den høvelige måten
være der når vi kommer, og så får
de forhold som for øvrig ligger der, bli tatt opp ved selve
budsjettbehandlingen i Stortinget.

Jeg er opptatt av både å øke
antall soningsplasser, og jeg er opptatt av sikkerhet. Og jeg vil
tilføye på vegne av representanten og meg selv:
Vi er også opptatt av rehabilitering for dem som nettopp
har skikket seg slik at det er det vi skal hjelpe dem med.





                

 Politiet har generelt høy beredskap
og god kompetanse til å håndtere ustabile personer.
Det kan likevel oppstå uventede situasjoner med uforutsette
og uønskede følger. At uskyldig tredjepart blir
rammet av en slik situasjon, er selvsagt ekstra beklagelig. Det
er derimot ikke noe som tyder på at det er en økende
tendens til at politiet mister kontrollen ved transport av ustabile
personer.

Det er en del av politiets hverdag å gripe
inn i situasjoner hvor personer med ustabil atferd er involvert.

Politiinstruksens §§ 11-3
og 11-4 angir retningslinjer for hvilke sikkerhetstiltak som skal
iverksettes ved transport av person. Denne instruksen er dekkende
også for situasjoner hvor den som transporteres, er psykisk
ustabil, eventuelt ikke strafferettslig tilregnelig. Det er den
aktuelle situasjonen som avgjør graden av sikkerhetstiltak. Det
anses derfor ikke som relevant å endre regelverket.

Politiet bestreber seg på å ha
god kontakt og et aktivt samarbeid med det sosiale og psykiatriske
hjelpeapparatet, slik at det raskt kan innhentes bistand hvis situasjonen
tilsier det.

Politidirektoratet opplyser at den aktuelle
saken fra Bjerkvik som det vises til i spørsmålet,
er etterforsket av Politiets særskilte etterforskningsorgan.
I Statsadvokatens innstilling i saken framkommer det at det ikke
var utvist grov uforstand i tjenesten under utførelsen
av det aktuelle transportoppdraget.

  Når det gjelder SEFOs vurdering,
går jeg ikke inn i slike konkrete enkeltsaker.

Men jeg er glad for at representanten tar opp
spørsmålet. På det generelle plan er
det et faktum at politiet i svært mange tilfeller står
overfor utfordringer med mennesker som er psykisk ustabile og sliter
med sin psykiske helse. Av og til kan man faktisk si at den førstelinjetjenesten
vi har i dette samfunnet når det gjelder psykisk helse,
er politiet. Politifolk har mye erfaring, men det er ingen tvil
om at det i mange sammenhenger burde være grunn til å ha
enda tettere oppfølging enn det man har i dag, når
det gjelder støtte fra helsepersonell.

For å få til det har jeg
allerede i sommer og tidlig på høsten innledet
dialog med Helsedepartementet for nettopp å diskutere samarbeidet
mellom Helsedepartementet og justissektoren generelt når
det gjelder tilgang på helsepersonell med kompetanse i
situasjoner som er utfordrende for politiet når det gjelder å takle
mennesker med psykiske lidelser. Det er noe jeg aktivt vil følge
opp, fordi politiet 

er

 i situasjoner
hvor de trenger en slik bistand, og jeg vil gjøre mitt
for at den bistanden skal være best mulig.

  Jeg kjenner ikke uttalelsen fra politimester
Kaas. Jeg har derimot hatt direkte kontakt med Oslo politidistrikt,
som har en rekke transportoppdrag for det første når
det gjelder mennesker med psykiske lidelser som er rolige og fredelige,
og også en rekke oppdrag i løpet av året
som nettopp går på situasjoner som er svært
krevende.

Det er mitt inntrykk at politiet har skaffet
seg erfaring med hvordan de skal håndtere dette, og at
noe av det som er utfordringen, er å få tilgang
nok på kompetent helsepersonell når det er nødvendig.
Politiet er opptatt av å sikre seg den tilgangen. Operativt
politi gjør det. Som konstitusjonelt ansvarlig for politiet
er jeg opptatt av at det heller ikke skal være tvil om
at helsemyndighetene strekker seg så langt som overhodet
mulig. Hvis det er noe som skulle være uklart innenfor
politiet – og det er ikke et spørsmål
som er tatt opp overfor meg fra Politidirektoratets side, jeg er
i hvert fall ikke kjent med det – skal jeg selvfølgelig
gå inn og se på det.

Med min erfaring med politiet i tjeneste – og
jeg kan i tillegg til situasjonen fra Oslo nevne helt konkrete situasjoner
i Sør-Trøndelag – er det mitt inntrykk
at politiet gjør sitt ytterste nettopp fordi de har en
praktisk hverdagserfaring. Og denne hverdagserfaringen bruker norske politifolk
på en svært god måte. Stødige
politifolk har en god allmennbakgrunn for å takle ting,
men jeg skal gjøre mitt for at de f.eks. også møter
stødige psykiatriske sykepleiere, for sammen blir de i
hvert fall et kraftfullt team når utfordringen er som mest
krevende.

Jeg oppfatter at det er dette samspillet representanten spør
etter i sine spørsmål til meg i dag. Jeg skal
gjøre mitt for at det blir slik.





                

