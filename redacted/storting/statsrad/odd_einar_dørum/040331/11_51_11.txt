  Innledningsvis vil jeg minne om at politiet
har gjennomført den største omorganiseringen som
har skjedd i politi- og lensmannsetaten på over hundre år.

Når det gjelder påstandene
om at politiets beredskap svikter, er det ikke grunnlag
for å hevde dette. Det er nå, som tidligere, slik
at politiet til enhver tid skal og må vurdere
hvilke oppdrag det skal rykkes ut på.

Som ledd i gjennomføringen av fase
1 av politireformen ble det etablert operasjonssentraler
i alle politidistrikt. Ved dette er beredskapen og kvaliteten
på vurderingene som må tas i forbindelse med utrykning,
blitt ytterligere styrket. I motsetning til tidligere er det nå slik
at det til enhver tid er personell på aktiv vakt til å ta
imot meldinger og til å sende ut patruljer der det er behov
for det.

Politidirektoratet opplyser for øvrig
at man ikke har fått meldinger fra noen
politidistrikter som gir uttrykk for at reformen fører
til dårligere beredskap enn tidligere – tvert
imot. Det er imidlertid alltid nødvendig å foreta
en streng vurdering av hva det er riktig å rykke ut på.
Jeg understreker for ordens skyld at det selvfølgelig fortsatt er
slik at politiet alltid skal rykke ut dersom
det er fare for noens liv eller helse.

Når det gjelder henvisning til rapportering
fra forsikringsselskapene, har disse, så vidt
jeg forstår, vært opptatt av politiets utrykning
til og oppklaring av vinningskriminalitet. Heller ikke
her har Politidirektoratet fått rapportert noe som tyder
på at politireformen gir negativ effekt. Som tidligere
må politiet nøye
vurdere om det er riktig å rykke ut ved allerede foretatte
innbrudd etter kontortid, fordi dette må skje
ved bruk av kostbar overtidsbetaling. At det ikke vurderes
som nødvendig å rykke ut umiddelbart, betyr ikke
at sakene ikke følges opp med etterforsking.
Normalt vil nødvendig sikring av spor kunne skje
neste dag.

Ved gjennomføring av fase
2 av reformen er samtlige politidistrikt pålagt å opprettholde
og videreutvikle en sterk satsing på lokal tilhørighet
og lokale behov. Jeg ønsker i samarbeid
med Politidirektoratet å gjennomføre en omdømmesundersøkelse
for å sikre at utviklingen går riktig vei. Ved å spørre
borgerne i alle 27 politidistriktene vil vi få viktige
og riktige svar. Dersom det underveis skulle vise seg
at de tiltak som iverksettes, ikke gir bedre polititjeneste
og større kostnadseffektivitet, vil det bli foretatt justeringer.
Om det er slik at befolkningen føler utrygghet i forbindelse
med omstillingene i politiet, tar jeg det som justisminister alvorlig
og vil være svært oppmerksom på det
ved evalueringen av reformen. For øvrig er Politidirektoratet
og den enkelte politimester ansvarlig for å påse
at servicen overfor publikum samlet sett ikke blir
svekket, og de må løpende vurdere dette i gjennomføringen
av reformen.

For øvrig får jeg anledning
til å komme nærmere inn på de spørsmålene
representanten Storberget tar opp i sitt spørsmål,
når interpellasjonen fra hans partifelle representanten
Gunn Karin Gjul skal debatteres over påske.

