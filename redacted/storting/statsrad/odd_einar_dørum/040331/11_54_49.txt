  Etter den reformen som Arbeiderpartiet
framla, og som jeg lojalt har fulgt opp, er statsråden
statsråd, politidirektøren politidirektør
og politimesteren politimester. Hvis statsråden plutselig
skulle erstatte politidirektøren eller politimesteren,
ble vi satt tilbake lenge før reformen.

Når det gjelder de konkrete eksemplene
som representanten tar med i sitt innlegg, f.eks. fra forsikringsbransjen,
tillater jeg meg å sitere fra en pressemelding fra politidirektør
Killengreen med henvisning til NRK Dagsnytt, hvor det står
at informasjonssjefen i Finansnæringens hovedorganisasjon
hevder at

«forsikringspremiene
blir høyere som følge av mangelfull politiinnsats.
Politidirektoratet vil fremheve at anmeldt vinningskriminalitet
ble redusert med 10,6 % i 2003. Vi legger til
grunn at vinningsforbrytelser anmeldes av forsikringsmessige årsaker.
Ifølge politiets anmeldelsesstatistikk er grove tyverier
fra villa og leilighet halvert fra 1995»…«Vi
kan vanskelig se at dette gir grunnlag for høyere
forsikringspremier».

Når det gjelder situasjonen som er
tatt fra representantens valgdistrikt, har det vært et
vaktsamarbeid i Nord-Østerdal mellom den sørlige
delen av Sør-Trøndelag og Nord-Østerdal lenge
før politireformen. For å si det litt enkelt:
Det er langt å kjøre fra f.eks. Holtålen
til Alvdal.

