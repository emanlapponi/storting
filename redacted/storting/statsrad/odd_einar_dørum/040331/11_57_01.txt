 Jeg antar at representanten Storberget muligens
har ambisjoner om å bli justisminister på et visst
tidspunkt. Da er jeg ganske overbevist om at han ikke
ville ha opptrådt på den måten som han
mener at jeg bør opptre på. Det er jeg
ganske overbevist om.

Samtidig kan han være helt
sikker på at jeg følger dette tett gjennom dem
som jeg har tillit til – politidirektøren og politidirektørens
underordnede. Og for nettopp å være
sikker på å få fram det som jeg oppfatter
er representanten Storbergets og mitt fellesanliggende, har jeg for
en god tid tilbake tatt til orde for at vi skal ha publikums- og
omdømmesundersøkelser i hvert politidistrikt.

Den som leser norske aviser – og
det gjør jeg – vil se at det er varierende oppslag
forskjellige steder. Det er noe som er veldig bra. Det er noe man
kan undres over, men det er nettopp det man skal lære
av. Det jeg oppfatter, er at stramme budsjetter, som det er et faktum
at vi har – og her har Arbeiderpartiet
og Regjeringen stemt for det samme budsjettet – kan føre
til at man må ha tøffe prioriteringer. Men det
er vanskelig å knytte det til politireformen,
for den skal bygge kompetanse og effektivitet.

Jeg vil vende tilbake til Hedmark. Politimesteren
viser til vaktsamarbeidet. Når jeg sier at kommunene
er Tynset, Alvdal, Folldal, Tolga, Os, Røros og Holtålen,
og det samarbeidet har eksistert
lenge før reformen, kan man ikke med dette som
et utgangspunkt kritisere reformen for at det tar tid å kjøre
fra f.eks. Holtålen til Alvdal.

