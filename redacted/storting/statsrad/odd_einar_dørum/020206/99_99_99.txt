 Internatskolen for de sivile vernepliktige
på Hustad ble foreslått nedlagt i St.prp. nr. 1
for 2001-2002, framlagt av regjeringen Stoltenberg og
fulgt opp av regjeringen Bondevik. Forslaget ble vedtatt av et bredt
flertall i Stortinget.

For meg er det tre ting som er viktige i denne
saken. Vi skal sørge for at vernepliktige fra alle
deler av landet blir behandlet likt. Vi skal sørge for
at pengene blir brukt på best mulig måte, og vi
skal ha en kvalitativt god undervisning i voldsforebyggende tjeneste.

Internatskolen på Hustad innebærer
et fire uker langt opphold for sivile vernepliktige fra
de nordligste fylkene og fra Vestlandet. De vernepliktige fra Østlandet
er ikke omfattet av en slik opplæring, hvilket
i seg selv er problematisk. I tillegg har det vist seg at skolen ikke
har kunnet gi undervisning som er allment tjenesteforberedende,
fordi sivile vernepliktige avgis til et stort mangfold av tjenesteoppdrag.

Departementet bebudet derfor i St.meld. nr. 22
for 1995-1996 en vurdering av forskolens fremtidige omfang og funksjon.
Stortinget gav sin tilslutning til dette. Dette ble også skolens
ansatte informert om. De ansatte ble i tillegg informert i forbindelse
med framleggelsen av St.prp. nr. 1 i oktober 2001.

En relevant problemstilling i denne sammenhengen
er at internatskoleundervisning beslaglegger for mye av de få ressursene
vi har i siviltjenestesektoren. Internatskoleundervisning er i seg
selv en dyr undervisningsform. Samtidig eksisterer det en kø av
sivile vernepliktige som venter på å avtjene sin
verneplikt.

De midlene vi sparer ved å legge ned
internatskolen, skal brukes til å korte ned køen,
slik at de sivile vernepliktige i størst mulig utstrekning
skal kunne få gjøre sin tjeneste samtidig med sine
jevnaldrende i Forsvaret.

Dernest skal det nå under ledelse
av Justisdepartementet utarbeides et nytt undervisningsopplegg for
den voldsforebyggende tjenesten ved Hustad. Undervisningen skal
baseres på korte kurs og seminarer rettet direkte mot de
sivile vernepliktige som faktisk skal gjøre voldsforebyggende
tjeneste. Erfaringen fra Østlandet, hvor Siviltjenesteadministrasjonen
på Dillingøy har etablert det suksessfulle voldsforebyggende
prosjektet «Bypass», viser at denne undervisningsformen
kan gi en kvalitativt særs god voldsforebyggende tjeneste.
Sentralt personell ved skolen vil videreføre
sitt arbeid innenfor volds- og konfliktforebyggende
arbeid, hvilket vil være verdifullt ved utformingen
og gjennomføringen av det framtidige undervisningsopplegget
for denne tjenestesektoren.

 Nå er det et faktum at saken allerede
er behandlet av Stortinget og har fått tilslutning av et
bredt flertall. Det er også slik at evalueringen
kom til uttrykk i Justisdepartementets statsbudsjettsproposisjon.
Når saken blir gjort til gjenstand for politisk behandling
innenfor rammen av statsbudsjettet, er det visse
bestemte begrensninger for offentliggjøring
av forslaget. De ansatte ble derfor orientert på det tidligst
mulige tidspunkt. Men jeg har understreket, og gjentar gjerne, at
vi er opptatt av å beholde viktig kompetanse. Derfor vil
både rektor og biblioteket, inkludert bibliotekaren, bli beholdt
ved Hustad. Det vil si at oppsigelsene ved Hustad rammer åtte
av i alt elleve stillinger, mens det i tillegg allerede er 40 stillinger
ved administrasjonen
som videreføres. Det er nettopp den kompetansen
vi har, som vil bli brukt for å sikre kvaliteten rettet
mot den type erfaringer som jeg beskrev når det
gjelder «Bypass»-prosjektet, og som hører
til under administrasjonen
på Dillingøy.

 Vi beholder kompetansen ved Hustad. Jeg har
nevnt både rektor og bibliotek, og vi vil ta
med oss erfaringer fra Dillingøy som nettopp er
kommet til uttrykk i «Bypass»-prosjektet, og som
jeg også har kjennskap til fra min tidligere
tilværelse både som Oslo-borger og som
stortingsrepresentant
for Oslo. Det er nettopp den type erfaringer
vi vil ta med oss, for vi tror de er særdeles nyttige.
Jeg er enig med representanten i at alle gode
krefter, også sivile tjenestepliktige, skal få lov
til å ta del i det arbeidet som her blir skissert, nemlig å forebygge
vold.





                

 Kriminalomsorgen har 57 forskjellige driftsenheter
som består av fengsler, frigangsavdelinger og overgangsboliger
med svært forskjellig sikkerhetsnivå og regimer.
I tillegg til disse 57 kommer en rekke friomsorgskontorer med underkontorer.
Forut for at en person som er dømt til ubetinget fengselsstraff,
settes inn til domssoning, foretas en vurdering av hvor innsettelse
skal skje. Vurderingen skjer med utgangspunkt i gjeldende regler
der faktorer som type lovovertredelse, domslengde, eventuelle
tidligere straffbare forhold, personlige forhold, sikkerhet osv.
teller. Ut fra sviktstatistikken er det tydelig at det gjøres
gjennomgående gode vurderinger før noen
gis soning i åpen anstalt. Fengsler av den type
som Hof representerer, har tradisjonelt tatt imot personer som er
dømt for overtredelse av veitrafikkloven, herunder promillekjøring
og fartsoverskridelse. De senere årene har fengslet også tatt
imot domssonere med korte dommer som er dømt for annen type
lovovertredelse, bl.a. overtredelse av legemiddelloven.
Gjennomsnittlig domslengde er én måned og tre uker.

Gjennomsnittlig belegg ved Hof har de senere årene vært
67 pst. av ordinær soningskapasitet, dvs. 72 innsatte.
I fjor steg tallet noe, til 78 pst. Dette tilsvarer et
gjennomsnitt på 85 innsatte. Dette indikerer også at
man foretar en kraftig selektering for ikke å utfordre
sikkerhetsnivået.

Press på lukkede plasser i regionen
har enkelte ganger medført at fengselsledelsen har måttet
overføre innsatte fra fengsler med høyt
sikkerhetsnivå til Hof fengsel. Dette har i de fleste tilfeller ikke
medført spesielle problemer for fengslet.
I tilfelle problemer oppstår, prøver
fengslet å få overført innsatte til andre
fengsler med et høyere sikkerhetsnivå.

Totalt antall stillinger ved fengslet er 36.
Flesteparten av de tilsatte har fengselsfaglig eller håndverksfaglig
utdanning. Under forutsetning av at Hof fengsel kan fortsette med å ta
imot den type innsatte som de gjennomgående
hittil har tatt imot, finner jeg det sikkerhetsmessig forsvarlig
med dagens nattbemanning ved Hof.

 Det foretas kontinuerlig en vurdering av både
soningsbehov og sikkerhetsbehov, som Kriminalomsorgen har ansvaret
for, og som ligger under de seks regioner. Ser vi f.eks. på institusjoner
som Ilseng, Hof, Sandeid og Verdal i sammenheng, vil man konstatere
at bemanningen er omtrent den samme. Det er jo basert på at
vi innenfor den totale kriminalomsorg
skal foreta en meget grundig vurdering av hvem som ender hvor. Basert
på dette og basert på de erfaringer vi har, vil
jeg nå holde meg til den måten som man jobber
med disse spørsmålene på. Jeg stoler
på det skjønnet som utøves lokalt. Jeg
må også tilføye: Jeg har i
møte med ansatte i fengselsvesenet, senest i går
i Kristiansand, opplevd at dette er svært motiverte og
flinke mennesker som også har en betydelig evne
til å løse praktiske utfordringer
og samarbeide med andre instanser. Så når
det gjelder spørsmålet om bemanningssituasjonen
ved Hof, som jeg tidligere har besvart, føler jeg at sikkerhetsnivået er
tilstrekkelig, og jeg vil styre etter de bemanningsregler og
spilleregler som vi har gjort så langt.





                

 I likhet med andre steder i landet
er narkotikaproblemet i Arendal bekymringsfullt. Politidirektoratet
opplyser imidlertid at Arendal ikke skiller seg spesielt
ut sammenliknet med andre byer i landet. Den
registrerte narkotikakriminaliteten er relativt sett som landsgjennomsnittet
pr. 1 000 innbygger. Arendal-området ligger imidlertid
utsatt til, med bl.a. nær beliggenhet til Kristiansand
og havneforbindelse til kontinentet.

I Arendal har man sett det som en formålstjenlig
strategi å uroe og «stresse» misbrukermiljøene.
Hensikten er å dempe spredning av narkotika og hindre
rekruttering til miljøene. Denne satsingen har gitt politiet
inngående kjennskap til aktuelle personer, trender
og miljøer. Uniformert politi brukes i større
grad enn tidligere.

Politidirektoratet har ved henvendelse til
Agder politidistrikt fått opplyst at politiet
i Arendal ikke har noe belegg for påstanden om
at enkelte innvandrermiljøer står for en vesentlig
del av omsetningen av narkotika i distriktet. Politiet
i Agder følger utviklingen nøye, og jeg har full
tillit til at narkotikabekjempelsen i Arendal er gitt høy
prioritet – både når det gjelder
forebyggende arbeid og oppfølging av straffbare forhold.

Det generelle bildet er i alle tilfeller
bekymringsfullt. Det er klare indikasjoner på negative
utviklingstrekk når det gjelder ungdomsgruppers forhold
til narkotika. Både i Arendal og landet for øvrig
registrerer politiet at ungdom ofte
bagatelliserer sitt forhold til narkotikabruk. På bakgrunn
av disse utviklingstendensene og de store sosiale og helsemessige
skadene som narkotikabruk medfører, har Regjeringen nylig
nedsatt et statssekretærutvalg som innen kort
tid skal legge fram tiltak på sentrale områder
for å styrke arbeidet mot rusmisbruk.

Etter Regjeringens syn må kampen
mot narkotika bekjempes på to fronter samtidig – vi
må hindre tilgangen på narkotiske stoffer,
og vi må stoppe nyrekrutteringen.

I tråd med Regjeringens satsing på barn
og unge vil vi styrke den samlede, forebyggende innsatsen
for å hindre nyrekruttering. Forebyggende og
holdningsskapende politiarbeid skal i denne forbindelse være høyt
prioritert, noe som også vil framgå av
handlingsplanen mot narkotika, som Politidirektoratet vil ha ferdigstilt
innen mars 2002. Det er viktig at bekymrede foreldre
får møte lokalt politi. Jeg vil derfor
gå inn for at alle foreldrene på ungdomsskoletrinnet,
fortrinnsvis 8. klasse, på et fellesmøte skal
kunne få informasjon om narkotikasituasjonen lokalt og
hvilken rolle foreldrene kan spille for å forhindre narkotikaondet.

Eirin Faldet hadde
her overtatt presidentplassen.

 Både representanten og jeg
deler bekymringen for det som foreldre her opplever. Jeg
har møtt det personlig. Jeg vet hvordan det oppleves. Det
var derfor jeg understreket så sterkt at man skulle komme
inn i skolen for å gi informasjon, slik at foreldre kan
mobiliseres til å gjøre det de kan.

Så retter selvfølgelig representanten
søkelyset mot politi og spesielt mot bakmenn.
Man har nå fått igang den enheten som heter Catch,
som nettopp skal gå etter bakmennene
i organisert kriminalitet. Jeg fikk senest i går, ved besøk
i Agder politidistrikt, bekreftelse på at distriktet er
svært opptatt av å gå etter
bakmenn når det gjelder narkotikaomsetning. Det er ingen
tvil om at vi finner disse bakmennene representert i kosovoalbanske
miljø. Det er det ingen grunn til å legge
skjul på, ingen grunn til å pakke inn. Det er
slik det er. Men det er mitt inntrykk at politiet
har lagt trykk på disse gruppene, at de har nådd langt
i sitt arbeid, og at de prioriterer det. Jeg syns det er positivt å kunne
si det, for på dette punkt deler representanten og undertegnede,
som skal gi uttrykk for Regjeringens syn, samme syn på både
det som må skje forebyggende, og det som skal skje for å bekjempe
ondet ved å ta bakmennene.

 La meg uttrykke det på folkelig norsk,
som jeg både som stortingsrepresentant og
statsråd har gjort tidligere: En drittsekk er en drittsekk helt
uavhengig av hudfarge og bakgrunn. Jeg har aldri lagt
skjul på at vi i kosovoalbanske miljøer
finner noe av kjernen i narkotikaomsetningen. Men av den grunn kan vi ikke
si at det gjelder alle. Det gjelder en avgrenset gruppe. Denne avgrensede
gruppen av borgere som misbruker tilliten til medborgere med både
kosovoalbansk bakgrunn og annen bakgrunn, skal selvfølgelig
bekjempes med alle de midler politiet
står for. Derfor var jeg særdeles engasjert i
min forrige periode som justisminister
for å få ekstraordinære etterforskningsmetoder
for politiet, og jeg vet at politiet nå har
nytte av disse metodene i Agder. Jeg kan forsikre representanten
om at dette er noe jeg vil følge nøye, for jeg
deler hans bekymring for Arendal og Arendals tilknytning til Kristiansand
og innfallsporten til kontinentet.

Men en hyggelig melding til representanten
er det vi skal gjøre ved å møte
foreldrene i 8.-klasse, for jeg syns det er viktig å ta
foreldrenes uro på alvor slik at de blir med oss i kampen
mot dette.





                

