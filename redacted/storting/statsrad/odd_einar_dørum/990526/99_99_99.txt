 Justisdepartementet har i forslaget til lov
om endringer i våpenloven i Ot.prp. nr. 19 for 1997-98,
jf. Ot.prp. nr. 74 for 1996-97, bl.a. uttalt følgende om
oppbevaring av skytevåpen:

«De
nærmere krav til oppbevaring, herunder krav til låssystemer,
eventuelt forskjellige krav avhengig av våpentype og/eller
antall våpen, må imidlertid fastsettes i forskrifter».

Justiskomiteen uttalte i Innst. O. nr. 39 for
1997-98 bl.a. følgende om oppbevaring av våpen:

«Komiteen
har med tilfredshet merket seg at proposisjonen ikke går
inn for at hoveddel, vital del og ammunisjon må være
nedlåst hver for seg og er også enig i at disse
bestemmelser tas inn i selve våpenloven. Komiteen går
derfor inn for at våpenet eller én vital del, samt
ammunisjon, skal være nedlåst og at godkjente våpenskap
o.l. ansees som betryggende og lovlig oppbevaring.»

Departementet har i utkastet til forskrifter
lagt til grunn at det gis bestemmelser om differensierte krav til oppbevaring
av skytevåpen, avhengig av våpentype og antall
våpen. Det er imidlertid slik at for alle våpen
er det et krav om at våpenet eller en vital del av dette
skal være «forsvarlig nedlåst»,
jf. våpenloven § 27 a. Det er
i utkast til forskrift foreslått at det kun for revolver
og pistol og for automatiske skytevåpen skal være
påkrevd med FG-godkjent våpenskap allerede fra
første våpen. For rifler eller hagler er godkjent
våpenskap nødvendig når det oppbevares
mer enn fire våpen. Forslaget til forskrifter er nå ute
til høring, og departementet vil fastsette de endelige
krav til oppbevaring av skytevåpen når høringsinstansene
har avgitt sine uttalelser. 

  Jeg forstår selvfølgelig
at man vil påvirke forskrifter ved å stille spørsmål,
og da er hovedsvaret at forslaget er sendt på høring
for at vi skal få synspunkter. Jeg vil gjerne vise til
hva representanten Bjørnstad sa i debatten om denne saken:

«På bakgrunn
av spørsmål vil jeg også presisere at
det ikke stilles krav om at alle som eier et våpen, nå skal gå til
innkjøp av et våpenskap. Her vil det bli utarbeidet
nærmere forskrifter som vil omhandle andre nedlåsingsalternativer». 

Og så til slutt i hans uttalelse: 

«Jeg regner med at Justisdepartementet
vil ha kontakt med brukerorganisasjonene ved utarbeidelse av regelverk.»

Jeg oppfatter komiteinnstillingen som klar.
Man vil skjerpe kontrollen med våpen, man vil ha register,
man vil ha muligheten til å visitere private hjem, og man
vil også ha muligheten til å trekke tilbake en
tillatelse. Dette er hovedpunktene, slik jeg ser det, og de vil
jeg selvfølgelig lojalt følge opp. Jeg
vil også følge opp det at vi gjennom en høringsprosess
har en dialog. Jeg har selvfølgelig merket meg representantens
spørsmål og vil ta med det videre i mitt arbeid
med saken. 

