 Det er ikke riktig at lagmannsretten
i sin kjennelse 14. desember 2001 begrunnet den betingede
reaksjonen med at soning kunne føre til at kvinnen
ble utstøtt fra sin familie. Lagmannsretten sier
tvert imot uttrykkelig – og jeg siterer fra premissene:

«På grunn
av den likhetstanke som må gjelde ved straffutmåling,
finner retten at dette ikke kan gi grunnlag
for en betinget reaksjon.»

Det synspunktet har jeg forståelse
for. Når lagmannsretten likevel kom fram til
at fengselsstraffen burde være betinget, ble
dette begrunnet med at det hadde gått lang tid fra det
straffbare forholdet fant sted, og med hensynet til den siktedes
helsetilstand.

Jeg kan som justisministeren ikke
kommentere nærmere lagmannsrettens straffeutmåling
i den konkrete saken, men på generelt grunnlag vil jeg
få legge til: Når retten har konstatert
at en person har gjort seg skylding i en straffbar handling, skal
den utmåle en straff innenfor lovens
strafferammer. Prinsippene for straffeutmålingen er ikke
nedfelt i loven, men er utviklet gjennom rettspraksis over tid.
Sentrale momenter ved straffeutmålingen er handlingens
grovhet og hvilken grad av skyld som er utvist. I tillegg kan det
foreligge skjerpende eller formildende omstendigheter
utenfor selve handlingen. En slik formildende omstendighet kan være
at fengselsstraff vil virke særlig hardt, f.eks. på grunn
av høy alder, sykdom eller andre forhold.

Retten kan legge vekt på individuelle
konsekvenser av fengselsstraff også ved straffeutmåling
for farts- og promilleovertredelser, selv om straffeutmålingen
her er så standardisert at det er mindre rom
for slike individuelle straffeutmålingsmomenter.

Det er lang tradisjon hos oss for at strafferammene
er vide, og for at vi har få lovregler om hvilke hensyn
som skal tas ved straffeutmålingen. På den måten
kan retten fastsette den straffen som er mest rimelig,
hensiktsmessig og rettferdig i hver enkelt sak. I siste instans
er det opp til Høyesterett å gi
direktiver om hvilke hensyn som kan tas i ulike typer av saker.
Slik bør det etter mitt syn fortsatt være.

 I den artikkelen i Moss Avis som
representanten Hedstrøm har sitert fra – og det er
helt rett sitert av representanten Hedstrøm, for jeg har kjennelsen
foran meg – heter det videre at kvinnen ikke hadde
tort å fortelle sine foreldre
om hendelsen, med følgende konklusjon:

«På grunn
av den likhetstanke som må gjelde ved straffutmåling,
finner retten at dette ikke kan gi grunnlag
for en betinget reaksjon.»

Det betyr at retten har foretatt
en summering av forholdene, og så går retten
inn på andre forhold, som jeg har nevnt. Det
går bl.a. på tiden og på helsesituasjonen. Jeg
har tidligere sagt, med det sitatet jeg hadde fra rettskjennelsens
premisser, at jeg har forståelse for den måten å tenke
på. Jeg vil gjerne si det så generelt som at når man
lever i Norge, må man også finne seg
i at det er vår rettstradisjon man forholder seg til. Det
må være gjeldende uansett. Jeg føler
at lagmannsretten også har gjort det i den kjennelsen
jeg har sitert fra.

 Domstolene vil alltid sette seg inn i det materialet
som foreligger. Men la meg ta et eksempel i
hypotetisk konjunktiv som jeg ville slått ned på som
justisminister – ikke overfor en enkeltdom, men
i lovgivning: La oss tenke oss at en rettsinstans et eller
annet sted i Norge, hvor en mann fra en annen del av verden hvor
man ofte kan behandle kvinner hardt, nesten har slått
en kvinne helseløs. Så sier retten
at på grunn av at det ikke er så uvanlig å opptre
slik der mannen kommer fra, så skal man slippe lett. Jeg
kan forsikre om at den type holdninger vil jeg slå ned
på gjennom adekvat lovgivning.





                

 Det er en prioritert og viktig oppgave for
politiet å reagere
raskt og målrettet når en person blir meldt savnet.
Årlig mottar politiet i Norge opp
mot 3 000 slike meldinger. De fleste som meldes savnet,
kommer imidlertid til rette etter kort tid, med eller
uten bistand fra politiet.

Politiet skal uansett ta
en savnetmelding på alvor, om nødvendig ved å sette
i gang leteaksjoner og etterforsking
som kan føre til at den savnede blir funnet.

Det synes imidlertid åpenbart at man
har savnet entydige og klare retningslinjer for håndtering
av slike saker, slik Politidirektoratet også har
bekreftet.

Politidirektoratet sendte allerede 1. juli
i fjor ut nye retningslinjer som skal sikre en mer enhetlig og kvalitetsmessig
behandling av melding om saknet person. Retningslinjene tar for
seg alle sider ved politiets plikter når en melding
om savnet person mottas.

Politidirektoratet vil nå evaluere
retningslinjene for å se om de er tilstrekkelig hensiktsmessige
i forhold til de krav som må stilles til politiets innsats
på dette området. Det er ikke minst
den delen av retningslinjene som omhandler kontakten med de pårørende,
som skal etterprøves.

Det er dessuten tatt initiativ
til å igangsette opplæring av spesielle tjenestemenn
i alle politidistrikter som får særlig
ansvar i alle typer saker der det er påkrevd å ha nær
kontakt med pårørende eller andre
som har vært utsatt for kriminalitet.

Når det foreligger
meldinger om personer som er savnet, vil det også være
aktuelt for politiet å avgjøre
om det skal innledes etterforsking for å klarlegge om et
straffbart forhold har funnet sted. Riksadvokaten har derfor engasjert
seg aktivt i dette. Blant annet ble politiets etterforskningsmessige
ansvar i savnetsaker bredt omtalt under riksadvokatens årlige møte
med statsadvokatene i fjor.

Ytterligere opplyser riksadvokaten at han for
tiden arbeider med et generelt rundskriv om politiets behandling av
savnetmeldinger.

På denne bakgrunn er jeg trygg på at
de svakheter som tidligere har gjort seg gjeldende når
det gjelder politiets behandling av meldinger om savnet person,
i fremtiden vil bli rettet opp. Både fra politidirektøren
og fra riksadvokaten er det nå gitt klare signaler om hvilken
prioritet og kvalitet politiet skal gi denne type
arbeid. Ikke minst vil det gjelde politiets kontakt med
de pårørende. Jeg er glad for å kunne
konstatere at de siste sakene som har vært omtalt i media
om savnede ungdommer, så langt synes å ha vist
seg å bli behandlet på en tilfredsstillende måte
av de involverte politidistrikter.

 Jeg skjønner at representanten engasjerer
seg sterkt i enkeltsaker. Men jeg vil minne om det jeg sa i svaret.
Jeg sa at det åpenbart har vært svakheter, at
det er tatt initiativ for å utbedre
disse svakhetene, som er bekreftet både fra politidirektørens side
og fra riksadvokatens side, at det ble sendt ut retningslinjer for
dette 1. juli i fjor og at disse skal evalueres. I det
ligger det en erkjennelse av at det er klart at en kan forbedre
seg i disse sakene. Det har jo vært debatt om det før.

Det er ikke slik at det er i departementet
man styrer praksis. I departementet skal man gjennom Politidirektoratet
og i samarbeid med politidistriktene sørge
for at man gjør en best mulig jobb. Når man da
erkjenner at jobben kan gjøres bedre, så er det
et utgangspunkt for at man kan gjøre en bedre
jobb. Det er slik i politiet at når man
erkjenner at man kan gjøre en bedre jobb, så prøver man å få det
til.

Når det så gjelder bl.a.
søk etter omkomne, så har Stortinget
medvirket aktivt til at vi har fått en egen finansieringsordning
for dette, som jeg tror gir et utmerket utgangspunkt for at man ikke
skal gjøre det slik som det ble nevnt. Jeg kjenner jo selv
til fra forrige gang jeg var justisminister, bruk av KNM «Tyr»,
bl.a. etter Sleipner-ulykken, hvor jeg bl.a. sørget
for at pårørende ikke skulle komme i
den situasjonen som representanten Vaksdal tar opp.

 Vi vil få en sjanse til å se
på noen av de spørsmålene som
representanten Vaksdal tar opp, bl.a. i forbindelse med sårbarhetsmeldingen, og også ved
den påfølgende behandling av innstillingen fra
det som heter Jorkjend-utvalget, som ser på bruken av redningsressursene
i Norge.

Det er en tradisjon for at politiet ikke bare
har samarbeid med Forsvaret, men også ikke
minst med ulike frivillige krefter lokalt. Mitt inntrykk er at det
samarbeidet ofte fungerer bra. Kan
det forbedres, er det et spørsmål jeg alltid vil
se på.

Jeg er også enig med representanten
i at den ordningen vi har fått med søk etter
omkomne, gir en bedre mulighet. Om det er sider ved ordningen
som kan utbedres, er et spørsmål jeg vil ta med
meg i mitt videre arbeid.





                

