 Jeg kan forsikre representanten Hedstrøm
om at jeg tar narkotikaproblemene i norske fengsel på alvor.
En rekke nødvendige tiltak rettet mot innsatte og besøkende
er iverksatt som viktige bidrag i kampen mot narkotika
i fengslene.

Justisdepartementets tiltaksplan om forsterket
kontrollinnsats for å bekjempe narkotikaproblemet i fengslene
er innarbeidet i den nye straffegjennomføringsloven. Dette
innebærer – i tillegg til videreføring
av tidligere tiltak – nye kontrolltiltak som f.eks. bruk
av narkotikahund mot enhver person på fengselets område,
visitering av besøkende etter samtykke, tilbakeholdsrett
overfor besøkende i påvente av at politiet
ankommer ved mistanke om innsmuglingsforsøk, utvidet rett
til å ta urinprøve av innsatte, rett til å ta
blodprøve av innsatte og rett til røntgenkontroll
av den besøkendes eiendeler.

Kontrollbestemmelsene i straffegjennomføringsloven innebærer
at mobiltelefon ikke er tillatt i fengsel med høyt
sikkerhetsnivå eller i fengsel med lavere sikkerhetsnivå,
som f.eks. Trøgstad fengsel. Mobiltelefoner skal oppbevares
på effektlageret i fengselet. Besøkende kan ikke
ta med seg eller levere gjenstander til innsatte under besøket
uten at det er gitt særlig tillatelse til det, og da mobiltelefoner ikke
tillates, må disse avleveres før besøket
finner sted.

Brudd på disse reglene kan få en
lang rekke konsekvenser, både for den innsatte
og for den besøkende. Besøk kan nektes, og innsatte
kan møtes med ulike reaksjoner
på brudd. Videre kan innsatte bli overført fra
fengsel med lavere sikkerhetsnivå til fengsel med høyt
sikkerhetsnivå samt nektes prøveløslatelse.

Adgangen til å inndra gjenstander
til fordel for statskassen er ikke videreført
i den nye straffegjennomføringsloven. Nå kan
gjenstander som mobiltelefoner holdes tilbake og leveres tilbake
senest ved løslatelsen, dersom gjenstanden ikke
blir beslaglagt etter straffeprosessloven eller
straffeloven. Bakgrunnen for endringen var bl.a. rettssikkerhetsmessige
hensyn og at det overordnede hensynet om å få gjenstander
ut av sirkulasjon i fengselet opprettholdes ved en midlertidig tilbakeholdsrett.

Straffegjennomføringsloven er ny,
og praktiseringen og hensiktsmessigheten av de enkelte bestemmelsene vurderes
fortløpende. Ikke minst gjelder dette bruk av virkemidler
for å hindre at narkotika kommer inn i norske
fengsel. Samlet sett mener jeg gjeldende regelverk med
omfattende kontrolltiltak gir hensiktsmessige virkemidler for å hindre
innsmugling av ulike ulovlige gjenstander, som f.eks. mobiltelefoner
og narkotika. Kontrollaktiviteten er høy, og tallmateriale
viser en synkende tendens i andel positive urinprøver.
Tendensen har vært uavbrutt i fire år
og tyder på at tiltakene virker, særlig sett i
forhold til det økende rusproblemet i samfunnet for øvrig.

Avslutningsvis vil jeg understreke at besøkende
utgjør en viktig ressurs for innsatte og deres
rehabilitering. De fleste besøk gjennomføres uten
svikt, samtidig som det er en kjensgjerning at besøk øker
sjansene for innsmugling av ulovlige gjenstander og narkotika. Balansegangen mellom
sikkerhetsmessige hensyn og rehabiliteringshensyn gir store utfordringer
for de tilsatte i fengselsvesenet, ikke minst ressursmessige.
Jeg kan forsikre representanten Hedstrøm om at utfordringene
håndteres på en god måte, både
i Trøgstad fengsel og i de øvrige fengslene, men
de vil bli kontinuerlig vurdert i forhold til bekjempelse av narkotika både
innenfor og utenfor norske fengsel.

 Politidirektoratet har meddelt meg at Stortingets
klare forutsetning på dette punkt er meddelt politimestrene.
Jeg viser også til St.prp. nr. 1 for 2003-2004, side
103, hvor departementet klargjør følgende:

«Antall
tjenestesteder (lensmannskontorer/politistasjoner mv.)
skal imidlertid opprettholdes for å sikre nærhet
til publikum.»

For å sikre lokal innflytelse er prosessen
i disse sakene lagt opp slik at alle endringsforslag utarbeides etter
en bred gjennomgang og involvering i hvert enkelt politidistrikt.
Kommuner som kan bli berørt av omstillingen, er gitt utførlig
informasjon og har også gitt sin vurdering av de
forslag som politimestrene har sendt på høring.

Når politidistriktet har ferdigstilt
sin saksbehandling, sendes politimesterens forslag til Politidirektoratet.
I direktoratet blir forslaget undergitt en ny og grundig vurdering,
hvoretter saken blir oversendt Justisdepartementet med en anbefaling.
De endelige vedtak fattes av Kongen i statsråd eller
av departementet, avhengig av sakens omfang og egenart.

Det ligger således en grundig kvalitetssikring
og vurdering i denne prosessen, hvilket hindrer at det
blir tatt beslutninger i strid med Regjeringens og Stortingets vedtak.

Når det gjelder de lensmannskontorene
som representanten Ellingsen nevner spesielt, er det kun Andøy
lensmannskontor som inngår i et konkret forslag
som er sendt Politidirektoratet. Forslaget går ut på at
lensmannskontoret skal inngå i en geografisk region hvor
man ønsker å samordne
administrative oppgaver ved ett av kontorene. Det foreligger
således ingen forslag om å legge ned Andøy
lensmannskontor.

Vurderingene ved de andre nevnte
lensmannskontorer er ikke ferdige og er derved heller ikke
oversendt direktoratet. Mange kommuner har bedt om forlenget høringsfrist
for å kunne behandle forslagene fra politimesteren. Vi
må la den lokale prosessen her gå som planlagt,
slik at kommunene får uttalt seg. Jeg kan ikke
trekke konklusjoner i disse tilfellene før forslagene foreligger,
men kan bare vise til det jeg sa innledningsvis.
I sin rapport pr. 31. desember 2003 til Politidirektoratet
anfører for øvrig politimesteren i Salten politidistrikt,
hvor Rødøy og Gildeskål lensmannskontorer
inngår, at det vil bli tatt hensyn til kommunenes standpunkt
og argumenter før de endelige forslagene oversendes til
direktoratet.

Det samme gjelder for Moland lensmannskontor
i Agder politidistrikt. Også i Agder avventes
nå de respektive kommuners tilbakemeldinger før
eventuelle forslag sendes videre til behandling.

 Her var det mange spørsmål.

For det første er det som
har stått om politireformens fase 2, og som jeg
har sitert, helt riktig. En del av det er også at
det er fullt mulig og til og med ønskelig å kunne sentralisere
administrative funksjoner, og det vil bli vurdert mange steder.
Så er det steder hvor man ikke vil gjøre
det, som f.eks. i Sogn og Fjordane, hvor jeg var nylig, hvor de
har en annen modell. Alle disse modellene skal på bordet.
Konklusjonen er at publikumsrettet virksomhet ikke skal
nedlegges, slik det ble sagt i spørsmålet.

Når det gjelder den andre
delen av spørsmålet, har jeg aldri lagt
skjul på at vi har et stramt budsjett, men jeg har drøftet
det med politimesterne til stede. Politiet vil
alltid ha prioriteringer. Jeg følger med i hva som blir
sagt. Jeg er klar over, bl.a. når jeg ser på politiets
tall for i fjor, at de har gjort en imponerende jobb. Antallet anmeldelser er
redusert på en rekke områder, men spesielt
på narkotikasiden vil politiet
oftest måtte gjøre en avveining av hva de
skal gjøre i forhold til brukere, og hva de skal gjøre
i forhold til bakmenn og folk som driver med omsetning. Alt i dag
prioriterer man å gå etter dem som driver
omsetning, og bakmenn. Det er en linje jeg støtter.

 De budsjettforslag som er lagt fram, og som
er godkjent og kontrollert av Stortinget, bygger selvfølgelig
på at man både i henhold til politiloven,
som det er sitert fra, og også i forhold til
norsk straffelov skal gjøre et arbeid. Noen forhold
lar seg lettere oppklare enn andre. Politiet
har f.eks. en veldig høy oppklaringsrate på vold.
Det er veldig bra. Det er også prioritert av
politiet. Mange former for vinningskriminalitet er mye vanskeligere,
bl.a. fordi det ikke alltid foreligger
bevis eller kjent gjerningsmann. Politiet
jobber med dette bl.a. i sin metodeutvikling, og mitt inntrykk er at
de er flinke til å oppnå resultater her.

Så kan det alltid føres en
debatt om hvor store budsjettrammene skal være, og budsjettrammene
blir fastlagt i Stortinget. Representanten Ellingsen hadde et alternativt
forslag på vegne av sitt parti. Det er en helt redelig holdning.
Men jeg vil fastholde at norsk politi gjør en bra jobb.
Jeg har inntrykk av at de også forbedrer den
i forbindelse med utvikling av nye politimetoder, bl.a. for å ta vinningskriminelle.
Men det er ikke til å legge skjul på – det
har jeg sagt i budsjettdebatten, og jeg gjentar det – at
vi kjører med et stramt budsjett.





                

