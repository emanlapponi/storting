 Første fase av
politireformen har som kjent vært gjennomført
i 2002. Omstillingen er omfattende og pågår fortsatt.
Det kan derfor ikke forventes at gevinster
i form av årsverk til mer operativ tjeneste utløses
allerede i gjennomføringsprosessen. Dette gjelder også for
det omstillingsarbeidet som pågår i Midtre
Hålogaland politidistrikt.

Politimesteren i Midtre Hålogaland
opplyser at polititjenesten i Narvik er under fortløpende
evaluering, og at politireformens hovedmål ligger til grunn
for politistasjonens planlegging av den operative tjenesten. Målsettingen
er at samordning av administrative og fellesoperative
oppgaver skal avlaste polititjenestemennene og bidra til mer publikumsrettet
tjeneste i samsvar med politireformens hovedinnhold.

Jeg er for øvrig kjent med at polititjenesten
i Narvik ikke var optimal i en periode
før jul. Ifølge politimesteren hadde dette sammenheng
med bl.a. stort sykefravær – til dels langtidssykemeldinger.
Narvik politistasjon har imidlertid hele
tiden maktet å opprettholde
døgnkontinuerlig tjeneste. Politimesteren framholder over
Politidirektoratet at det ikke medfører riktighet
at det nattetid kan oppstå situasjoner hvor politiet ikke 

kan

 rykke ut. Det har imidlertid vært
tilfeller der patruljen har vært opptatt i oppdrag når
melding kommer, og publikum har derfor måttet
vente noe lenger enn ønskelig. Slik var situasjonen også før
politireformen. I likhet med tidligere tas tjenestemenn ut på overtid
dersom situasjonen eller hendelsene krever det.

La meg til slutt understreke at det er politimesterens ansvar å sørge
for en god polititjeneste i hele politidistriktet. Reformen
krever imidlertid omstillinger som i en overgangsfase vil være
en utfordring for så vel brukere som
tjenestemenn. Departementet følger utviklingen nøye
og har full tillit til at Politidirektoratet og politimesteren følger
opp, slik at også Narvik i framtiden
sikres en god polititjeneste i samsvar med de klare målsettingene
i reformen.

 Det er helt umulig for meg å gå inn
i så detaljerte spørsmål. Vi har en etatsstyring
i politiet slik at de skal selv stå for
det. Men det jeg er ansvarlig for, er at hovedhensikten
med en reform blir gjennomført. Og det politimesteren peker
på, er at en del av de spørsmål som er
tatt opp i Narvik, også var problemer
som eksisterte før reformen. Det politimesteren har understreket,
er at det ikke har vært tilfellet at man ikke kunne
rykke ut, men at det kunne ta noe tid.

Når jeg har sagt at jeg følger
dette, er det fordi jeg selvfølgelig er meget klar over
at det er svært store avstander i dette politidistriktet.
Jeg har besøkt det, som mange andre distrikter,
og det er helt riktig at det er store avstander. Det inntrykket
jeg har fått etter å ha besøkt
politidistriktet, er at en nettopp prøver å ta
hensyn til det. En prøver å gjøre det
en kan for å få operativ politiinnsats ut av reformen,
rett og slett ved å slanke administrative funksjoner. Så kan
det også skje endringer der administrative funksjoner
er tillagt lokale politistasjoner. Men hele hensikten
er at det skal være slik. Med det som bakgrunn var det
jeg gav det svaret jeg gav til representanten Ellingsen. Det viktigste
er at politiet kan prioritere hendelser, og
som politimesteren sier i sitt svar til meg gjennom Politidirektoratet,
kan man også ta ut folk på overtid dersom
hendelsene tilsier det.

 Budsjettbehandlinger finner sted når
de finner sted. Jeg pleier aldri å dele
ut penger før jeg har penger til utdeling. Med det budsjettet vi
har, og som jeg vil gi ros til Fremskrittspartiet
for deres subsidiære tilslutning til selv om
Fremskrittspartiet åpenbart ønsket å satse
mer på dette området, som er en redelig og ærlig
sak, er det min plikt å sørge for at det blir
valuta for de pengene som er i systemet, og at arbeidet blir organisert
på en slik måte at det er tjenlig i
forhold til forutsetningene.

Når det gjelder det konkrete forholdet
i Oslo, får man lett et stort antall henleggelser når
man har verken kjent gjerningsmann eller bevis. Det politiet
kan gjøre med slike saker, er å jobbe problemorientert,
dvs. å registrere hvor hendelsene
har funnet sted. Det har man begynt med bl.a. ved Sentrum
politistasjon i Oslo, og
det har begynt å gi resultater. Man registrerer altså hvor
en del av begivenhetene som representanten tok opp, skjer, og når man
konsentrerer seg om det og samarbeider med publikum, f.eks. næringsdrivende,
får man også bedre resultater
av polititjenesten.





                

 Det er all grunn til å se med bekymring
på utviklingen av den organiserte kriminaliteten, som i
dag svært ofte har forgreininger over landegrensene,
og som drives fram av profesjonelle aktører med sterk indre
justis, hvor vold og alvorlige trusler er vanlig framgangsmåte.
Det er heller ingen tvil om at potensialet for meget store fortjenester
er en viktig drivkraft.

Regjeringen har iverksatt flere tiltak
for å forebygge og bekjempe denne kriminalitetsformen.

På nasjonalt plan har vi opprettet
Rådet for samordnet bekjempelse av organisert kriminalitet,
hvor politi og påtalemyndighet sammen analyserer situasjonen
og prioriterer oppfølgingen av de mest alvorlige sakene.
Ytterligere har vi igangsatt et særskilt prosjekt, det
såkalte CATCH-prosjektet, for å kunne avsløre
og bekjempe bakmenn i de tyngste og mest alvorlige formene for organisert
kriminalitet i Norge. Prosjektet er nær knyttet til Rådet
for samordnet bekjempelse av organisert kriminalitet og er bemannet
med godt erfarne og dyktige medarbeidere fra politiet.

Denne satsingen har allerede gitt gode
resultater, og flere store saker er gjennomført med beslag
og inndragning av både utbytte og betydelige
mengder narkotika og smuglersprit.

I Regjeringens ferske handlingsplan mot handel
med kvinner og barn tas det en rekke grep for å motvirke
den internasjonale utviklingen innenfor prostitusjonstrafikken
over landegrensene, som særlig rammer kvinner og barn fra
fattige land i Europa og Asia. Flere av tiltakene retter
seg nettopp mot den organiserte kriminaliteten som i hovedsak
er ansvarlig for dette problemet.

Regjeringen har nedsatt et særskilt
prosjekt mot hvitvasking og korrupsjon under
ledelse av Eva Joly. Prosjektet innebærer bl.a.
at Norge skal ha en aktiv og ledende rolle internasjonalt,
særlig i utvikling av politisamarbeid
og konvensjoner for bedre å kunne bekjempe internasjonal
korrupsjon, hvitvasking og organisert kriminalitet. Jeg nevner også at
Finansdepartementet nå arbeider med et forslag til endringer
i finansieringsvirksomhetsloven som tar sikte på å utvide
plikten til å melde mistenkelige finanstransaksjoner til
Økokrim for å gjøre det lettere å komme
hvitvaskingsoperasjoner til livs.

Internasjonalt arbeides det bl.a. med ratifisering
av en omfattende og viktig FN-konvensjon som nettopp sikter mot å bekjempe
organisert kriminalitet. Regjeringen har nå ute på høring
enkelte lovforslag som vil tydeliggjøre at det i Norge
er straffbart å delta i kriminelle organisasjoner. Strafferammene
for all organisert kriminalitet er samtidig foreslått fordoblet.
I forhold til flere kriminelle handlinger vil det kunne bety
mulighet til å bruke nye og effektive politimetoder.

 Det spørsmålet som representanten
tar opp, gjelder hele bredden i det internasjonale samarbeidet.
Det er nettopp en FN-konvensjon vi prøver å dra
full nytte av gjennom den høringsprosessen jeg viste til.

Når det gjelder hva slags utenrikspolitiske
virkemidler en skal gå inn på, vil ikke
jeg komme inn på det her. Det må alltid i det
enkelte tilfelle være en løpende og
konkret vurdering av hvor hensiktsmessig det er. Det som
imidlertid er et faktum, er at det er all mulig grunn til å sørge for
at det er en internasjonal rettsorden som vi kan styrke gjennom
Interpol-samarbeidet, gjennom bilateralt politisamarbeid, gjennom
norske politisambandsmenn, som bl.a. er stasjonert i noen
av de områdene som representanten viste til, slik at man
i det internasjonale samfunnet kan gjøre det til en umulighet å drive
med bl.a. narkotikaproduksjon og trafficking. Og representanten
har helt rett i at mye av det internasjonale presset, som Norge
har vært en del av, har ført til den gledelige
melding at den russiske Duma nå vil innføre en
straffebestemmelse
mot slavehandel, og sørge for at dette blir etterforsket.

Så det nytter å jobbe, men
det må jobbes på flere plan samtidig, slik representanten
tok til orde for.

 Det prosjektet som jeg viste til i mitt hovedsvar,
nemlig antikorrupsjons- og antihvitvaskingsprosjektet, som ledes
av Eva Joly, er nettopp et initiativ
for å sørge for at vi både
er gode på hjemmebane og kan bidra best mulig
internasjonalt. Siktemålet er nettopp å bruke
den kompetansen som vi har i vårt land, men også i
andre land, og som spesielt Eva Joly har tatt
med seg fra sitt arbeid. Vi må sørge for at vi både
her i Norge og ute for det første bidrar
til en lov- og avtaleutvikling, som representanten har tatt opp,
og deretter at man rett og slett får et praktisk og godt
politisamarbeid. Den store fordelen ved å ha en tidligere
dommer til å lede dette arbeidet, er at dommeren
vet veldig godt når sakene er tapt. Når man da
plasserer dommeren på den andre siden, gir det
en god innsikt i at sakene kanskje kan vinnes i neste runde, slik
at politiet får en praktisk innsikt,
som er vesentlig. Her vil jeg tilføye at vi i Europa f.eks.
har nytte av Schengen-samarbeidet, og vi har nytte av det samarbeidet
jeg håper å få til med påtalemyndigheten,
slik at Norge skal få en tredjelandsavtale med
det såkalte Eurojust. Hele hensikten er nettopp å gjøre
det representanten sier. Vi må ha internasjonalt trykk,
og vi kan bidra gjennom vårt eget nasjonale prosjekt.





                

