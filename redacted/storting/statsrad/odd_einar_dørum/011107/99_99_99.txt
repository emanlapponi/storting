  Bekjempelse av internasjonal terrorisme
har i flere år vært en prioritert oppgave for
Politiets overvåkingstjeneste. Dette arbeidet, som er svært
ressurskrevende, omfattende og langvarig, er betydelig intensivert etter
terroraksjonene i USA 11. september 2001.

Al-Qaida-nettverket, som blir ledet av Osama
bin Laden, er løselig sammenbundet. Medlemmene opererer
til en viss grad selvforsynt, både med hensyn
til kommando, kontroll og finansiering av virksomheten.
De har en sterk fokusering på sikkerhetsmessige forhold
i planleggings- og gjennomføringsfasen av en terroraksjon.
Planleggingen kan pågå i flere år.
Dette operasjonsmønsteret gjør det vanskelig
for sikkerhets- og etterretningstjenester å identifisere
terrorceller og målene for aksjonene. Al-Qaida-nettverket
har sympatisører i en rekke land verden over, inkludert
Norge. Denne internasjonaliseringen betyr at grupper og personer
tilhørende organisasjoner som i utgangspunktet har en nasjonal
agenda, også kan komme til å operere
internasjonalt.

I tiden etter 11. september har et
stort antall personer blitt arrestert i flere
europeiske land. De er mistenkt for å tilhøre
islamske terrornettverk, og arrestasjonene må ses på som
forebyggende tiltak fra myndighetenes side for å hindre
nye terroraksjoner. Disse arrestasjonene er et resultat av europeiske
sikkerhetstjenesters mangeårige arbeid med å kartlegge
ekstreme islamske miljøer. Det er ikke foretatt
arrestasjoner i Norge etter 11. september av personer
som er mistenkt for deltakelse i terrorvirksomhet.

Norge mottar flyktninger og asylsøkere
fra en rekke land i den muslimske verden. Dette
har også medført at også sympatisører
av radikale grupperinger har bosatt seg i Norge. Disse
gruppene har imidlertid hittil ikke utgjort noen
konkret trussel mot norske eller utenlandske interesser.

Trussel mot den internasjonale sikkerhet baserer
seg på at Norge kan fungere som et tilfluktssted
for militante miljøer med internasjonale forgreininger.
Herfra kan disse miljøene kanalisere ulike former for støtte
til moderorganisasjonene, som driver væpnet kamp eller
terrorvirksomhet i hjemlandet.

Politiets overvåkingstjeneste foretar
selvfølgelig en løpende vurdering av alle
typer trusler med de virkemidler som står til rådighet.
I dette arbeidet inngår også samarbeid
med andre politiorganer og myndigheter i nødvendig
utstrekning.

  Når det gjelder beskrivelsen av risiko
og trusler, har jeg svart på det i mitt første
svar.

Når det gjelder midler til Politiets
overvåkingstjeneste, har det en generell sammenheng med
det sårbarhetsbildet som er erkjent nå i noen år,
og som bl.a. er beskrevet i innstillingen fra det utvalget som jeg
i sin tid som justisminister initierte, nemlig Willoch-utvalget.
Og ut fra dette sårbarhetsbildet vet vi at vi kan stå overfor
en trusselsituasjon som er mye mer sammensatt enn før.
Det er bakgrunnen for at vi ser det nødvendig å ha
en moderne, oppdatert og velfungerende overvåkingstjeneste
i vårt land.

  Når det gjelder budsjettet, vil representanten
finne svar der.

Regjeringen vil selvfølgelig løpende
måtte vurdere om tjenesten både når
det gjelder lovgrunnlag, ressurser og utstyr, kan fungere i forhold
til de utfordringer vi står overfor. Og jeg har i mitt
første svar til representanten Ellingsen skissert noe av
det landskapet.





                

  Det å plukke tyttebær er
i seg selv ikke straffbart. De sakene det refereres til, gjelder
salg av bær uten slik arbeidstillatelse som utlendingsloven
krever. Politimesteren i Hamar har opplyst at det dreide seg om
så betydelige mengder bær at dette ble ansett
som ervervsvirksomhet. Etter utlendingsloven må utlendinger
som driver ervervsvirksomhet, ha arbeidstillatelse, noe litauerne ikke
hadde. Å få slik sesongarbeidstillatelse skal imidlertid være
en enkel sak, og flere av litauerne hadde også slik
arbeidstillatelse i fjor.

Som representanten Per Roar Bredvold kjenner
til, faller påtalemyndighetens behandling av enkeltsaker ikke
inn under mitt ansvarsområde, men under Riksadvokatens.
På generelt grunnlag viser jeg imidlertid til at det er
Stortinget som har vedtatt utlendingslovgivningen, og at det er
politiets plikt å håndheve den. Formålet
med bestemmelsen er norske myndigheters behov for kontroll med
utlendingers ervervsvirksomhet.

Ansvaret for utlendingslovgivningen hører
inn under kommunal- og regionalministerens ansvarsområde.
Når det gjelder spørsmålet om regelverket
skal mykes opp, nevner jeg at Stortinget ved endring av
utlendingsloven har vedtatt at utlending som har adgang til å oppholde seg
i riket i tre måneder eller mer, kan søke
sesongarbeidstillatelse fra Norge. Kommunal-
og regionaldepartementet har opplyst at lovendringen vil
tre i kraft ved årsskiftet når nødvendige
forskriftsendringer er ferdig utarbeidet. Ettersom litauere er visumfrie,
har de adgang til tre måneders opphold. De vil derfor omfattes
av regelendringen. Regelendringen innebærer også at
politiet får kompetanse til å treffe
vedtak i slike saker, i samsvar med utlendingsforskriftens § 13.

  De nødvendige signaler har Stortinget
faktisk vedtatt. Jeg har også gitt dem i mitt
svar, nemlig at det er behov for å myke opp dagens regelverk
når det gjelder sesongarbeidskraft i Norge.

Jeg er selvfølgelig svært
glad for den støtten som nå kommer fra representanten
Bredvold til en slik oppmyking. Det forteller at vi på en
positiv måte bygger ny bredde i konstellasjonene
som ønsker det i Norge. Det er bra. Men det var altså med
det regelverket som gjaldt tidligere,
at politiet måtte foreta en vurdering, ikke
for det å plukke bær, men for å selge
den, og det var knyttet til arbeidstillatelsen. Nå har
man altså skåret igjennom og myket det opp, slik
at det er lettere å få arbeidstillatelse, og litauere
vil dra nytte av det. Og det er jo et konstruktivt svar på utfordringen
som ligger under det.

Og at lokalbefolkningen i Norge viser
sin støtte til mennesker de har sympati for, har alltid
vært et sympatisk trekk ved landet vårt, uavhengig
av gjeldende lovverk.

  Som kjent er ikke mitt forhold til
påtalemyndigheten som det er i en del andre land.
I Norge er påtalemyndigheten uavhengig.

Det som har skjedd, er at vi har myket opp
regelverket, og det er meget positivt at det er vennskapsforbindelser
til de baltiske stater. Jeg regner derfor med at når Regjeringen
vil vurdere ytterligere oppmykning av arbeidsinnvandring bl.a. fra
de baltiske stater, vil dette ha entusiastisk og sympatisk støtte også hos
representanten Bredvold, etter det som nå er
sagt. Og det ser jeg på som en svært positiv utvikling
av den norske samfunnsdebatten.





                

