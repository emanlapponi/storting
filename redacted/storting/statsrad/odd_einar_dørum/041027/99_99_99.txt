 Innen mange politidistrikter finnes det spesielle
forhold som krever en særskilt vurdering ved tildeling
av bevilgninger. Det kan være turisttilstrømning
på sommeren eller vinteren, høyskoler eller universitet
med stor tilstrømning av studenter, spesielle utbyggingsprosjekter
med et stort antall arbeidere i en periode e.l. Slike spesielle
forhold kan kreve ekstra innsats av politiet. Ved fastsettelse av
bemanningen ved de enkelte politidistriktene og lensmannskontorene
er det bl.a. tatt hensyn til spesielle utfordringer i distriktet.

Justisdepartementet har i tildelingsbrevet
til Politidirektoratet påpekt uttalelsen fra justiskomiteen
i Budsjett-innst. S. nr. 4 for 2003-2004
om at økt folketall i turistsesongen skal tas hensyn til
ved tildelingene til politidistriktene. Politidirektoratet har i
sitt disponeringsskriv til politidistriktene sagt følgende:

«Hensynet
til økt folketall i turistsesongen er tidligere lagt inn
i budsjettfordelingsmodellen. Ved en videreføring av budsjettrammene
fra 2003 er dette hensynet fortsatt ivaretatt.»

Ut fra disse føringene fra Justisdepartementet
og Politidirektoratet har jeg tillit til at de enkelte politimestrene tar
hensyn til disse forholdene når de fordeler bevilgningene
til de enkelte lensmannskontor og politistasjoner.

  Nå kan både representanten
Marthinsen og jeg legge Luther til side og holde oss til Stortinget.

Stortinget har vært klart, og det
har Justisdepartementet også vært i forhold til
Politidirektoratet, og Politidirektoratet videre.

Men det er slik at ved politireformen er det
ikke detaljstyring. Man gir rammer, og man har frihet under ansvar.
Og det er veldig forskjellig i Norge. La meg bare nevne noen eksempler:
stor tilstrømning i Agder om sommeren, Sunnmøre,
med cruiseskipsanløp i Geiranger, et forhold som Politidirektøren
personlig har satt seg inn i, Nordre Buskerud, som representanten
har tatt med, for ikke å snakke om Østfold og
Vestfold, med stort innrykk av hyttefolk og båttrafikk
på sommerstid. Disse forholdene prøver man å legge
inn.

Men det større spørsmålet
som representanten tar opp, ligger i den debatten som Stortinget
skal ha når politirollemeldingen legges fram, hvor man
både evaluerer politireformen og ser på fordelingen
av ressurser mellom politidistriktene. Da vil den større
debatt om dette som representanten i grunnen etterspør,
også komme fram til Stortinget.

  Vi lutres alle av den offentlige debatt – her
kommer vi nærmest Luther i utsagnet. Det skjer jo med politikere,
enten de er stortingsrepresentanter eller statsråder. Og
vi må legge til grunn at politiledere følger med
i den offentlige debatt. Vi må også legge til
grunn at lokalaviser følger med. Så på den
måten er man i skjærsilden.

For å ta et folkelig eksempel på dette:
Da det riktig stormet som verst i Østfold, stilte politimesteren
opp på lokalradioen og kom da – er det blitt meg
fortalt – med følgende fyndige utsagn: Jeg holder
fortet, og Dørum slåss om pengene.

Hvis representanten Marthinsens innlegg skal
tolkes slik at han også gjør det, kan det hende
at det blir en god stafettveksling i fortsettelsen av denne debatten.





                

  Lovens regel er at straffedommer skal fullbyrdes
straks de er rettskraftige. Forvaringsdommer skal gis høy
prioritet av politiet og påtalemyndigheten, slik at fullbyrdelse
kan gjennomføres i samsvar med dette.

Det er åpenbart at forvaringsdommer
må fullbyrdes umiddelbart, da en slik dom bygger på at
det foreligger en kvalifisert og reell risiko for at domfelte på ny
kan begå en alvorlig forbrytelse som vil krenke andres
liv, helse eller frihet, eller utsette disse rettsgodene for fare. En
slik dom bygger på at bruk av forvaring er nødvendig for å verne
samfunnet. Ventetid utover det strengt nødvendige vil følgelig
være i åpenbar strid med de tunge samfunnshensyn
som alle forvaringsdommer er forankret i.

En stor del av de som dømmes til forvaring,
er varetektsfengslet under etterforskningen og domstolenes behandling
av straffesaken og fram til rettskraftig dom foreligger. I disse
tilfellene vil fengslingen som regel vedvare helt fram til forvaringen
kan iverksettes. Spørsmålet om ventetid mellom
rettskraftig dom og fullbyrdelse vil følgelig ikke aktualiseres
her.

I de tilfellene hvor lovbryteren er på frifot,
vil det bero på en konkret vurdering i den enkelte sak
om påtalemyndigheten bør fremme en begjæring
om varetektsfengsling for domstolene med sikte på å holde
lovbryteren fengslet fram til rettskraftig dom kan fullbyrdes. I
en slik vurdering vil faren for gjentakelse av alvorlige, straffbare handlinger
i tiden fram til fullbyrdelse kan iverksettes og, i de mest alvorlige
straffesakene, hensynet til allmennheten stå sentralt.

Det jeg her har berørt, er de formelle,
rettslige rammene for fullbyrdelse av forvaringsdommer og generelt hvordan
slike saker skal behandles. Når det gjelder behandling
av konkrete enkeltsaker, hører dette under Riksadvokaten
og er således ikke gjenstand for min instruksjonsmyndighet
som statsråd. Det vil derfor heller ikke være
riktig av meg å kommentere enkeltsaker som refereres i
media. Men på generelt grunnlag vil jeg ta det temaet som
jeg nå har omtalt overfor representanten, opp med Riksadvokaten.

Oppslag i pressen har imidlertid vist at det
har forekommet tilfeller der det har gått for lang tid
fra det øyeblikk det foreligger en rettskraftig dom på forvaring,
og til Kriminalomsorgen skal iverksette denne. Vi har ingen forvaringskø,
og det er tilgang på forvaringsplasser med god sikkerhet
ved Ila fengsel, forvarings- og sikringsanstalt. Det synes heller
ikke å være mangler ved de lover og regler som
har betydning for dette saksfeltet, men det er ikke gode nok rutiner.
Justisdepartementet vil derfor ta initiativ, slik jeg også sa
i spontanspørretimen, til en gjennomgang av rutinene for å sikre
en effektiv fullbyrdelse og at de forvaringsplassene som vi har,
blir effektivt utnyttet.

Utover dette vil jeg peke på at vi
hvert år siden 2001 i tildelingsbrevet til Kriminalomsorgen
har gitt instruks om at de som er dømt til lange dommer
og volds- og voldsrelaterte dommer, selvsagt skal prioriteres i
forhold til fullbyrdelse.

 Det jeg sa i spontanspørretimen, og
for så vidt gjentok, vil jeg gjenta på nytt: Vi
vil bruke den saken som var gjenstand for representanten Ellingsens
spørsmål til meg i spontanspørretimen,
til en case, for å se på at vi nettopp skal være gode
nok i rutinene.

Jeg kan også opplyse at jeg sist fredag
hadde et møte i Trondheim med representanter for norske
advokater, for Domstolsadministrasjonen og for påtalemyndigheten, både
den lavere og den høyere påtalemyndighet, for å være
helt sikker på at alt det som gjelder regelverk og rutiner,
skal vi faktisk gå igjennom. Det var en kjempemessig dugnad,
hvor alle bidrog med et åpent sinn for å gjøre noe
med det. Det er det generelle spørsmålet. Men
når det gjelder det helt konkrete her, som går
på forvaring og på de spesielt alvorlige tilfellene,
vil jeg nettopp bruke det eksemplet som jeg her har gjort. Det vil
danne bakgrunnen for samtaler jeg generelt har med Riksadvokaten.
Det vil også danne bakgrunnen for andre relevante dialoger
jeg vil føre.

Så skal ikke jeg kommentere enkelte
uttalelser om pressen. Det er ytringsfrihet her i landet, og alle
står for de uttalelsene de kommer med. Men jeg har vel
egentlig gitt min kommentar, uten at jeg har gått inn på enkeltsakene,
ved å uttale meg slik jeg nå har gjort som statsråd.

  Jeg deler selvfølgelig det ønsket.
Jeg kan aldri utstede en garanti, for vi mennesker er feilbarlige,
enten vi er statsråder eller ikke. Men vi skal selvfølgelig
gjøre vårt ytterste, og vi skal i den offentlige
debatt leve under det kritiske søkelys som debatten medfører,
inkludert stortingsrepresentanters initiativ i salen.

For å gi et eksempel: Vi valgte å be
to norske dommere se på to drapssaker og sammenligne med
Sverige. Nå kan man ikke sammenligne fullt ut, for det
er ikke like forhold. Men vi valgte å holde opp det som
et speil, for å se hva vi kunne lære av det.

Ut av dette er det kommet en samarbeidssituasjon
som startet i fjor høst ved Oslo-domstolene, med fullt
samarbeid med advokater og påtalemyndighet for at ting
skulle gå raskt. Så fortsatte vi sist fredag med
en nasjonal samling nettopp med riksadvokaten og hans folk, sentrale folk
i politiets påtalefunksjoner og norske forsvarsadvokater
og dommere, for å være helt sikker på at
vi kan håndtere tingene slik vi gjør når
Norge er på det beste, nemlig at vi sitter helt avslappet
sammen og kommer opp med alle de små tingene som betyr
noe, og summerer dem. Jeg kommer til å jobbe videre i den ånd
og med den mentalitet som jeg har omtalt overfor representanten,
og som han har kommentert overfor meg.





                

