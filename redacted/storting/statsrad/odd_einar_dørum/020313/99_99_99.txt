 Hallikvirksomhet
rammes av straffeloven § 206.

Det er et faktum at Norge er mottakerland
for utenlandske prostituerte. Det kommer kvinner
fra Asia og Latin-Amerika, men et økende antall kommer
fra Øst-Europa, særlig de baltiske landene og Russland.
Inntil nylig har det stort sett vært aktivitet på innendørsmarkedet
for prostitusjon. Problemet finnes hovedsakelig
i Oslo og i noen av de andre byene.
I tillegg er det registrert slik virksomhet
med basis i Murmansk til Nord-Norge.

I internasjonal sammenheng omtales denne typen grensekryssende
kjønnshandel for Trafficking in Women. Dette er et internasjonalt
problem, som bl.a. har medført at Interpol har opprettet
en arbeidsgruppe som arbeider med dette temaet, Interpol Working
Group on Trafficking in Women. Norge deltar aktivt i dette
arbeidet, der Kripos er utpekt som nasjonalt kontaktpunkt. I disse
sakene samarbeider vi også med de øvrige
nordiske land og de baltiske land gjennom Baltic Sea Task Force, som
er en sammenslutning av statene i
Østersjøområdet, nettopp for å intensivere
arbeidet mot grenseoverskridende
kriminalitet, som hallikvirksomhet
av den karakter representanten spør
om, er.

I tilknytning til FNs konvensjon
mot transnasjonal organisert kriminalitet er det også utarbeidet
en protokoll om handel med mennesker, særlig kvinner og
barn. Norge har undertegnet konvensjonen, og den skal
følges opp med ratifisering. Protokollen framhever forpliktelsene landene
har til å bekjempe handel med mennesker, spesielt
kvinner og barn, bl.a. med prostitusjon
som formål.

Når det gjelder spørsmålet
om eventuell organisert bordellvirksomhet i Hordaland
politidistrikt, har Justisdepartementet, etter å ha
konsultert Politidirektoratet, ingen indikasjoner på at
det drives slik virksomhet i større utstrekning i distriktet.
Det har heller ikke så langt vært mulig å avdekke
hvem som har stått bak de tilfeller av tilbud om seksuelle
tjenester mot betaling, som er fremsatt av utenlandske
kvinner.

Jeg ser alvorlig på at bordeller kynisk
utnytter utenlandske kvinner. Mange av disse
kvinnene kommer i en tvangssituasjon, f.eks. ved at de er avhengig
av penger til narkotika, eller at de er redd for å bli
avslørt uten lovlig opphold i landet. Dette kan derfor også ses
på som et overgrep mot kvinnene. I flere tilfeller kan
hallikvirksomhet dertil
ses på som organisert kriminalitet, slik jeg tidligere
har vært inne på.

Hvordan politiet skal prioritere
straffesaker tilligger imidlertid den høyere påtalemyndighet
og til slutt Riksadvokaten. Justisministeren kan derfor ikke
gripe inn på Riksadvokatens ansvarsområde. Jeg
vil derfor ta kontakt med Riksadvokaten om spørsmålet.
At politiet har tilstrekkelige ressurser til å bekjempe
kriminalitet, er mitt ansvar. Jeg kan forsikre at Hordaland politidistrikt
skal ha ressurser til å håndtere slik kriminalitet.

 Den informasjonen som jeg nå har gitt,
at man ikke har indikasjoner på at det drives
slik virksomhet i større utstrekning, og at det heller ikke
så langt har vært mulig å avsløre
dem som står bak, har jeg innhentet gjennom Politidirektoratet.

Det kan godt tenkes at virksomheten man står
overfor i Bergen, kunne være av interesse
for den delen av politiet som heter «Catch».
Det er et forhold jeg skal se nærmere på.

Men som sagt: Prioritering når det
gjelder konkrete straffbare forhold, tilligger Riksadvokaten, mens
de forhold som knytter seg til ressursbruken, tilligger statsråden,
altså meg selv, gjennom Politidirektoratet, og etter min
kunnskap skal politidistriktet ha mulighet til å håndtere
dette.

Det er også samarbeid mellom
sentrale politienheter som «Catch» og lokale politidistrikter
når man nettopp ser sporene av store pengestrømmer,
altså hvitvasking av penger. Generelt vet man at dette
skjer i tilknytning til prostitusjon, ran og grove narkotikaforbrytelser,
slik at jeg generelt er oppmerksom på det og vil ta det
med meg videre.

 Det som skjer i den sammenhengen, er ikke
noe jeg kan komme inn på her, for prioritering av påtalemyndighetens
virksomhet tilkommer Riksadvokaten og ikke justisministeren.

Det jeg har sagt, er at Norge er
forpliktet gjennom internasjonale protokoller og avtaler. Vi deltar også i
en arbeidsgruppe mot «trafficking».

Nå kan det godt tenkes, uten at jeg
kjenner til tilfellene i Bergen, at dyktige journalister kan komme
inn på saker. Men politiet må, for å ha
en sak, ha vitner, og de må også ha
vitner som holder fast ved vitneprovene når man skal føre
en sak rettslig. Det kan derfor tenkes at oppsøkende journalister
fort kan beskrive et fenomen som vi begge er enige om fins og er
forkastelig, mens derimot det å framskaffe bevis og vitner
som holder i en sak, er en annen form for aktivitet.

Jeg er selvfølgelig, som jeg tidligere
har svart, generelt opptatt av at dette skal tas på alvor.
Det er derfor jeg også har gitt de signalene
som jeg har gitt i mitt hovedsvar til representanten.





                

 Det er viktig for meg innledningsvis å minne
om at det er et grunnleggende prinsipp i norsk strafferett at alle
utilregnelige lovbrytere er straffrie. For å kunne straffes
må gjerningspersonen ha hatt et visst minstemål
av modenhet og sjelelig sunnhet. Utilregnelige lovbrytere er lovbrytere
som var psykotiske eller høygradig utviklingshemmede eller
bevisstløse i gjerningsøyeblikket.

Særreaksjonsreformen, som trådte
i kraft 1. januar 2002, innebærer at de utilregnelige
lovbryterne blir tatt hånd om på en måte
som både tar hensyn til deres særlige behov
og til samfunnets behov for trygghet.

De psykotiske kan dømmes til særreaksjonen
overføring til tvungent psykisk helsevern, mens de utviklingshemmede
kan få særreaksjonen tvungen omsorg.

Før 1. januar 2002 kunne utilregnelige
lovbrytere i prinsippet idømmes sikring for ethvert
lovbrudd. I praksis var det alvorlige forbrytelser mot andres liv,
helse og frihet som resulterte i sikring. Men sikring
ble også i noen få tilfeller
idømt for bl.a. vinningsforbrytelser.

De nye særreaksjonsreglene ble vedtatt
ved lov 17. januar 1997 nr. 11, og trådte i kraft 1. januar
2002, jf. lov 15. juni 2001 nr. 64. Tidsubestemte særreaksjoner
ble ansett som så inngripende at de bare skulle
gjelde for farlige lovbrytere: Lovbryteren må ha begått eller
forsøkt å begå en alvorlig
volds- eller seksualforbrytelse, frihetsberøvelse,
ildspåsettelse eller en annen alvorlig forbrytelse
som krenket andres liv, helse eller frihet, eller
kunne utsette disse rettsgodene for fare. Men også mindre
alvorlige lovbrudd av samme art kan lede til en særreaksjon
dersom vedkommende tidligere har begått eller
forsøkt å begå et slikt alvorlig
lovbrudd. Den som gjentatte ganger utøver vold, vil dermed
kunne idømmes særreaksjon. Det må også være fare
for gjentakelse.

Vilkårene er strengere enn før,
men jeg vil understreke at samfunnet fortsatt kan beskytte seg mot
dem som er farlige. Utilregnelige lovbrytere som ikke
er farlige, men plagsomme, kan imidlertid ikke ilegges
en særreaksjon. Slik sikringsreglene ble praktisert, er ikke
forskjellen fra tidligere rett særlig stor.

Jeg vil følge opp Stortingets vedtak
på flere måter. For det første
vil jeg ta et initiativ overfor helseministeren
i løpet av kort tid. Videre vil jeg drøfte saken
med riksadvokaten på neste kontaktmøte. Jeg vil
parallelt følge utviklingen nøye for å se
hvordan bestemmelsene om særreaksjoner for utilregnelige
fungerer i praksis. Jeg tror det kan være grunn
til å vurdere dette spørsmålet før den
generelle etterkontrollen etter om lag tre år.

 Jeg er selvfølgelig generelt helt
enig i at ingen skal ha noen fribillett. Jeg står ved
den beskrivelsen jeg har gitt, men for å være
helt sikker på at det som skjer i praksis, også er
slik som det er ment uttrykt, bl.a. i svar fra min forgjenger, tidligere statsråd
Harlem, i Stortinget, vil jeg ta kontakt med helseministeren
for å se på muligheten mot lov om psykisk helsevern.
Og hvis det er slik at det må gjøres endringer
i straffeloven § 39 nr. 1, vil jeg ta initiativ
til å gjøre dette før etterkontrolltiden
om tre år, dersom praksis viser at det er nødvendig.

Det har jeg sagt i hovedsvaret, og det gjentar
jeg gjerne, bl.a. ut fra det hovedprinsipp som spørreren
nå stilte meg åpent, nemlig om noen
skal ha en fribillett eller ikke.

 Jeg har tidligere i spørretimen svart
generelt på hvordan vi må være
opptatt av soningsforhold overfor straffedømte eller
mennesker som er satt inn til forvaring, eller på annen
måte er satt til tvungen behandling av samfunnet, at den
er mest mulig korrekt. Det er et spørsmål som
jeg går tungt inn i. Det ligger i det svaret jeg tidligere
har gitt, at jeg vil ta kontakt med helseministeren
og riksadvokaten. Jeg vil da både se på det lovmessige
og så raskt som mulig også innhente
praktiske erfaringer med ordningen, slik at jeg er oppdatert med
hensyn til det.

Jeg oppfatter representantens anliggende slik
at vi ikke skal la noen grensesnitt – for å si
det på den måten – utvikle seg uten observasjon.
Og innholdet i mine tidligere svar – og også i
dette – er at jeg vil gjøre mitt for at det skal
følges, og for at de adekvate tiltak som er nødvendige,
skal bli tatt, enten det gjelder i forhold til lov om psykisk helsevern eller
det gjelder i forhold til den bestemmelse
i straffeloven som jeg tidligere har vært inne
på.

