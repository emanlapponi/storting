 La meg si det tørt at det norske
avgiftssystemet er ikke alltid logisk. Det er en blanding
av avgiftens formål og budsjettmessige hensyn. Det er ikke noen
grunn til å pakke inn det. Til syvende og sist handler
dette om budsjettstørrelser og hvordan budsjettene skal
være. Jeg har ikke noe imot at det føres
en redelig debatt om det – selvfølgelig ikke.
Det budsjettet jeg er ansvarlig for, er jeg
ansvarlig for, og representanten har sin rett
til å bore i dette.

Men la meg tilføye som en oppsummering,
for at det ikke skal være noen
tvil, at for å bekjempe den rå og tøffe
og kyniske form for kriminalitet vi ser, må vi selvfølgelig
tenke på sikkerhet, slik som representanten tok opp først,
og jeg viste til det direktoratet nå gjør. Jeg
har vært opptatt av det lenge, og jeg er det fortsatt.

Den andre sikkerheten er den som
ligger i det å være i forkant, og den
knytter seg til annen politiinnsats – la oss kalle det
for spaningsinnsats. Det er også som et uttrykk for
det at jeg vil komme tilbake i revidert nasjonalbudsjett med hovedrammen
for det jeg vil kalle en ny, spisset nasjonal
enhet i politiet, for nettopp å gå etter
de alvorligste formene for organisert kriminalitet.





                

