 Jeg kan forsikre representanten Ryan om at
landbruksministeren vil følge utviklingen på dette
området med argusøyne.

Som nevnt i mitt svar har ESA avdekket et forbedringspotensial.
Det er iverksatt tiltak som Mattilsynet nå gjennomfører.
På vegne av landbruksministeren vil jeg si at han selvfølgelig
er kjent med det arbeid SV har nedlagt, og den merknad
de hadde.

Hvis jeg skal oppsummere tiltakene, kan jeg
si det på følgende måte: Uoverensstemmelser mellom
EU og norsk regelverk vil bli rettet opp. Det er viktig og riktig at
transporten skal foregå så skånsomt
som mulig. Og det er nå i gang kurs for dyretransportsjåfører. – Det
er et spørsmål jeg vet at SV har tatt opp. Landbruksdepartementet
arbeider også aktivt med å tilrettelegge
forholdene for småskalaproduksjon rundt omkring i landet,
der det skal være mulig å slakte dyrene
og bearbeide og selge produktene lokalt.

I tillegg er det slik at forskrift
om dyrevern i slakterier vil bli revidert, og det er også slik
at i regi av Norges forskningsråd er det etablert
et prosjekt som skal vurdere forskningsbehovet innenfor
området dyrevelferd. Bedøvings- og avlivingsmetoder
er blant de ting det vil bli fokusert på.

