 Det er slakteriene selv som har ansvar for
at bestemmelsene om dyrevelferd overholdes. På samme måte
har transportørene ansvar for at dyrevernsbestemmelsene
overholdes for dyr under transport.

Dyrevern er en del av EØS-avtalen. Harmoniseringen av
regelverket mellom EU og Norge
gjør at ESA kan kontrollere at våre
bestemmelser når det gjelder velferd for dyr i slakterier
og under transport, er overensstemmende med EUs regelverk, og at
regelverket blir håndhevet
på en tilfredsstillende måte.

ESA gjennomførte en inspeksjon
i 2003. ESA bestemte selv hvilke slakterier
som skulle besøkes. En representant fra Statens dyrehelsetilsyn,
som da var ansvarlig myndighet, deltok i inspeksjonen.

Dessverre ble det avdekket en del kritikkverdige
forhold, hvor gjeldende regelverk ikke ble overholdt.
Dette gjaldt forhold dels på slakteriene og dels under
transportene.

Statens dyrehelsetilsyn reagerte
umiddelbart etter at inspeksjonen var gjennomført.
Det ble bl.a. sendt brev til fylkesveterinærene med pålegg
om å gjennomføre tilsyn i alle landets
slakterier. Samtidig ble arbeidet satt i gang for å rette
opp de uoverensstemmelser
som eksisterer mellom EU-direktiver og norske
bestemmelser.

Dyrevern og dyrevelferd er et tema
som opptar landbruksministeren sterkt. Han har bedt Mattilsynet,
som nå har tilsynsansvaret på dette området,
om å prioritere dyrevern i slakterier og på transporter
i inneværende år. Det planlegges gjennomført
en ny inspeksjon av alle slakterier
og av en del transporter til slakteriene i løpet av første
halvår i 2004. Rutinene vil bli innskjerpet, og det foreligger
mulighet for å trekke tilbake godkjenningen av slakteriene
som ikke oppfyller vesentlige krav i forskriften.

Tidligere var tilsynsansvaret delt på to
etater. Dyrehelsetilsynet hadde ansvaret for tilsynet av dyretransportene
fram til slakteriets område, hvor så Næringsmiddeltilsynet
overtok tilsynsansvaret. Opprettelse av Mattilsynet – ett
tilsyn – vil gi tilsynsmyndigheten langt bedre muligheter
til å følge opp sakene enn tidligere.

Til slutt vil jeg opplyse
om at Landbruksdepartementet arbeider med å følge
opp de mål og tiltak for en bedret dyrevelferd som ble
gitt gjennom behandlingen av St. meld. nr. 12
for 2002-2003, Om dyrehold og dyrevelferd, der det bl.a. inngår
en fullstendig gjennomgang av gjeldende dyrevernslov.

