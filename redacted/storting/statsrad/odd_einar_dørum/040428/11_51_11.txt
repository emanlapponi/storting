 I etterkant av ranet og drapet på en
polititjenestemann i Stavanger har Politidirektoratet
nedsatt en hurtigarbeidende gruppe som bl.a. skal vurdere behovet
for nytt og bedre utstyr til politiet. Bruk av såkalte
pansrede kjøretøyer inngår
i denne vurderingen. Jeg har fått opplyst at denne gruppen skal
avslutte sitt arbeid før sommeren.

Parallelt med dette gjennomfører Politiets
data- og materielltjeneste for tiden utprøving av to uniformerte
utrykningskjøretøy med skuddbeskyttelse. Det beskyttelsesnivået
som er valgt, innebærer en merkostnad på ca. 75 000
kr, selv med avgiftsfritak. Begge kjøretøyene
er bygd om i Norge. Hvis evaluering av utprøvingen
viser at forsøket er vellykket, kan oppdraget med å bygge
om kjøretøy eventuelt
lyses ut på anbud. Skuddbeskyttelse av kjøretøy
vil da kunne tilbys politidistriktene.

Politimestrene har ansvaret for anskaffelse
av materiell, og det har hittil vært liten etterspørsel etter
skuddbeskyttelse av kjøretøy.

I Stavanger-saken ble det brukt en type
våpen og ammunisjon som var så kraftig at den
pansringstypen som nå er under utprøving, ikke
ville ha vært tilstrekkelig. Politiets kjøretøy
måtte i dette tilfellet hatt tung helpansring. Dette leveres
kun fra fabrikk. Et slikt kjøretøy
ville være for tungt til ordinær patruljetjeneste
og koste minst 3,5 mill. kr.

Politidirektoratet opplyser at man vil utarbeide
retningslinjer for bruk av pansrede kjøretøy
så snart arbeidsgruppen etter Stavanger-ranet
har levert sine forslag.

Jeg vil tilføye at jeg legger stor
vekt på denne gruppen både når
det gjelder politiets utstyr for å forflytte seg, altså bilene,
og hvordan de ellers er utstyrt, altså den debatten som
har vært ført om framskutt lagring, og hvordan denne
framskutte lagringen skal være. Når nå politiet
har satt i gang denne gruppen, med også – så langt
jeg kan se – politifolk med god operativ bakgrunn, er det
fordi jeg vil ha det arbeidet fram. For meg er det viktig å vite
at arbeidet skal foreligge ca. i midten av juni, slik at vi kan
kalle det for en hurtigarbeidende gruppe.

