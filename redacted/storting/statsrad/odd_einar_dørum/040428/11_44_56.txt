 Spørsmålet representanten
tar opp, er viktig, og det ble også tatt opp
i spontanspørretimen for en uke siden, men han skal selvfølgelig
få det svaret han har krav på.

Jeg vil først fastslå at
det ikke medfører riktighet at Østfold politidistrikt
samlet sett har hatt betydelige budsjettkutt for inneværende år.

Situasjonen er at som ledd i gjennomføringen
av fase I i politireformen ble det etablert
operasjonssentraler i alle politidistrikt. Utenom operasjonssentralen,
som er døgnbemannet, har en gjennom politireformen søkt å øke
den operative kapasiteten i politidistriktet. Det blir derfor galt å se
på hvor mange mann som til enhver tid er knyttet til en
politistasjon om natten.
I Halden–Fredrikstad–Sarpsborg-området
er avstanden ofte liten, og jeg har fått politimesterens
forsikring om at Østfold har en sterkere politioperativ
innsats enn tidligere, særlig når en må sette
inn større ressurser på alvorlige oppdrag. Jeg
gav et eksempel på et slikt oppdrag
for en uke siden, nemlig en samling av tolv mann og tre hunder ved
en situasjon på Hvaler hvor det var svært
alvorlig. Slik politimesteren ser det, er beredskapen i politidistriktet
blitt styrket med dette. Politimesteren har også gitt uttrykk
for det i en utmerket artikkel i Fredrikstad
Blad – en avis som jeg også konstaterer
at representanten Hedstrøm har brukt i et innlegg – hvor
han har invitert til en dialog. Det er nå til enhver tid
personell på aktiv vakt til å ta imot meldinger,
og til å sende ut patruljer der det er behov for det. Operasjonslederen
har kommandodyktighet og oversikt over samtlige patruljer i politidistriktet,
og kan ved dette utnytte og forsterke ressursene i vesentlig bedre
grad enn tidligere. Som et resultat av fase I i politireformen
er det også frigjort et betydelig antall stillinger
fra administrative til politioperative
oppgaver.

Det kan i tillegg nevnes at Østfold politidistrikt
har betydelige oppgaver ved riksgrensen, og distriktet har i øyeblikket
65 personer varetektsfengslet, i hovedsak fengslet i forbindelse
med narkotikasmugling
og annen grenserelatert kriminalitet. Politiet
i Østfold har ellers etter reformen på andre
måter satset tungt innen organisert kriminalitet.
Distriktet har hatt hovedansvaret for den såkalte metanolsaken
med flere hundre siktede, og har ellers rullet opp miljøer
som står bak tyverier av båter og båtmotorer
for flerfoldige millioner. Dette er en situasjon som selvsagt
er ressurskrevende, og som kan medføre at politimesteren
må foreta interne omprioriteringer.

Justisdepartementet vurderer ressurssituasjonen
i politiet fortløpende, og jeg vil
komme tilbake til dette i budsjettsammenheng.

