  Etter rømningen foretok departementet
en inspeksjon i Arendal kretsfengsel. Rømningen skjedde
under lufting. Den interne instruksen ble fulgt. Rømningen
skjedde som følge av at de innsatte fikk bistand utenfra,
ved at et verktøy ble skjøvet inn under porten.
En tjenestemann ble fysisk hindret fra å komme til porten
og hadde dermed ikke mulighet til å reagere i tide for å hindre
rømningen.

Det er nå foretatt fysiske utbedringer
for å sikre anstalten mot liknende hendelser.

Departementet foretar fortløpende
sikkerhetsinspeksjoner i de lukkede fengslene. Disse inspeksjonene
har bl.a. til hensikt å forebygge rømninger. Statistisk
ligger rømningsnivået for lukkede fengsler på et
svært lavt nivå. Det indikerer klart at sikkerhets-
og kontrollnivået håndteres tilfredsstillende.

  Man må holde fra hverandre de to
sidene av mitt svar. Jeg sa at generelt er rømningsnivået
lavt for lukkede anstalter, og derfor sa jeg at rutinene er gode
nok. I dette tilfellet var det noen som utnyttet noe som gav en
mulighet til å rømme. Så reiser representanten
et annet spørsmål, nemlig: Hvor sitter man? Man
sitter i kretsfengslet etter dommens lengde – kortere dommer.
Spørsmålet han reiser om hvor det vil være
sikkert å plassere varetektsfanger, f.eks. hvis det er alvorlige
forhold, er noe av det jeg vil følge opp i forlengelsen
av denne saken, for når det gjelder noen av dem som satt
der, burde en kanskje tenkt over dette. Det er et forhold som i
hvert fall jeg tar med meg, at man vurderer dem som sitter inne
for kortere dommer og ender i et kretsfengsel, i forhold til dem
som sitter i varetekt ut fra mer alvorlige forhold. Det er en av
erfaringene jeg tar med meg, og som jeg også vet at fengselsmyndighetene administrativt
er opptatt av. Så gyldigheten av det spørsmålet
forstår jeg. 

Til slutt må jeg si at det hører
med til historien – siden det er tatt opp i Stortinget – at
ni av 17 fanger unnlot å rømme. Det tyder på at
det også er gode tillitsforhold mellom innsatte og ansatte
ved fengselet i Arendal.

  Det å sitte i fengsel er i seg selv å bli
unntatt noe viktig her i livet, nemlig friheten. Det viktigste med
fengselsdrift er at man plasserer de mest rømningsfarlige
fangene, som står for de mest alvorlige forholdene, i de
forskjellige og riktige institusjoner. I dette tilfellet antar jeg
at representanten muligens sikter til en av rømlingene,
og det er spørsmål som jeg allerede har kommentert. 

Når det gjelder forhold ved å sitte
i fengsel, har vi allerede tatt opp spørsmålet
om det skal virke skjerpende på soningsforholdene at man
ikke møter til soning. Det er også tatt opp spørsmål
om gjengangere skal kunne bli vurdert strengere ved prøveløslatelse.
Jeg vil nok foretrekke en linje hvor forholdene i fengselet er slik
at, for å si det på den måten, rett fange
plasseres på rett sted. Vi skal se nøyere på nettopp
den typen rutiner og utfordringer. 

Jeg må tilføye og gjenta,
at når dette først skjedde i Arendal og på en
spesiell måte som er beklagelig, var det ni av fangene
som ikke fant noen grunn til å rømme selv om porten
var vidåpen. Det må tyde på at det ligger
en viss motivasjon i at det er bedre å sitte inne enn å bli
tatt og bli brakt inn igjen.

  Det ble i 1998 registrert en markert økning
i antall ran. For landet som helhet økte det totale antall
ran fra 1255 anmeldelser i 1997 til 1529 i 1998. Dette representerer
en økning på 244 anmeldelser, eller 21,8 pst.
Tendensen fortsetter i 1999. Første halvår 1999
viser en økning fra 726 anmeldelser første halvår
i fjor til 828 første halvår i år. Dette
gir en økning på 102 anmeldelser, eller 14 pst.

En nærmere gjennomgang av anmeldelsene
viser at det i særlig grad er ran mot forretninger, bensinstasjoner og
kiosker som øker. Litt i overkant av halvparten av ranene
skjer i Oslo. De øvrige er fordelt utover landet.

Siste halvår 1998 og første
halvår 1999 har vært et spesielt år med
henblikk på ran fra verditransporter. På under
ett år er det begått seks slike ran. Ranene har skjedd
i Drammen, Oslo, Romerike og Trondheim politidistrikter. De synes
svært godt planlagt. Det er benyttet automatvåpen,
og utbyttet har i alle tilfellene vært betydelig.

I løpet av våren og sommeren
1999 har det vært en serie ran mot postkontor i det sentrale østlandsområdet
og Oslo. Til sammenligning var det fire ran mot postkontor i 1997,
mens det var åtte i 1998. Medio august i år er
det registrert i alt 18 ran mot postkontor. Det har siden 1992 vært
en stadig nedgang i antall ran mot postkontor. Dette har blitt sett
i sammenheng med Postens stadig forbedrede sikkerhetsrutiner. Den
betydelige økningen i antall ran mot denne typen objekt
representerer en ny og bekymringsfull utvikling. 

Bekjempelse av ranskriminalitet er et prioritert
område for politiet. Her påhviler det den enkelte
politimester et klart ansvar. 

Etter initiativ fra Riksadvokaten er det besluttet å prioritere
etterforskningen av de uoppklarte ranene mot verditransporter. Justisdepartementet
anser det viktig at disse ranene, som er svært profesjonelt
utført, og hvor det er borttatt meget store verdier, blir
oppklart. Etterforskningen skal skje ved samarbeid mellom de ulike
politidistriktene hvor ranene er begått. Det er fra Justisdepartementets
side bevilget ekstra midler og ressurser til dette arbeidet.

Handels- og Servicenæringens Hovedorganisasjon
og Justisdepartementet har i fellesskap drøftet tiltak
med sikte på å 

forebygge
ran

. I Oslo ble det i 1998 gjennomført en prøveordning
hvor forretninger som har iverksatt tiltak egnet for å forebygge
ran – som bruk av fysiske sikringstiltak og opplæring
av personalet – samt lagt planer for ettervern, kan bli
sertifisert som «sikret mot ran». I januar i år
tok Justisdepartementet initiativ til å få innført
en slik sertifiseringsordning på landsbasis.

På bakgrunn av ransutviklingen ble
det i mars i år besluttet å gjeninnføre
tidligere ordning med kontaktutvalg for forebygging av ran. Utvalget
har som primæroppgave å fungere som en ressursgruppe
og et forum i det kriminalitetsforebyggende arbeidet. Justisdepartementet
leder utvalget og holder sekretær. Utvalget er ellers sammensatt av
personer fra ulike bransjeforeninger og fagforeninger tilknyttet
næringer som erfaringsmessig er utsatt for ran.

Justisdepartementet har også bevilget
midler til et eget forskningsprosjekt vedrørende ran, ved
Politihøgskolens forskningsavdeling. Hensikten med dette
arbeidet er å kartlegge hvem som begår ran, og
i hvilken grad disse lar seg påvirke av ulike sikringstiltak.

  Varetekt kan være nødvendig
under etterforskningen for å forhindre bevisforspillelse,
unndragelse av straffeforfølgelse eller for å forhindre
gjentagelse av straffbare handlinger. Både hensynet til
borgernes rettsvern og rettshåndhevelsen begrunner varetekt.
Varetektsfengslingen er en belastning for den det gjelder, og skal
være så kort som mulig. Når en person
sitter i varetekt, skal etterforskningen av saken mot vedkommende
gis høy prioritet.

Straffeprosessloven § 186
annet ledd hjemler ileggelse av forbud mot eller kontroll med brevveksling
og besøk. Retten skal nøye vurdere om det er grunnlag
for ileggelse av restriksjoner, og det er en forutsetning at den varetektsfengslede
ikke skal ilegges mer omfattende restriksjoner enn det som er nødvendig
ut fra hensynet til den videre etterforskning i saken.

Justisdepartementet legger stor vekt på situasjonen
til de varetektsinnsatte og har en løpende vurdering med hensyn
til tiltak for å avhjelpe og redusere negative virkninger
for de siktede. Det har vært særlig fokusert på bruk
av restriksjoner under varetekter, særlig under de lange
varetektene. I tillegg til de bestemmelser som allerede finnes i
lovverket for å hindre skadelige virkninger av frihetsberøvelsen,
har Justisdepartementet gitt retningslinjer for behandling av varetektsinnsatte,
i rundskriv av 29. desember 1997. Retningslinjene fokuserer spesielt
på mulige tiltak for å avhjelpe skadelige følger av
isolasjon og mangel på menneskelig kontakt for de varetektsinnsatte
som er underlagt restriksjoner.

Justisdepartementet har også oppnevnt
to arbeidsgrupper som skal foreslå tiltak for å redusere
saksbehandlingstiden i straffesaker. Arbeidet vil omfatte hele straffesakskjeden
og vil også få innvirkning på den tiden
siktede må sitte i varetekt. Kort saksbehandlingstid er
ett av målene som er fastsatt for straffesaksbehandlingen.

Nye statistikker som gir bedre informasjon
om varetektstiden og bruk av restriksjoner, er for tiden under utarbeidelse
i Justisdepartementet. Statistikkene skal gi bedre muligheter for å vurdere å følge
opp ulike sider ved bruken av varetekt.

Men la meg nevne to tiltak som kan virke inn.
Det ene som er under arbeid, er å se på tidsfrister
for saksbehandlingen hos politiet. Det andre er å se på de
lovbestemmelser vi har som sier at man skal samle opp alle straffbare forhold
før man blir satt inn til ordinær soning. Vi ser nettopp
på om man kan bli pådømt for det som
foreligger, og så heller få en ny dom senere mens
man sitter inne. Dette kan være noen av de forholdene som
kan bidra til at varetekt brukes mindre og mer effektivt. 

La meg til slutt i dette svaret si at ut fra
de opplysninger som gjelder hittil i år, har gjennomsnittstiden
i varetekt gått ned for alle, men det er noen flere som
sitter i varetekt nå. 

  Det framgår av svaret at vi også har
sammenfallende syn på bruken av isolasjon og lengden på varetekten.
Når det gjelder lengden, betyr saksbehandlingstiden i straffesakskjeden
ganske mye, slik at det å få effektivitet inn
i denne har noe å si for dette. Dette har høy
prioritet i departementet. 

Når det gjelder isolasjonen, snakker
vi om brev- og besøksforbud, og Riksadvokaten har jo også i
1998 innskjerpet at man skal være veldig nøye
med bruken av dette. 

Vi gjennomgår nå alle de
internasjonale anbefalingene vi har fått, for å være
sikker på at vi best mulig lever opp til det trykket vi
har på oss, og som det internasjonale samfunn skal kunne
ha på oss. Vi har nylig også hatt besøk
av torturkommisjonen, som vi vil få en rapport fra i løpet
av ca. et halvt år. I den sammenheng ser vi nettopp på de
spørsmålene som representanten Bjørnstad
nå tar opp. Men jeg kan ikke nå gå inn
på nærmere detaljer om det, bortsett fra å nevne
at søkelyset – i tillegg til det jeg har sagt
om varetektstidens lengde – nettopp rettes mot isolasjonen,
effekten av den og hvordan vi i praksis bruker denne. 

  Jeg vil finne en egnet måte å legge
fram disse spørsmålene på, fordi jeg
tror man er tjent med en debatt i Stortinget om dette. På den ene
siden har vi nettopp de rettmessige betraktningene som representanten
Bjørnstad nå kom med, og på den annen
side har vi et solid stortingsflertall som sier at vi skal bekjempe
kriminalitet og unngå gjengangere. Da er det om å gjøre å finne
det rette skjæringspunktet, som er effektivt i kriminalitetsbekjempelsen,
men som ikke er utilsiktet inhumant, for å si det på den
måten. Det får vi ikke til uten at vi er åpne
og ærlige overfor de dilemmaene vi står overfor.
At vi kan diskutere det i vårt parlament, skal jeg lete
etter en egnet anledning til, fordi jeg, som representanten Bjørnstad,
er opptatt av å finne dette balansepunktet mellom det å stoppe
kriminelle og samtidig ikke opptre på en måte
som vi ikke kan stå inne for. 





                

  Det er riktig at skogsforlegningene under
Skien kretsfengsel og Arendal kretsfengsel gjennom mange år
har vært en del av soningsalternativene. Kjernen i opplegget
har vært at innsatte etter søknad har kunnet avsone
relativt korte dommer i åpne leire mens de utførte
ulike typer skogkultiveringsarbeid for lokale skogeiere. 

For enkelte grupper innsatte har åpenbart
skogsarbeid blitt oppfattet som en god og meningsfull måte å gjennomføre
straffen på. Dette indikeres bl.a. gjennom lav sviktprosent.
Det finnes derimot ikke noe forskning som sier noe om slik soning
er bedre eller dårligere i forhold til fortsatt kriminalitet
og tilbakefall. 

De siste årene har det vært
vanskelig å finne innsatte som har ønsket slikt
soningsalternativ, og det har derfor vært en lav kapasitetsutnyttelse
og dermed en lite effektiv ressursbruk. Skiensleiren har derfor
i en periode vært midlertidig stoppet. Dette har foranlediget
at departementet har startet en vurdering av skogsforlegningenes framtid.
Det er gjennomført en bred innhenting av synspunkter fra
berørte instanser som kommuner og skogeierinstanser
og fra etatens egne organer. Det har kommet inn mange synspunkter
og vurderinger som delvis knyttes til lokale arbeidsplasser, delvis
til næringshensyn og delvis til kriminalomsorgsfaglige
forhold. Disse synspunkter vil være en del av beslutningsgrunnlaget
når departementet om ikke så lenge tar en beslutning
om skogsforlegningenes framtid.

Jeg kan forsikre representanten Hegna om at
vi ikke setter i verk langsiktige tiltak innenfor kriminalomsorgen som
står i motstrid til kriminalomsorgsmeldingen. Stortingsbehandlingen
av denne la det kriminalpolitiske fundamentet for videreutviklingen
av etaten, og vi bruker det dokumentet svært aktivt.

  Når det gjelder budsjettet, er det
til behandling i Stortinget, og det er ikke korrekt av meg å kommentere
det. Det jeg har kommentert i mitt første svar, er hva
som skjer med de skogsleirene som er omtalt. Det er til behandling,
og behandlingen er ikke avsluttet. 

Når det gjelder den politiske streiken
som representanten Hegna viser til, var det også f.eks.
en slik streik i 1997. 

Det vi har sagt klart i budsjettet, er at vi
har en plikt på oss til å følge opp kriminalomsorgsmeldingen,
men at vi vil legge det vesentlige av den oppfølgingen
inn i det budsjettet som må komme etter at kriminalomsorgsloven er
behandlet av Stortinget. Den vil bli sendt på høring
rett over nyttår, og vi håper på en rask
behandling slik at vi kan få fulgt opp tiltakene i loven. 

Jeg er saklig enig med representanten i at
de tiltakene krever en oppfølging, og at det ligger en
forpliktelse i å få det til. Det har vi lagt opp
til i budsjettet for neste år, og jeg skal ikke si mer
enn det. 

Vi har ellers nettopp lagt grunnlaget for å kunne
få det til ved å følge opp en regionalisering
av kriminalomsorgen, så jeg føler at vi følger
opp meldingen. Men vi må gjøre det på en
ordnet måte. Vi trenger først lovgivningen på plass,
og så får de nødvendige bevilgninger
komme på rett tidspunkt.

  Jeg kjenner ikke detaljene i den høringsprosessen
det er gjort rede for, men jeg er helt sikker på at det
har vært et slikt møte som her er nevnt. Jeg antar
at man på lokalt hold har vektlagt det som er positive
erfaringer. Det er vanlig og normalt. Det vi gjør er når
vi hører det, er å se det i sammenheng med kriminalomsorgsmeldingen,
som sier at vi skal sørge for at de åpne anstaltene
brukes effektivt, og at vi får mest mulig igjen for den
innsatsen vi har. Så må vi foreta en avveining,
finne skjæringspunktet mellom det som kan være
lokale næringshensyn, og det som er det beste for de innsatte.
Lar det seg forene i den forstand at lokale hensyn og hensyn til
de innsatte og de som jobber der, ender på samme konklusjon,
er ingenting bedre enn det. Men det er nettopp for å ha
et utgangspunkt for å se hvor skjæringspunktet
ligger, at vi har gjennomført høringen. 

Vårt utgangspunkt er at vi skal sørge
for at soningsforholdene er sikret på lang sikt, og da
må vi også teste disse leirene. Og som jeg nevnte,
har én av dem, den i Skiens-området, vært
stengt i visse perioder, fordi man ikke har hatt nok innsatte som
har ønsket å bruke leiren.





                

  Innledningsvis bemerker jeg at rapporten dreier
seg om situasjonen for serberne i Øst-Slavonia i Kroatia. Dette
er ellers et område norske myndigheter har meget god og
inngående kjennskap til, og hvor vi holder oss løpende
orientert om utviklingen. Vi mottar opplysninger fra et bredt spekter
av kilder. Vi har også vært på reiser
i området en rekke ganger, senest i september i år,
for å holde oss oppdatert på situasjonen. I talende
stund er for øvrig statssekretær Matlary fra Utenriksdepartementet
og statssekretær Hamar fra Justisdepartementet i Øst-Slavonia.
Turen vil bli avsluttet i morgen.

Etter en midlertidig stans i returer til Kroatia
som følge av konflikten i Kosovo, har norske myndigheter
gjenopptatt effektueringen av negative vedtak for den aktuelle asylsøkergruppen.
Jeg vil understreke at alle de som nå får fastsatt
utreisefrister fra politiet, har fått en grundig og individuell
vurdering av sin søknad. Departementet har også vurdert
et meget høyt antall omgjøringsbegjæringer
som ble fremsatt under perioden med returstans eller i tilknytning
til fastsettelse av utreisefrister.

I forhold til den danske rapporten, som vi
har vært kjent med fra den ble offentlig, vil jeg presisere
at denne har vært svært grundig gjennomgått.
Den inneholder ikke nye eller andre opplysninger enn dem vi selv
er kjent med, og har bygd på ved vurderingen av den generelle
situasjonen for serbere i dette området.

Ut fra de opplysninger vi har fått
fra danske myndigheter, stoppet de utsendelsene mens de avventet
ferdigstillelse av rapporten, samt en avgjørelse om hvilke
konsekvenser rapporten skulle ha for deres vurdering av sakene til
de serbiske asylsøkerne. Den 14. oktober besluttet det
danske Flygtningenævnet at rapporten 

ikke 

gav grunnlag
for at Flygtningenævnet skulle ta asylsøknadene
opp på eget initiativ. I dette ligger at danske myndigheter
ikke har funnet at rapporten inneholder opplysninger som tilsier
at situasjonen for serbere i Øst-Slavonia er av en slik art at retur
ikke kan skje. Nævnet besluttet imidlertid samtidig at
de tvangsmessige utsendelsene fortsatt skal stilles i bero. Dette
for at de serbere som hevder at de ved kroatiske myndighetsavgjørelser
urettmessig er unntatt fra amnestiet, skal få anledning
til å få prøvd sin sak på nytt
dersom de begjærer dette.

  Som jeg sa i mitt første svar, har
vi i talende stund en delegasjon i området. I den første
muntlige rapporten jeg fikk i går kveld – fordi
jeg visste at jeg fikk spørsmål om dette i dag – fikk
jeg ikke noen informasjoner som endrer vår vurdering. Jeg
vil også si at vi ikke har noen rapport om at personer
som enten frivillig har reist eller ved tvang har blitt sendt ut fra
Norge, har blitt utsatt for overgrep etter hjemkomsten til Kroatia.
Dernest vil jeg påpeke at selv om situasjonen for serberne
i området på mange måter er bekymringsfull,
er det fortsatt et faktum at det er mange serbere som lever i Øst-Slavonia,
at de faktisk fortsatt utgjør en majoritet når
det gjelder den etniske sammensetningen av befolkningen i dette
området.

Det er ikke vanskelig å forstå engasjementet
i asylsaker, men det er slik at man må finne seg i den
konkrete vurdering av den enkeltes situasjon ut fra velferd, helse og
sikkerhet. Ut fra dette har ca. 600 av de serbere som kom hit opprinnelig,
fått lov til å bli i Norge. Det er derfor ikke
noen tvil om at en slik vurdering gjøres. Vi har også en
aktiv oppfølging. Og som jeg sa har vi gått gjennom
den danske rapporten, og den inneholder ikke faktiske opplysninger
som er annerledes enn dem vi har, og vi har ingen informasjoner
om at noen skulle være utsatt for overgrep. Vi har selvfølgelig
også tett kontakt med UD, og følger også OSSE
når det gjelder virkninger av den såkalte kroatiske
amnestiloven.

  Fordi det er et særdeles intenst
engasjement omkring serbere fra Øst-Slavonia i Norge, og fordi vi
føler at vi har et spesielt forhold til alle som hører
til det tidligere Jugoslavia, så følger vi opp
på en meget tett måte det som skjer i den delen
av eks-Jugoslavia som heter Øst-Slavonia i Kroatia. 

Ut fra de kunnskapene vi har fått,
er det sammenfallende med hva de danske myndigheter har funnet etter å ha
vurdert saken, at man ikke skal ta opp saken på nytt. Men
de gjør selvsagt som man gjør her i landet: Når
det framlegges nye opplysninger i en sak, så blir de vurdert.
I Danmark mener en altså, så vidt jeg har forstått,
at det er lagt fram opplysninger som går på at
man kan utsettes for rettsforfølgelse. Da er det en ny
sak, og det vurderes. Vi har ingen slike eksempler med serbere som
enten er tvangsutsendt eller frivillig har forlatt Norge.

Når det gjelder den konkrete vurderingen
av deler av området, så er nettopp det en av grunnene
til at delegasjonen jeg nevnte, er der og skal rapportere tilbake
til meg. Jeg kommer selvfølgelig til å forhøre
meg meget grundig om hva de forteller meg. 

Reisen er også lagt opp på en
slik måte at man skal få det bredeste og beste
inntrykk som er mulig, når man først studerer
forholdene.





                

  Regjeringen har tatt – og tar – spørsmål
knyttet til tvangsekteskap svært alvorlig. Barne- og familiedepartementet
utarbeidet i fjor i samarbeid med flere departementer en handlingsplan mot
tvangsekteskap. Den har to hovedformål: Å forebygge at
ungdom utsettes for tvangsekteskap, og å gi bedre hjelp
og støtte til de ungdommer som utsettes for, eller har
vært utsatt for, tvangsekteskap. 

Det er helt uakseptabelt at foreldre tvinger
sine barn til å inngå ekteskap for at ektefellen
skal få oppholdstillatelse her i landet. Der slikt avsløres,
vil det bli fulgt opp med strafferettslige reaksjoner, og et slikt
ekteskap som i ettertid blir kjent ugyldig ved dom, vil ikke danne
grunnlag for innvandring til Norge. Problemet er at utlendingsmyndighetene,
når de behandler søknadene om oppholdstillatelse,
ikke får vite noe om at ekteskapet er kommet i stand ved
bruk av tvang. Dersom lovens vilkår for øvrig
er oppfylt, vil det derfor bli gitt slik tillatelse.

Hovedproblemet er altså å avdekke 

når 

et ekteskap er inngått ved
tvang. Det vil være behov for et sett av tiltak for å komme
dette problemet til livs. Regjeringen har som sagt utarbeidet en
handlingsplan, og alle sider av planen vil nå bli vurdert.
Videre vil vi om nødvendig foreslå lovendringer.
Departementet vurderer bl.a. den danske loven, som har et lovbestemt
krav om intervju for å avdekke tvangsekteskap for dem som
skal til Danmark. Endelig vil jeg vurdere om det skal oppstilles
krav til innvandrere som gifter seg med norske statsborgere, om å delta
på et kurs om innføring i norske forhold. 

Jeg tror det har betydning i seg selv at spørsmålet
om tvangsekteskap tas opp, og at det debatteres generelt i samfunnet.
Det må større åpenhet til rundt disse
spørsmål. Da vil også flere ungdommer
som lever i uholdbare forhold, tørre å bryte ut.
Forhåpentligvis vil færre også bli forsøkt
tvunget inn i ekteskap med personer de ikke vil gifte seg med. Jeg
registrerer for øvrig med tilfredshet at flere imamer og
mange i det pakistanske innvandrermiljøet i Norge har gitt
uttrykk for at tvangsekteskap ikke kan forankres i islam eller i
noen form for akseptabel opptreden, og at man reagerer offentlig
og sterkt mot dette. Jeg synes det er bra. Men jeg vil understreke
at jeg også i den videre debatt vil utfordre disse miljøene
konkret, både når det gjelder trossamfunn og innvandrerorganisasjoner,
til å delta aktivt i å bekjempe tvangsekteskap,
og også delta ved utformingen av konkrete tiltak som kan
bekjempe dette fenomenet.

  Jeg har vært justisminister i et
halvt år, og jeg tror jeg er kjent for å handle
på basis av sosial innsikt og saker som gjør inntrykk
på meg. Jeg jobber i disse spørsmålene
som jeg omtalte i svaret til representanten Hagen, aktivt sammen
med berørte kolleger, barne- og familieministeren, kommunalministeren,
og menneskerettighetsministeren, og min vurdering skal konkluderes
denne høsten. Selvfølgelig skal den det. 

Noe av det som nå skjer, er at det
man har hatt usikkerhet rundt, kommer fram i det åpne landskap.
Og når det kommer opp, må man selvfølgelig
benytte situasjonen og ikke la debatten kunne sovne etterpå. 

Jeg kjenner personlig ikke til at noen prøver å berolige meg,
men jeg kan forsikre representanten Hagen om at hvis jeg ved noe
tilfelle oppdager at noen snakker til meg på én
måte, mens de snakker internt på andre måter – og det
finnes mange måter å finne ut det på – kommer
jeg aktivt til å reagere på det, der og da og
i enhver sammenheng. 

Jeg kommer til å velge følgende
framgangsmåte: Sammen med regjeringskolleger kommer jeg
til å invitere trossamfunn og innvandrerorganisasjoner
for nettopp å stille spørsmål om hvordan
de med utgangspunkt i sin tro og den ære som ligger i forpliktelsen
i dette land om at vi skal ha reell valgfrihet, vil følge
det opp. Dette ser jeg i sammenheng med de lovendringer som vi nå vurderer.

  Når det gjelder de siste forhold
som representanten Hagen tok opp, om bolig og forsørgelsesevne,
vil nok det kunne regulere hvor mange som kommer til riket, men
det vil ikke være et spesielt egnet middel til å komme
tvangsekteskap til livs. Men jeg kommer til å gjennomgå alle
forhold i den jobben jeg gjør. 

Den danske loven, ble nettopp offentlig kommentert av
en av sosialdemokratenes ledende talsrepresentanter, og han uttalte
at den først og fremst er ment som et holdningssignal.
Jeg må stille meg spørsmål om den er
effektiv nok, om det fins tiltak som kan være mer effektive. Det
er i den sammenheng jeg bl.a. vurderer spørsmålet om
vi i den situasjon der man søker om oppholdstillatelse
for å få til familiegjenforening, skal stille
det krav at når man kommer til Norge, skal man sette seg
inn i norske forhold som et vilkår for å få være
her. 

Det er i den sammenheng jeg også reiser
spørsmålet om hvordan vi aktivt kan utfordre alle
miljøene som representerer innvandrerne, til å delta
i denne holdningskampen helt konkret, og hvordan vi kan være
helt aktivt oppsøkende fra ulike statsråders side.
Det gjør jeg fordi jeg har én ting felles med
representanten Hagen, selv om vi kan ha mange ulike svar: Vi reagerer
på det som er galt, og da prøver vi å finne
praktiske midler mot det. 





                

  Stortinget har i mange år vært
opptatt av å styrke offerets eller fornærmedes
stilling. Når en tiltalt ble frifunnet, var det etter straffeprosessloven
av 1887 slik at retten bare kunne idømme erstatningsansvar
dersom skyldspørsmålet var avgjort mot vedkommende.
Denne begrensningen ble sløyfet da Stortinget vedtok den
nye straffeprosessloven av 1981. Endringen var en av flere endringer
for å styrke fornærmedes rettsvern. Høyesterett
har i den dommen som representanten Hove viser til, fulgt opp dette
ved å fastslå at retten skal ta selvstendig stilling
til spørsmålet om erstatningsansvar når
det er brakt inn i straffesaken, uansett utfall av straffesaken
for øvrig. Dette gjør det lettere for skadelidte å få pådømt
sitt erstatningskrav, og det er i tråd med den holdning
Stortinget har hatt til offerets stilling generelt, slik jeg oppfatter
det. Men med utgangspunkt i den aktuelle saken, kan det spørres
om idømming av erstatningsansvar kaster tvil over frifinnelsen
i straffesaken.

Jeg ser det med andre ord slik at her står
fornærmedes eller offerets interesser mot det som kan være
interessene til en tiltalt som er frifunnet. Jeg har derfor bestemt
meg for å få en inngående analyse av
problemet. Justisdepartementet er nå i ferd med å engasjere
en uavhengig sakkyndig til å foreta en slik utredning og
analyse. På bakgrunn av den analysen vil jeg så ta
stilling til om det er grunn til å foreslå noen
endring i lovgivningen på det punkt som er reist. 

  Jeg har, som jeg sa, tatt initiativ til en
utredning fordi det er reist spørsmål ved den
holdning Stortinget tidligere har gitt uttrykk for, og det som har
kommet fram i denne konkrete enkeltsaken. Det er vanskelige spørsmål,
det er representanten og jeg er enige om. Blant annet er det jo
slik at når alle i retten i erstatningssaken var enige
om at dette ikke strider mot menneskerettighetskonvensjonene, viser
det at dette er komplekst. Derfor vil jeg ha en bred gjennomgang
av det på et åpent grunnlag, og jeg ønsker å få gjort
det så snart det er mulig for den sakkyndige som står
til vår disposisjon, og så få lagt det
fram for Stortinget. 

Jeg gjør det fordi jeg ser at saken
reiser mange spørsmål som berører den
alminnelige rettsoppfatning i samfunnet, og derfor påkaller
stor offentlig interesse. Så jeg vil følge saken
for å få den fram så raskt som det overhodet
er faglig forsvarlig i vårt utredningsarbeid.





                

