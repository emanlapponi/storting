 Etter straffegjennomføringsloven
har innsatte en aktivitetsplikt ved gjennomføring av fengselsstraff.
Denne aktivitetsplikten kan bestå av arbeid, opplæring,
program eller andre tiltak, og kriminalomsorgen
er forpliktet til å skaffe innsatte et aktivitetstilbud
i den grad det er praktisk mulig. Også innsatte
har krav på et arbeidstilbud, og jeg har i utgangspunktet
ingen betenkeligheter med å la private aktører være
med og bidra i forhold til å gi innsatte et arbeidstilbud.

Fengselsvesenet inngikk den første
avtalen om samarbeid med firmaet Aven AS
den 1. mars 1973. Denne avtalen var knyttet til virksomhet ved Ilseng
Arbeidskoloni. Etter dette ble det inngått flere
avtaler knyttet til andre fengsler, og firmaet driver
i dag virksomhet ved fem enheter i fengselsvesenet, hvorav tre arbeidskolonier. Grunnlaget
for kontraktsinngåelsene var at domfelte med kort soningstid
skulle ha mulighet til å få et meningsfullt og
produktivt arbeid som krevde begrenset opplæringstid.

Det medfører riktighet, som Enoksen
påpeker, at det i hovedsak er ett firma, Aven AS, som har
inngått avtaler med kriminalomsorgen vedrørende
produksjon av paller, og som således
er hovedaktør i denne sammenheng
på det nåværende tidspunkt.

Jeg vil imidlertid understreke at det er viktig
at de avtaler kriminalomsorgen inngår med private bedrifter,
enten det gjelder kontrakter i arbeidsdriften eller andre
tjenester, er underlagt alminnelige konkurranseregler. I de generelle
retningslinjene for fengselsvesenets arbeidsdrift, gitt av Justisdepartementet
29. februar 2000, er det en klar forutsetning at framtidige
kontrakter mellom kriminalomsorgen og private aktører
i forbindelse med arbeidsdriften bare skal inngås etter
en vanlig anbudsrunde. Dette vil være med på å sikre
likebehandling og konkurranse mellom
de aktørene som opererer i markedet.

Når det gjelder kontraktene mellom
Aven AS og kriminalomsorgen, er man i gang med å revidere
disse etter de nye retningslinjene etter hvert
som gamle avtaler løper ut. Her kan jeg vise
til at Region Øst, i forbindelse med utløpet av produksjonsavtalen mellom
Aven AS og Trøgstad fengsel, sommeren 2001 sendte ut en
invitasjon til 100 NHO-bedrifter om å konkurrere om ny
produksjonsavtale med fengslet. Muligheten til å inngå produksjonssamarbeid
med fengslet ble annonsert i Lysningsbladet mv. etter
vanlige anbudsrutiner. Resultatet av anbudsrunden var at Aven AS
var den eneste som gav et tilbud, og firmaet er derfor fortsatt
engasjert i arbeidsdriften ved Trøgstad fengsel.

Som justisminister er jeg opptatt av at det
skal være ryddige rutiner omkring kriminalomsorgens samarbeid med
private bedrifter. Det er et viktig poeng at flere aktører
er med på å konkurrere om ledige kontrakter for
at kriminalomsorgen også skal kunne nyttiggjøre
seg de beste tilbud til enhver tid. Jeg vil sørge
for at denne saken følges opp slik at alle nye
produksjonsavtaler mellom kriminalomsorgen og private
aktører inngås etter vanlig anbudsrunde.

 Jeg må forholde meg til de konkurranseregler
som ble innført i 2000. Hvis noen har vært
med en stund, vil de ha markedsmakt i kraft av at de har vært
med. Slik vil det være på en rekke områder
hvor man innfører anbud og konkurranse. Om det er noe ved
selve anbudsspesifikasjonen eller utlysingen som kan sørge
for at grunnlaget blir best mulig for andre aktører,
skal jeg i hvert fall ta initiativ til at det
blir gjennomgått, og se om det er mulig, for jeg har selvfølgelig
samme interesse som representanten
gir uttrykk for i sitt spørsmål til meg, nemlig
at det skal være en reell konkurransesituasjon.

 Utelivsbransjen har måttet tåle
et svært kritisk søkelys i den senere tid. Man har
dessverre sett til dels meget alvorlige regelbrudd
når det gjelder restauranter og skjenkesteder flere steder
i landet. Særlig har en rekke forhold i Oslo
blitt avdekket etter at jeg for ett år tilbake
initierte et prosjekt i Oslo med samordnede kontroller mellom
politi og flere statlige og kommunale etater. De avdekkede forhold
er helt uakseptable.

Det burde være en selvfølge
for publikum å kunne stole på at
mat og drikke behandles og serveres på en fullt ut betryggende
måte, og at serveringsstedene for øvrig overholder
de regler og bestemmelser som gjelder i bransjen.

Dagens lovverk er etter min mening
i det alt vesentlige tilstrekkelig med tanke på å vedta
og iverksette sanksjoner mot de bedriftene
som ikke følger gjeldende regler. Det
er bl.a. strenge kvalitetsregler i næringsmiddellovgivningen,
mens alkoholloven på sin side har strenge vandelskrav
for at man skal kunne få tildelt og beholde skjenkerett
for alkohol. Kommunen kan dertil inndra skjenkebevillinger ved brudd
på alkoholloven og andre lover knyttet til skjenking.
Politiet har hjemmel til å stenge et
skjenkested i inntil to dager. Når
det gjelder serveringsloven, gir den også politiet
en mulighet til å stenge serveringsvirksomheten i inntil fire
dager. Ellers kan kommunen inndra serveringsbevilling ved lovbrudd.

Det er viktig at kommunen inndrar offentlige
tillatelser eller stenger serverings- og skjenkesteder
der kontrollen avdekker alvorlige brudd på reglene, og
dernest at publikum får vite
hvilke steder som kortvarig eller i lengre tid
blir stengt.

De ulike lover hindrer ellers ikke
kontrollmyndighetene i å offentliggjøre hvilke
serverings- eller skjenkesteder som har fått
pålegg eller anmerkninger. Mye beror på den
praksis som i årenes løp er fulgt på kommunalt
hold. Gode grunner kan tale både
for offentliggjøring av slike opplysninger og for taushet
om dette.

Når det gjelder spørsmålet
om konkret initiativ, kan jeg opplyse
at det jevnlig holdes møter mellom bransjen og
involverte departementer der vi går gjennom en rekke problemstillinger
knyttet til kriminalitet og regelbrudd i restaurantbransjen.

Når det gjelder offentliggjøring
spesielt, blir det etter min mening et spørsmål
om hvilken praksis den enkelte kommune velger å følge både
med hensyn til offentliggjøring av resultatene av sitt
kontrollarbeid og med hensyn til hvor
strenge man skal være i forbindelse med å inndra
offentlige bevillinger. Jeg vil imidlertid gjennom det kontaktarbeid
jeg har, sørge for at dette tema blir gjennomgått.

 Nå mener jeg å erindre fra
mitt manus at jeg snakket om noe mer enn samtaler med bransjen.
Jeg snakket om kontakter med berørte departement, og jeg
kan, for Oslos vedkommende, gjerne tilføye kommunen.

Dette er en struktur som eksisterer fordi man
nettopp vil være ute og bekjempe kriminalitet.
Jeg har vært opptatt av dette gjennom lengre
tid, også forut for dette spørretimespørsmål.
Det jeg viser til, er at denne strukturen gir mulighet for samarbeid mellom
berørte kommuner, f.eks. Oslo, departement som er berørt
av ulike typer lovgivning, og bransjen. Når jeg nevner
bransjen, er det fordi det er viktig å ta på alvor
at bransjen sammen med fagforeningene vil mobilisere, slik at man
i tide kan reagere, og slik at man stiller opp som partner,
som ansvarlige borgere for å bekjempe kriminaliteten. Så den
strukturen vi har, er nettopp laget fordi vi skal kunne
forebygge, avdekke og bekjempe. Og det vil være
en del av gjennomgangen som bl.a. er berammet på et arbeidsmøte
i nær framtid, å se på hvilke erfaringer
man nå har.

Når det gjelder offentliggjøring,
har jeg allerede sagt at jeg vil se på det. Og jeg har
merket meg den praksis som er satt i verk i Oslo, bl.a. med byrådets
velsignelse, om å snakke klart og tydelig om dette.

 La meg ta et eksempel som
går på offentliggjøring. La oss si at
tilsynsmyndighetene ut fra en føre var-vurdering
stenger, og så får man analysert prøver.
Resultatet kommer først etterpå, for man vil være
sikker på hva det er det gjelder, men man har allerede
reagert på en slik måte at man stenger.

Mitt generelle inntrykk, ut fra det samarbeidet
som eksisterer mellom de ulike departementene og ulike
offentlige etater, både kommunale og statlige,
er at man nettopp samarbeider fordi man skal reagere.
Man skal reagere på en slik måte
at man er effektiv og slår ned på det. De hovedoppslag
som media har presentert, handler nettopp om at man har
funnet urovekkende forhold som man har reagert på både
med strenghet og besluttsomhet. For å være
sikker på hvordan erfaringene totalt sett er, har jeg vært
med på å lage en slik struktur som representanten
spurte om. Den strukturen har jeg tenkt å bruke, fordi
man skal forebygge kriminalitet, bekjempe den og avverge den med
de virkemidler som loven gir oss, og eventuelt også komme
med nye initiativ der det trengs.





                

