 I 2003 ble det begått 43
forsettlige eller overlagte drap i Norge. Dette er samme
antall som i 2002. Det statistiske materialet
fra Kripos viser at tallene ikke innebærer
store endringer sammenliknet med tidligere år.

Men når det er sagt, vil jeg si at
for meg er ethvert drap ett drap for mye. Bak tallene ligger det
en tragedie som berører mennesker, ikke bare
offeret og gjerningspersonene, men også deres
familie og venner.

Jeg er generelt bekymret for tendenser til
en brutalisering av kriminaliteten i Norge og
vurderer kontinuerlig hvordan de utfordringer dette stiller oss
overfor, kan løses. Arbeidet med å redusere voldskriminaliteten
fortsetter, og det rettes særlig oppmerksomhet mot vold
i nære relasjoner, familievold, og vold blant
barn og unge. Ved anmeldelser eller meldinger om familievold vurderer
politiet beskyttelsestiltak fortløpende,
f.eks. mobile voldsalarmer, utstedelse av besøksforbud
og adressesperre i folkeregisteret. Voldssaker skal etterforskes,
få en påtaleavgjørelse og bringes for retten
så raskt som mulig.

Politiet holder seg løpende
orientert om utviklingen innenfor forskjellige
kriminelle miljøer og søker å uroe disse
ved ulike tiltak. Det preventive arbeidet er også her et
viktig element. For å hindre at voldsdømte
personer begår nye kriminelle handlinger mellom
dom og soning, skal disse prioriteres i soningskøen. Jeg
vil også nevne politiets visitasjonsadgang etter
politilovens § 7, som gir hjemmel til på offentlig
sted å visitere person eller kjøretøy
når det er grunn til å undersøke om noen
er i besittelse av våpen, kniv e.l., som det er forbudt å bære
på offentlig sted. Politiet har gjennomført
knivaksjoner bl.a. i Oslo med godt resultat.

Når det gjelder drapssaker, synes
det å være et større antall
drap som skjer rundt årsskiftet, uten at man kan gi en
god forklaring på årsakene til dette. Utfordringene
i drapssakene ligger i at de fleste drap skjer i det private rom
og mellom nære relasjoner. Av fjorårets
43 drap, som utgjorde 38 drapssaker, fant 28 saker sted på offerets og/eller
gjerningspersonens bopel. Ti av drapene ble begått av ektefelle/samboer eller
tidligere ektefelle/samboer.

 Bakgrunnen for spørsmålet
er drap, og jeg har gjort rede for hvordan de fleste drapene
finner sted, at de skjer i nære miljøer.
Jeg vil vel si at vi har lagt veldig mye vekt på å være
oppmerksom på volden i disse miljøene. Blant annet
gjorde Justisdepartementet en såkalt snap shot-undersøkelse
i august/september i fjor, hvor vi prøvde å finne
ut hva vi vet om volden, hvem det er som vet om den, og hvem det
er som reagerer på den. Det gjelder spesielt
vold i den private sfære.

Når det gjelder annen vold, som jeg
skjønner at representanten har i tankene siden spørsmålet
er formulert slik det er, bl.a. i tilknytning til muligens gjenger eller
liknende miljøer, er mitt inntrykk at politiet
følger dette tett. Hvis vi ser f.eks. på antall
såkalte likvidasjoner, har det vært elleve i perioden
fra 1998 og fram til og med 2003. Politiet jobber
veldig tett mot disse miljøene, og en del av uroingen handler
om å følge miljøene. Oslo-politiet som
har den brutale saken som fant sted på Sandaker, har nettopp
organisert seg for å ha en sterk enhet som skal kunne møte alle
former for tenkelig organisert kriminalitet. Så jeg føler
at politiet har både lovverk,
metoder og etter hvert også organisering
for å møte det alvorligste av dette. Men når
det gjelder det som skjer i privatsfæren, må jeg
si at vi har en stor jobb å gjøre som går
langt bortenfor politiets rekker.

 Det var to spørsmål. Det
ene gjelder sikkerheten. Det politiet kort har
sagt, og det gjelder Oslo politidistrikt, er at de oppgjørene
som vi ser, uten at vi konkret kjenner bakgrunnen, ser
ut til å skje i veldig lukkete miljøer blant dem
som er der. Det gjør det ikke mer akseptabelt,
men det skaper en viss sikkerhet for at ikke andre
skal rammes. Men det gjør det ikke akseptabelt.
Det betyr at man skal slå ned på det. Vi skal ikke
ha en utvikling i Norge som vi har hatt i en del andre
europeiske land, hvor dette faktisk har et betydelig omfang.

Det andre spørsmålet
gjelder hva som skjer i overgangen mellom lukket og åpen
soning. Det er et spørsmål jeg følger
jamt. Jeg har spesielt bedt om å bli orientert
om praksis, f.eks. i forhold til overgangsboligene på Sandaker,
slik at jeg skal være så oppdatert som
jeg skal være i en slik sammenheng. Generelt
sett er vi strenge på det. Det kom fram i en debatt før
jul i tilknytning til den såkalte Varg Vikernes-saken,
men jeg har også, som sagt, gått inn i det og
bedt om informasjon i tilknytning til en konkret soningsinstitusjon
for å være sikker på at jeg
har nok kunnskap om dette.





                

 Spredning av masseødeleggelsesvåpen
og leveringsmidler for slike våpen er i dag en global trussel
fra både statlige og ikke-statlige aktører. Norge
deltar aktivt i det internasjonale samarbeidet
for å møte og bekjempe denne trusselen.
Et viktig element i dette arbeidet er det internasjonale eksportkontrollsamarbeidet,
som har som mål å hindre at land og ikke-statlige
aktører får tilgang til utstyr, teknologi og kunnskap
til å utvikle slike våpen. Samarbeidet
forplikter Norge til å ha en adekvat og god eksportkontroll.

Gjennom politiloven § 17 b
nr. 3 og 4 er Politiets sikkerhetstjeneste pålagt å forebygge
og etterforske spredning av masseødeleggelsesvåpen
og av utstyr, materiale og teknologi for produksjon eller
bruk av slike våpen samt å forebygge og etterforske
brudd på eksportkontrolloven mv.

Politiets sikkerhetstjenestes henvendelser
til undervisningsinstitusjoner om å få tilgang
til fortegnelser over utenlandske studenter
som gjennomfører relevante studier, må ses på bakgrunn
av dette. En slik oversikt er sammen med annen informasjon ønskelig
for å vurdere en eventuell trussel og behov for
eventuelle forebyggende tiltak.

Jeg har fått opplyst fra Politiets
sikkerhetstjeneste at tjenesten overfor aktuelle undervisningsinstitusjoner
har vist til utlendingsloven § 45 første
ledd bokstav g, jf. Utlendingsforskriften § 156,
hvoretter utdanningsinstitusjoner etter anmodning skal
gi politiet fortegnelse over utenlandske
elever eller studenter. Dette er så langt jeg kjenner
til det, ikke annerledes enn det som skjer i andre land
som vi kan sammenligne oss med, dvs. de nordiske land og land i
Vest-Europa.

Jeg understreker imidlertid at innhenting av
et slikt materiale ikke i seg selv gir grunnlag for registrering
av opplysninger om enkeltpersoner i Politiets sikkerhetstjenestes
registre og langt mindre noen
form for overvåking.

Jeg har forståelse for at flere kan
oppfatte det som sensitivt at et universitet bes gi navn på utenlandske
studenter til Politiets sikkerhetstjeneste. Slik sett er det positivt
at det nå er blitt åpenhet rundt dette, ikke
minst av hensyn til studentene selv.

Avslutningsvis vil jeg bemerke at slikt forebyggende arbeid
fra Politiets sikkerhetstjeneste er underlagt kontroll fra Stortingets
eget kontrollorgan – EOS-utvalget – og
jeg formoder at utvalget vil komme tilbake til dette spørsmålet
i sin årsberetning hvis utvalget har noe å bemerke.

 Her er vi ved en sikkerhetstjenestes dilemma.
Jeg er sikker på at hvis noe hadde skjedd og sikkerhetstjenesten
hadde bommet, ville denne statsråden eller en
annen statsråd i min posisjon i denne salen fått
spørsmålet: Hva gjorde dere egentlig med det?

Samtidig er det helt åpenbart at representanten
har rett i at man skal gå fram på en måte
som gjør at man kan finne bakgrunnskunnskap. Som jeg understreket
i svaret mitt, er det bakgrunnskunnskap
man prøver å få tak i, og den fører ikke
i seg selv til at det blir noen registrering eller
overvåking. Den bakgrunnskunnskapen er man pliktig til å finne.

Så er det slik at for å finne
den balansen som representanten nettopp er opptatt av,
har Stortinget opprettet EOS-utvalget. Det er nettopp
for at vi skal finne den riktige balansegangen og ikke
glippe i et arbeid som jeg oppfatter som svært krevende
og utfordrende både for det norske
samfunnet og for PST.

 Jeg må nok en gang si at det skjer
ingen generell overvåking. Man prøver å få kunnskap.
Jeg har registrert i den offentlige debatt at
Politiets sikkerhetstjeneste sier at man prøver
nettopp å se på land som ikke
har noe aktivt forhold til f.eks. internasjonale konvensjoner og
avtaler. Så det gjelder ikke folkegrupper, men
man prøver å få en generell kunnskap.

Jeg vil gjerne si til representanten at for noen år
siden var det f.eks. en debatt i studentavisen Under Dusken i Trondheim,
hvor studentavisen var bekymret for at Politiets sikkerhetstjeneste
og universitetsledelsen var naive i forhold til muligheten for at
det f.eks. skulle skje en industrispionasje. Det var en debatt hvor
man i studentmiljøet prøvde å finne balansegangen.
Det jeg oppfatter som representantens viktigste
anliggende, er at man skal holde balansegangen. Det deler jeg med
ham og sier at jeg skal nok gjøre mitt for å følge
med i det, men Stortinget har faktisk også opprettet
et prinsipielt sterkt og viktig organ, EOS-utvalget, og det er min
erfaring med utvalget at det har en meget klar og kontant evne
til å si fra om det de har lyst til å si fra om.
Jeg forholder meg selvfølgelig også til
det.





                

 Grunnregelen for all trafikk er at enhver skal
ferdes hensynsfullt og være aktpågivende
og varsom så det ikke kan oppstå fare eller voldes
skade, og slik at annen trafikk ikke unødig blir hindret eller
forstyrret.

Innledningsvis vil jeg bemerke at politiets
sikkerhetsarbeid skal innrettes slik at innsatsen settes inn mot
trafikkatferd med størst risiko for personskade.

Når det gjelder den konkrete saken
som representanten har vist til, og som gjelder inntauing av et
vogntog på Kongsvinger 22. januar
2004, kan jeg opplyse at det er blitt innhentet
nærmere opplysninger fra Politidirektoratet. Direktoratet
har fått opplyst av politimesteren i Hedmark at det er
riktig at et polsk vogntog ble stående på Rv 2
fordi det fikk tekniske problemer og ikke
kunne kjøre videre. Det var mekaniker på stedet
og arbeidet med bilen. Det er videre opplyst at politiet
var på stedet flere ganger, og de trafikale forhold ble
vurdert fortløpende. Det ble konkludert med at det ikke
var nødvendig å sørge for at vogntoget
ble tauet bort. Dette standpunktet var begrunnet i at vogntoget
rett nok var noe til hinder, men det representerte allikevel ikke noen
trafikkfare.

Etter hvert viste det seg
at det var større problemer med å få bilen
i gang enn først antatt, og politiet
begjærte da vogntoget fjernet. På grunn av størrelsen
på kjøretøyet og mange oppdrag for bilbergingsfirmaet,
tok det noe tid før vogntoget kunne taues bort. Så vidt
politiet har brakt i erfaring hos bilbergingsfirmaet,
hadde sjåførene penger til borttauingen, men siden
dette gjaldt en ny bil, var det bilfabrikken som dekket utgiftene.
Politidirektoratet har for øvrig opplyst at det ikke
har noen merknader til den måten politiet
har behandlet saken på.

Når det gjelder mer generelt om ansvaret
for å kreve kjøretøy
fjernet, kan jeg opplyse følgende:
Dersom et kjøretøy står
plassert i strid med vegtrafikklovgivningen, eller det
er til hinder for trafikken eller for snøbrøyting eller
annet vegarbeid, er det politiet som med hjemmel
i vegtrafikkloven kan kreve det fjernet, eller, om nødvendig,
sørge for at det blir fjernet. Det vil være
en konkret vurdering i det enkelte tilfellet av om et
kjøretøy står trafikkfarlig eller
er til hinder, som avgjør om politiet
krever kjøretøyet fjernet.

Dersom det er politiet
som har sørget for å få kjøretøyet
fjernet eller tauet vekk, kan politiet
holde kjøretøyet tilbake inntil eier
har dekket de utgifter som politiet har hatt
i forbindelse med fjerning og forvaring av kjøretøyet.

 Representanten gir en beskrivelse som jeg kjenner
igjen. For noen år siden, da jeg var samferdselsminister,
fikk jeg det spørsmålet.

Jeg har sittet som medpassasjer på lastebiltransporter på kryss
og tvers i Norge, fordi Lastebileierforbundet inviterte meg til
det, og jeg lærte mye av det. Man møtte, la oss
kalle det biler fra land hvor man kanskje ikke er vant til
verken kurvaturer eller norske veier – f.eks.
er det å sitte i et vogntog i Rullestadjuvet på vei
mot Vestlandet en ganske gripende motorsportøvelse.
Enhver vet at man må gjøre noe med det. Den gangen
fikk jeg opplyst at man skulle skjerpe aktsomheten, kontrollen og
informasjonen på grensen. Mitt inntrykk er at veimyndighetene tar
det veldig på alvor, og at samferdselsministeren er veldig
bevisst dette. Det er også mitt inntrykk at det
er et godt samarbeid mellom veimyndigheter
og politi.

Representanten setter ord på noe som
faktisk foregår, noe som krever samarbeid, og at norske
myndigheter agerer. Men politiets hjemmel her er krystallklar. Den som
utsetter seg for dette, risikerer et beslag. Hvis det er det man
lengter etter i livet, får man jo ønsket
oppfylt hvis man våger seg inn i Norge.

 La meg bare si at samtalene foregår.
Jeg har vært med samferdselsministeren på flere
kontroller, hvor kontrollene har involvert flere av de myndighetene
som har ansvar for veitrafikken. Mitt inntrykk er at bevisstheten
om tunge kjøretøy er betydelig,
men jeg fortsetter gjerne de samtalene, for
jeg er opptatt av det. Det er en del av trafikksikkerhetsarbeidet. Dessuten – holdt
jeg på å si – etter å ha
befart så pass mange norske veier har jeg f.eks.
konstatert at vi fortsatt har vestlandsveier, bl.a. i Hordaland,
med kurvatur fra 1950-tallet, men med asfaltbelegg. Jeg gav i sin
tid en beskrivelse av en tur på Rv 5 mellom
Førde og Florø som avansert motorsport. Nå er
det heldigvis ryddet opp i mye. Så det er klart at når
jeg kjenner Norge på den måten, har
jeg god forståelse for problemstillingen som representanten
tar opp, og har et betydelig engasjement i det. Og jeg kan forsikre
om at engasjementet slår jeg ikke av så lenge
jeg har ansvar.





                

 Jeg vil takke representanten Dybevig for spørsmålet.
Det viktigste for meg i saker av denne art er
at barn kommer ut av det på en mest mulig styrket måte.
Spørsmålet berører det viktige forholdet mellom
barnevernets rolle og strafferettslige spørsmål.
Det avgjørende er at en etter både
barnevernet og strafferettspleien kan iverksette
riktige tiltak som fungerer rehabiliterende overfor det aktuelle
barnet. I mange tilfeller skyldes alvorlig kriminalitet begått
av barn omsorgssvikt, og da er det viktig å sikre barnet
stabilt og nært voksenmiljø.

Barnevernsloven § 4-24 gir
hjemmel for tvungen institusjonsplassering av barn under 18 år
som har vist alvorlige atferdsvansker ved alvorlig eller
gjentatt kriminalitet, ved vedvarende bruk av rusmidler, eller
på annen måte. Avgjørelsen treffes av
fylkesnemnda.

Den europeiske menneskerettskonvensjonen, EMK, protokoll
7 artikkel 4 forbyr at noen straffeforfølges
to ganger for samme forhold.

Høyesterett har
i en kjennelse den 22. desember 2003 under dissens 4-1
avgjort at fylkesnemndas vedtak om tvangsplassering på grunnlag
av alternativet om alvorlig eller gjentatt kriminalitet,
er en avgjørelse av en straffanklage i EMKs forstand. Siden
menneskerettsloven fastsetter at EMK ved motstrid skal gå foran
bestemmelser i annen lovgivning, betyr dette at vedtaket sperrer
for en senere straffesak om det 

samme

 straffbare
forholdet.

Høyesterett tok uttrykkelig ikke
stilling til om straffesaken gjaldt samme forhold som vedtaket om
institusjonsplassering, og opphevet lagmannsrettens kjennelse, slik
at lagmannsretten nå må vurdere saken på nytt.

Selv om tvangsplassering i det aktuelle tilfellet
ble ansett som en straffanklage, sperrer fylkesnemndas vedtak bare
for senere straffesak dersom de to sakene dreier seg om
det samme forholdet. Justisdepartementet har fra riksadvokatembetet
fått opplyst at riksadvokaten mener at barnevernslovens
bestemmelse og de aktuelle straffebestemmelser
skiller seg fra hverandre på så vesentlige punkter
at straffesaken i forhold til konvensjonen gjelder et annet forhold
enn barnevernssaken. Etter påtalemyndighetens
syn kan derfor straffesaken fremmes, og den har lagt ned påstand
om dette for lagmannsretten.

På denne bakgrunn vil jeg avvente
utviklingen av saken og først vurdere behovet for eventuelle
lovendringer når endelig avgjørelse
i saken foreligger i rettssystemet.

 Nå er ikke saken endelig
avgjort, i og med at saken fortsatt er under behandling i rettsapparatet,
og da kommenterer jeg ikke saken.

Jeg vil rett og slett følge saken,
men jeg kan knytte to generelle kommentarer til den. Nå har
denne statsråden og denne regjeringen vært for
Barnekonvensjonen, men på generelt grunnlag og uavhengig
av denne saken får vi illustrert et
dilemma ved konvensjoner i norsk rett. Vi kan risikere å få domstolsfortolkninger
og tolkninger i konvensjonsorganer utenfor Norge. Det reiser det
prinsipielle spørsmål om det er norske
folkevalgte organer som skal ha fortolkningsmuligheten, eller
om det til sjuende og sist er konvensjonsorganet. Jeg
vil ikke trekke noen konklusjoner her, for saken
er til behandling, men dette er jo et prinsipielt forhold som jeg
som justisminister i hvert fall føler ansvar for å reise.

Selvfølgelig er det også slik,
helt uavhengig av denne saken, at barnevern og politi skal ha et
tett og godt samarbeid. Det er noe Stortinget har behandlet, og
det arbeider Regjeringen etter. Som representanten også kjenner til,
har vi satt i gang en rekke konkrete prosjekter for nettopp å sørge
for at dette samarbeidet fungerer. Vi vet jo
at når det samarbeidet fungerer og
er tett, og de følger det barnet det handler om, finner
man tiltakene rettidig. Men det er nettopp i situasjoner
hvor man ikke klarer det, at saken kan spisse seg til.

Jeg skal følge denne saken i domstolene,
for jeg oppfatter den som svært viktig.

 Denne saken foreligger, og jeg har faktisk
vært for å ta inn Barnekonvensjonen. Men jeg har
en plikt til å reise bevissthet om hva som skjer. Og den
generelle bevisstheten, som jeg har kommentert, er også tatt
opp i Maktutredningen og er beskrevet som rettsliggjøring
i Norge. Det betyr i praksis at der det ofte før
har vært folkevalgte organer som til sjuende og sist har
avveid og foretatt vurderinger, inkludert lovforberedelse, kan man
nå risikere å komme i situasjoner som man ikke
uten videre har oversikt over, fordi det enten er et konvensjonsorgan
utenfor Norge, eller at det er en domstol som
går inn i det.

Nå har Stortinget med åpne øyne
inkorporert menneskerettighetskonvensjonene, og jeg har vært
for det, også Barnekonvensjonen, men jeg føler
behov for å peke på denne problemstillingen
generelt.

Når det gjelder denne saken, tror
jeg vi må avvente den rettslige behandlingen før
vi går inn og ser hva vi eventuelt skal gjøre.
Jeg kan forsikre representanten at jeg følger saken. Jeg
tror, uavhengig av denne enkeltsaken, at veldig mye kan oppnås
for å berge barn og unge ved et tett og godt
samarbeid mellom barnevern og politi, foreldre,
skole og alle andre som føler ansvar.





                

