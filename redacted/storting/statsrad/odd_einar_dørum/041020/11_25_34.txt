 Nå driver ikke Hordaland
politidistrikt dårlig. Men det er slik at det er ujevnheter mellom
politidistriktene, som det kom fram i spontanspørretimen,
når det gjelder denne typen svært vanskelige saker.
Politimester Refvik har selv i en bred artikkel i Bergens Tidende
beskrevet hva de har gjort, men også sagt hva
de ikke har gjort, og har innrømmet at de har
gjort for lite, og har også i artikkelen sagt
at de vil gjøre mer.

Jeg er svært konkret i svaret
mitt til representanten Bjørlo Lysbakken. Jeg skal gjenta
det for sikkerhets skyld:

«Politidirektoratet
opplyser at Hordaland politidistrikt har iverksatt tiltak
som går på å kartlegge organisert prostitusjon
og hallikvirksomhet i sitt
distrikt. Hordaland politidistrikt skal også starte
etterforsking i konkrete straffesaker, og er i ferd med å etablere
samarbeid med andre politidistrikter,
Kripos og andre offentlige og private virksomheter, slik
at de kan sikre og beskytte ofre for menneskehandel og
etterforske bakmenn.»

Jeg har lest Refviks artikkel i Bergens Tidende – jeg leser
regionalpressen i Norge – og den vil jeg oppfatte som
en erkjennelse av at de kunne gjort mer og nå vil gjøre
noe med det. Etter min mening er det et veldig presist
og klart uttrykk for hva Hordaland politidistrikt vil gjøre
med utfordringen som representanten Bjørlo Lysbakken har
kommet med.

