 La meg innledningsvis understreke
at menneskehandel er en alvorlig kriminell handling, som skal gis
høy prioritet hos politiet og i rettsapparatet.
Jeg har derfor iverksatt en rekke tiltak for å styrke
politi- og påtalemyndighetenes innsats mot menneskehandel.

I gjennomføringen av Handlingsplanen
mot handel med kvinner og barn (2003-2005) har jeg først
prioritert at politiet får informasjon
og oversikt over denne typen kriminalitet. I januar 2004 etablerte
vi derfor et nasjonalt kartleggingsprosjekt i Kripos. Kartleggingen
viser at politiet har vært involvert
i 42 saker der det er mistanke om menneskehandel, og 36 halliksaker
med utenlandske forgreninger hittil i år.
Kripos antar at de til nå bare har kartlagt toppen
av isfjellet. Fem politidistrikter og CATCH jobber nå med å få omsatt
informasjonen og kunnskapen til bruk i straffesaker. Det er til
nå opprettet tre straffesaker hvor det foreligger
siktelse etter menneskehandelparagrafen, § 224.
En av sakene omhandler 124 personer bosatt i 21 land.

Prosjektet i Kripos har ført til en økende
informasjonsutveksling mellom norsk og utenlandsk politi.
Det internasjonale samarbeidet tilfører
viktig informasjon om kriminelle som står bak handelen
med mennesker i Norge, og om profitten som genereres.

Som et ledd i å heve kvaliteten
på etterforskingen og påtalebehandlingen, utarbeider
Politidirektoratet en håndbok om menneskehandel for politidistriktene.
Politidirektoratet har også laget et tiltakskort
til bruk for førstelinjen i politiet. Det har vært
avholdt et seminar og flere temadager for å styrke politiets
kompetanse. I 2005 vil Politidirektoratet organisere regionale
møter og kompetansehevingsseminarer.

Politidirektoratet opplyser at Hordaland politidistrikt har
iverksatt tiltak som går på å kartlegge
organisert prostitusjon og hallikvirksomhet
i sitt distrikt. Hordaland politidistrikt skal også starte
etterforsking i konkrete straffesaker, og er i ferd med å etablere
samarbeid med andre politidistrikter,
Kripos og andre offentlige og private virksomheter, slik
at de kan sikre og beskytte ofre for menneskehandel og
etterforske bakmenn.

Med økte ressurser og etableringen
av Nye Kripos vil politiet i 2005 stå enda
sterkere i kampen mot handel med kvinner og barn.

