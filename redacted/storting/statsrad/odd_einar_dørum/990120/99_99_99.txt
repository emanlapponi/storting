 NSB BA økte togtilbudet på flere
strekninger fra 10. januar i år.  Satsingen gjelder spesielt
togene i østlandsområdet.  Eksempelvis får
intercitystrekningen Skien – Lillehammer en økning på 16 pst.
i antall tog som skal trafikkere strekningen.  Tilbudet styrkes
både gjennom økt frekvens og ved at de togreisende
får flere muligheter til å reise direkte til og fra
Oslo og eventuelt videre til hovedflyplassen uten å måtte
bytte tog.

På Vestfoldbanen innebærer
ruteendringen at det innføres faste timetall gjennom driftsdøgnet,
med unntak av inn til Oslo om morgenen.  I tillegg blir det timefrekvens Sandefjord – Oslo – Sandefjord
og en reisetid som i gjennomsnitt reduseres med 3 – 4 minutter.
 Over halvparten av avgangene på Vestfoldbanen får
gjennomkjøring til og fra Oslo Lufthavn og videre til Lillehammer.

Endringene i bruk av togmateriellet er gjort
for at de beste togene skal kunne tilbys flest mulig kunder.  ICE-avgangene
i dagens form er fjernet for å kunne få plass
til flere avganger med forbedret reisetid og likt stoppmønster.
 En del togpassasjerer som har kunnet benytte disse togene tidligere,
vil som følge av dette få lengre reisetid på strekningen.
 De fire avgangene er imidlertid erstattet av tog som gir flere
tilgjengelige seteplasser for pendlere fra Tønsberg i morgenrush,
ca. 200, og fra Oslo i ettermiddagsrush, ca. 600.  Fra 10. januar
bruker dessuten så godt som samtlige tog 1 time og 30 minutter
på strekningen Tønsberg – Oslo, mot tidligere
om lag 1 time og 40 minutter.  Her bør det også tilføyes
at togstopp på Skoppum og i Holmestrand gjør at
passasjerene herfra får avganger med kortere reisetid til
og fra Oslo enn tidligere.  I sum vil de fleste reisende på Vestfoldbanen
få kortere reisetid, og dette gjelder også flertallet
av pendlerne.

Ut fra det samlede bildet er det vanskelig å være
enig i at ruteendringen representerer et dårligere tilbud
for pendlerne i Vestfold.

  I mitt hovedsvar avviste jeg en
forverring for pendlerne generelt.  Jeg sa at det var blitt en forbedring,
men jeg kan si at for enkelte pendlergrupper og på enkelte
avganger kunne situasjonen vært bedre.  Det ser jeg klart,
og jeg er kjent med at det i forhold til enkelte avganger om morgenen
og på ettermiddagen er en frustrasjon.  

Generelt er det slik at i det system som representanten sikkert
er vel kjent med, sitter ikke statsråder og dirigerer og
instruerer NSB BA om rutemønsteret.  Men jeg forutsetter
at NSB BA alltid lytter til kundene og forbrukerne med sikte på å gjøre
det best mulig, og jeg vet at i det øyeblikk Romeriksporten åpner – og
det vil skje snarere enn det vi fryktet før jul – vil
det være en mulighet generelt til å øke togtilbudet
også på Vestfoldbanen.  Jeg forutsetter at NSB BA
i en slik sammenheng i hvert fall ser på noen av de – skal
vi si – ankepunktene som er tatt opp av enkelte pendlergrupper
på enkelte avganger, og som jeg antar er det som ligger
til grunn for representantens spørsmål til meg.

  Først generelt til styringen av statsselskaper.
 Jeg er forundret over at enkelte representanter i denne salen oppfører
seg som om det er fem-ti år siden, da statsråder
detaljinstruerte på stasjoner og enkelte stopp.  Det er
ikke det som er styringssystemet, og det burde være vel
kjent i Stortinget.  Men det er ikke slik at en statsråd
ikke kan påvirke, selvfølgelig ikke.  Statsråden
kan påvirke ved å holde oppe et speil foran NSB
BA om forbrukerhensyn og kvalitet på tjenestene, og det
gjør jeg.  I den sammenheng gjentar jeg:  Jeg forutsetter
at selskapet tar kundenes klagemål på alvor, men
jeg måtte i mitt generelle svar avvise en – skal
vi si – svartmaling av situasjonen generelt, for det er
ikke riktig.  Jeg hører hva som ble sagt, og jeg går
ut fra at NSB BA systematisk lytter til sine kunder, til sine brukere,
for de bør være tilfreds med tjenestene.  Det
er det som må være målet for en transportbedrift,
for det er jo kundene den er til for, den er ikke til for seg selv,
for å si det på den måten.  Når
jeg sier at den viktigste muligheten til å gjøre
noe ligger i åpningen av Romeriksporten, er det fordi den
gir mulighet til en økt frekvens på alle tog på Østlandet,
spesielt intercity- og lokaltog.





                

  I forbindelse med behandlingen av St.prp.
nr. 39 for 1997-98 bevilget Stortinget 750 mill. kr i lån
til NSB Gardermobanen AS for å dekke kostnadene i forbindelse
med ettertettingen av Romeriksporten.  Etter at konsernstyret i
NSB BA 10. juni 1998 vedtok at tettearbeidet skulle fortsette, ble
det sommeren 1998 utarbeidet et program for den videre ettertettingen
av tunnelen under Østmarka.  NSB Gardermobanen AS anslo kostnadene
i forbindelse med å fullføre dette programmet
til 550 mill. kr.  På dette grunnlag bevilget
Stortinget i forbindelse med behandlingen av statsbudsjettet for
1999 ytterligere 550 mill. kr i lån til selskapet.

Tettetiltakene i tunnelen, inklusive administrasjon
og merverdiavgiftsandelen til NSB Gardermobanen AS, er budsjettert
til 870 mill. kr.  Tettetiltakene har i tillegg medført
merkostnader på installasjonskontraktene, fordi disse har
blitt forskjøvet i tid.  Videre er det budsjettert med
utgifter til overvåkning av Østmarka og utbedring av skader
på boliger og erstatninger for øvrig.  Disse budsjetterte
følgekostnadene utgjør 430 mill. kr.

NSB Gardermobanen AS har således et
budsjett for de ekstraordinære kostnadene som har oppstått
som følge av lekkasjeproblemene på 1,3 milliarder
kr.

Jeg må tilføye at disse spørsmålene
ble tatt opp og belyst i forbindelse med  spørsmål
fra komiteen til Samferdselsdepartementet i forbindelse med St.prp.
nr. 1 Tillegg nr. 8 for 1999.  Jeg vil i nær framtid og
så snart som praktisk mulig komme tilbake til Stortinget
med informasjon i egnet form og på egnet tidspunkt om de
ulike sider av det som nå er situasjonen, både
når det gjelder Romeriksporten, Gardermobanen
og  de berørte bydeler og Østmarka.

  Det er både bra og fint at representanten
og jeg er enige om at det alltid er viktig å få ting
fram.

Jeg vil bare presisere på nytt at
på spørsmål fra komiteen til Samferdselsdepartementet
gjorde vi rede for tall tidligere.  Men jeg har registrert at det
i den offentlige debatten i Oslo har versert ulike synspunkter på dette,
og for å sørge for at Stortinget er oppdatert
100 pst., kommer jeg altså tilbake med en bred
og detaljert informasjon i egnet form så snart som mulig.





                

  Telenor opplyser at NMT 450 på yttersiden
av Lofoten er bygd ut med til dels store basestasjoner for å gi
maksimal rekkevidde.  Nettet er bygd ut permanent til det som anses
forsvarlig med hensyn til dekning og kapasitet.  I tillegg settes
det opp ekstra NMT 450-stasjoner som gir en betydelig økning
av kapasiteten foran hver sesong av lofotfisket.  Det kan imidlertid
by på problemer å få tilfredsstillende
radioforhold til enhver tid i hele dekningsområdet når
det opereres med sterke og mindre sterke stasjoner.

Det kan være vanskelig å beregne
tidspunktet for innsiget av skrei.  I fjor var dette tidligere enn
beregnet, og Telenor kom noe sent i gang med å få de
ekstra NMT 450-stasjonene i drift.  I år har Telenor derfor
satt i verk tiltak for å være tidlig ute, slik
at dette ikke skal gjenta seg.

I tillegg opplyser Telenor at det i 1998 er
gjort tekniske endringer i GSM-nettet mellom Stamsund og Bodø for å få GSM-dekning
langs hurtigruteleden.  For øvrig mener Telenor at det
er tilstrekkelig kapasitet i det maritime VHF-nettet over Bodø radio.
 Trafikkprisene på VHF ble også satt sterkt ned
i 1998.

Jeg håper at dette vil gi fiskerne
tilfredsstillende forhold for bruk av mobiltelefon under årets
lofotfiske.

