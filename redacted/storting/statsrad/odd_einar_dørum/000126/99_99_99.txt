  Etter det jeg har fått opplyst fra
Oslo politidistrikt, har ingen av de sjåførene som
deltok i den blokaden det henvises til, fått beslaglagt sitt
førerkort.

Jeg kan ellers opplyse at førerkort
kan beslaglegges i medhold av vegtrafikkloven § 33
nr. 5 dersom førerkortinnehaver med skjellig grunn er mistenkt
for et straffbart forhold som kan medføre inndragning.
Vegtrafikkloven § 33 nr. 1 gir hjemmel for inndragning
av førerkort dersom førerkortinnehaver er ilagt
straff eller domfelt for en straffbar handling. Det er et krav at
hensynet til trafikksikkerheten eller allmenne hensyn krever inndragning.

Inndragning av førerkort besluttes
av politiet med klageadgang til Justisdepartementet. Justisdepartementet
har i sin håndhevingsinstruks ikke gitt spesielle retningslinjer om
at førerkort bør inndras når førerkortinnehaveren
har deltatt i ulovlig trafikkblokade.

Justisdepartementet har heller ikke, så vidt
jeg har klart å bringe i erfaring, behandlet noen klager
hvor førerkort er inndratt som følge av at vedkommende
er blitt straffet for ulovlig trafikkblokade. Spørsmålet
har derfor til nå ikke vært særskilt
vurdert av departementet. Det er imidlertid grunn til å understreke
at det bør utvises varsomhet med å benytte inndragningsinstituttet
når den underliggende handling er knyttet opp til politiske
demonstrasjoner, lønnskamp eller lignende situasjoner.

Når det gjelder spørsmålet
om bøtelegging, er dette et forhold som ligger under påtalemyndigheten,
med riksadvokaten som øverste leder. Jeg finner det derfor
ikke riktig å gå nærmere inn på denne
delen av spørsmålet.

Som kjent er det tidligere gjennomført
flere demonstrasjoner av lastebileiere i Oslo, hvor de har blokkert innfartsveiene.
Politimesteren i Oslo har nå sagt at hun ikke vil godta
flere aksjoner av et slikt betydelig omfang i Oslo.

Jeg er blitt orientert av politimesteren i
Oslo om de aksjoner lastebileierne har gjennomført og hennes
vurderinger i denne sammenheng, og jeg vil også sørge
for å holde meg orientert om framtidige aksjoner. For øvrig har
jeg tillit til at politiet også i fortsettelsen vil håndtere lastebildemonstrasjoner
på en profesjonell og fornuftig måte.

  Nå ber spørreren meg om å kommentere
framtidige situasjoner. Det vil jeg gjøre på følgende
måte: Politimesteren i Oslo så at demonstrasjoner
kunne aksepteres til et visst punkt, gitt at de var meldt. Fra et
visst punkt av mente hun at ytringen var sett og hørt,
og hun gav da en klar grense, at nok var nok.

Det er min oppfatning at dersom aksjoner med
ulovlig trafikkblokade fortsetter, vil politiet nødvendigvis
være nødt til å foreta en løpende
vurdering av situasjonen med sikte på å løse
de akutte problemer som oppstår. Hvilke virkemidler som
da vil måtte settes inn, vil bero på en konkret
vurdering av situasjonen, og vil måtte stå i forhold
til skadevirkninger av den ulovlige blokaden. I en slik situasjon
kan ikke jeg på vegne av politiet utelukke bruk av de virkemidler
politiet har til sin disposisjon. Det er politiet som operativt
har friheten til det, og jeg har i mitt tidligere svar gitt uttrykk
for tillit til politiets evne til å håndtere det.

De mer alminnelige spørsmål
av politisk art som er reist, har jeg registrert, og jeg vet at
de vil bli behandlet bl.a. i et møte på fredag.

  Lovlig fattede vedtak som berører
norske borgere, besluttes i Stortinget. Det er også slik
at det i dette land er en ytringsfrihet som også kan inkludere – og
inkluderer – demonstrasjoner. Hvis demonstrasjonene får
et omfang og et forløp som rammer andre viktige samfunnsinteresser,
hjemler politiloven bestemmelser som gir politiet operativ mulighet
til å gripe inn.

For øvrig vil jeg når det
gjelder de mer alminnelige politiske spørsmål
som er reist i saken, henvise til det møtet som skal holdes
mellom finansministeren og representanter for lastebilnæringen
senere denne uken.





                

 Utlendingsloven § 37 gir
hjemmel for å ta fingeravtrykk av utlendinger når nærmere
angitte vilkår i loven er til stede, som f.eks. at vedkommende
ikke kan dokumentere sin identitet eller det er grunn til å tro
at det oppgis falsk identitet, eller vedkommende søker
asyl eller en tillatelse etter loven.

Fingeravtrykkene i utlendingssaker blir benyttet
i den forvaltningsmessige behandlingen av utlendingssaker, men er
av praktiske og økonomiske grunner lagret i en egen fil
i Kripos" alminnelige fingeravtrykksregister. Når fingeravtrykk
tas av en utlending, sjekkes disse i utlendingsregisteret for å se
om vedkommende er registrert der fra før under samme eller
annen identitet. Samtidig søkes det i det alminnelige fingeravtrykksregisteret
for å undersøke om utlendingen er ettersøkt
for straffbare forhold i Norge eller annet land. Forskriften slår
fast at søk i registeret ikke skal finne sted i forbindelse
med etterforskning av straffbare forhold begått i Norge.
Årsaken til dette er at en ikke ønsket å stille
asylsøkere i en mer utsatt stilling enn andre utlendinger
som ikke er registrert eller norske borgere som ikke er registrert
med fingeravtrykk, med mindre de har begått straffbare
forhold.

Spørsmålet om å tillate
bruk av utlendingsregisteret i forbindelse med etterforsking av
alvorlige straffesaker ble vurdert ved etableringen av registeret
i 1992. Selv om mange av høringsinstansene den gang stilte
seg positive til å tillate søk, ble departementet
den gang stående ved at man foreløpig ikke ville
la forskriften omfatte slik bruk av registeret. 

Selv om kriminalstatistikken viser at asylsøkere
og andre utlendinger som søker om en tillatelse etter utlendingsloven,
ikke er mer kriminelle enn folk flest, er jeg nå åpen
for å vurdere en begrenset bruk av registeret i forbindelse
med etterforsking av alvorlige straffbare forhold. Selv om det kan
hevdes at utlendinger som registreres, derved kommer i en mer utsatt
stilling enn personer som ikke er registrert, vil jeg påpeke
at vi i mange tilfeller vet svært lite om bakgrunnen til
dem som kommer hit, herunder om de har hatt en kriminell løpebane.
Dessuten må det påpekes at organisert internasjonal
kriminalitet er en «vekstnæring». Det
er viktig for meg å sørge for at politiet får
tilgang til gode nok virkemidler for å bekjempe slik alvorlig
kriminalitet. En forutsetning for å gi adgang til en bruk
av registeret må imidlertid være at en tar tilbørlig
hensyn til både personvern og hensynet til likebehandling
mellom asylsøkere som blir registrert, og andre utlendinger
og norske borgere, som ikke registreres med fingeravtrykk.

Slike begrensninger som jeg har vist til, foreligger
også i andre land. I Sverige må politiet ha tillatelse
fra Innvandrarverket før de kan foreta søk i registeret.
Det forutsettes bl.a. at det er opprettet en straffesak før
søk kan foretas. I Danmark kan søk i registeret
kun foretas etter rettens kjennelse. Hvilke begrensninger som eventuelt
bør innføres i Norge dersom slik bruk skal tillates,
er et spørsmål jeg vil vurdere nærmere
under den videre behandling av saken. 

Min konklusjon er at jeg er villig til å vurdere
en begrenset bruk av en slik kobling som det er stilt spørsmål om
her i dag.

  Jeg vil ikke gå inn på nærmere
detaljer i det jeg vil foreta en vurdering av. Jeg vil kun gjenta
det jeg har sagt om at jeg vil vurdere en kobling i spesielle forhold
for å bekjempe alvorlig kriminalitet. Og det framgår
også at den gangen denne saken var til høring,
omkring 1991-92, var det også instanser som satte premisser
for hvordan dette skulle skje. Det var det jeg viste til også skjer
i Sverige og Danmark. Det er en slik ordning jeg nå vurderer
praktisert i Norge, og jeg vil selvfølgelig komme tilbake
til spørsmålet når vurderingen er avsluttet.

  Konklusjonen min kan gjerne gjentas. 

Ut fra det som også gjaldt i 1992,
ser jeg ingen grunn til å foreta noen alminnelig kobling,
men av grunner som er anført i mitt svar, nemlig at det
er viktig å gardere seg mot alvorlig kriminalitet, er jeg
villig til å vurdere en begrenset ordning etter klare kriterier
som hviler på rettssikkerhet, rettslige kjennelser og personvern.
Jeg viser til de paralleller man har til dette i andre nordiske
land.





                

 Ålesund politidistrikt har foretatt en analyse
av behovet for politibåt, og anbefaler anskaffelse av slik
båt. Skipstrafikken til og fra Ålesund er stor, og i tillegg
kommer et betydelig antall fritidsbåter. – 

Politimesteren i Sunnmøre søkte
i september 1999 om politibåt til Sunnmøre politidistrikt,
men departementet har meddelt politimesteren at søknaden
ikke kan imøtekommes. Departementet har i sin vurdering
av søknaden bl.a. lagt vekt på det politioperative
behovet.

Representanten Nesvik reiser spørsmålet
om det er forsvarlig at Sunnmøre politidistrikt ikke har
båt. Når det gjelder forsvarlig beredskap med
tanke på redningsoperasjoner i forbindelse med ulykker
på sjøen, mener jeg at det er forsvarlig at Sunnmøre
politidistrikt ikke har båt. Politiets sjøtjeneste
skal primært overvåke fritidsbåttrafikk.
Redningsoppdrag skal andre utføre. Beredskapen hva angår
ulykker på sjøen, er god i Ålesund. Redningsskøyta «Emmy
Dyvi» har fast havn i Ålesund, og i tillegg ligger Ålesund
i patruljeområdet til indre kystvakt, fartøyet
KV «Garsøy». Om nødvendig kan
også de mer havgående fartøyene til Kystvakta
gi bistand.

Etter min oppfatning er beredskapen hva angår
det som representanten nevner som fritidsbåter, fiskefartøyer,
fraktefartøyer og annen skipstrafikk, således
tilfredsstillende i Sunnmøre politidistrikt.

  Det foreligger ingen fogderipolitisk betraktning
fra min side – med kjennskap til den politiske og sosiale
geografi i Møre og Romsdal – bak vurderingen.
Jeg er pliktig til til enhver tid å vurdere de ressurser
som departementet har til rådighet, og har gjort det. Jeg
vil selvfølgelig også løpende gjøre
det. 

Det jeg la vekt på i svaret mitt,
er følgende: Når det gjelder politiets redningsfaglige
oppdrag, er det tilgang på ressurser. Når det
gjelder fritidsbåter, vurderer jeg det slik som jeg gjorde
greie for i mitt svar. Men jeg er selvfølgelig meget oppmerksom
på de spørsmål som representanten har
reist om narkotikatrafikk. Det gjelder ikke bare på Sunnmøre;
det gjelder også dessverre på andre deler av kysten.
Derfor vil jeg, av slike grunner, løpende vurdere behovet
for om det skal skje noe med hensyn til den politioperative muligheten
for å bekjempe slik trafikk.

  Det er bra at representanten og jeg åpenbart
har det til felles at vi ikke legger fogderipolitikk til grunn;
vi legger politioperative behov til grunn. Og da er det slik at
jeg må vurdere de ressurser jeg har til rådighet,
i forhold til hva som er situasjonen. Det gjør jeg løpende.
Og jeg sa i mitt forrige svar at jeg er meget kjent med den utviklingen
som vi nå dessverre ser i landet vårt, at man
prøver å komme inn med stoff på kysten.
Det er en meget alvorlig utvikling. Jeg har selv i besøk
ved Sunnmøre politidistrikt blitt gjort kjent med disse
forholdene. Dessverre gjelder det også andre områder.
Og jeg vil i et slikt perspektiv løpende vurdere de operative
behov politiet har for å gjøre jobben sin – det har
jeg sagt, og det gjentar jeg gjerne. 





                

  De siste årene er politi- og lensmannsetaten
tilført betydelige ressurser. Antall tilsatte i etaten
er økt med ca. 33 pst. i løpet av 1990-tallet.

I ordinært budsjett for politi- og
lensmannsetaten ble det i 1999 tildelt 15 nye polititjenestemannsstillinger som
ble fordelt mellom politidistriktene. Av disse ble to stillinger
fordelt til Sunnmøre politidistrikt. Videre ble det i revidert
nasjonalbudsjett for 1999 opprettet 275 stillinger som ble tilbudt
ferdigutdannede politihøgskolestudenter. Av disse stillingene
fikk Sunnmøre politidistrikt 12 tjenestemannsstillinger.
Sunnmøre politidistrikt fikk således tilført
14 tjenestemannsstillinger i 1999.

Når det gjelder oppklaringsprosenten,
er landsgjennomsnittet 36 pst. For Sunnmøres del er denne
34,2 pst.

I tillegg til politidistiktenes bemanningssituasjon
er det også andre forhold som har betydning for hvor mange
saker et politidistrikt oppklarer. Viktige faktorer her er organisering,
strukturering og ledelse av selve etterforskningen, og ikke minst
samarbeidet mellom jurister og etterforskere. God kommunikasjon
mellom aktørene i straffesaksbehandlingen kan være
avgjørende for resultatene. Hvis et politidistikt har forbedringspotensial
når det gjelder disse forholdene, vil ressurstilførsel
ikke alltid gi de forventede resultater.

I et politidistrikt vil det av og til kunne
oppstå saker som gjør at en må foreta
omprioriteringer av ressursene for kortere eller lengre perioder.
For Sunnmøres del har det vært tilfellet flere
ganger i løpet av året som gikk. 

I St.prp. nr. 1 for 1999-2000 er det tatt inn
at Regjeringen vil komme tilbake i forbindelse med opprettelse av nye
stillinger i revidert nasjonalbudsjett. Det er anslått
at behovet vil ligge på ca. 280 stillinger. Stillingene
vil bli fordelt til de distrikter hvor behovet er størst.
Det vil i den forbindelse bli vurdert om nye stillinger skal tildeles Sunnmøre
politidistrikt.

Stillingsfordelingen til politidistriktene
beregnes hovedsakelig på bakgrunn av befolkningsmengde,
kriminalitet og botetthet. Etter oppdrag fra Stortinget har Justisdepartementet
utarbeidet en bemanningsplan for politiet fram mot år 2005.
Den vil bli drøftet i en stortingsmelding om politiet som
etter planen skal legges fram høsten 2000. 

Etter min mening vil også det politidirektorat
som snart vil bli opprettet av Stortinget, gi en bedre mulighet til å følge
opp det som skjer i politidistriktene. Jeg vil også følge
opp det som justiskomiteen sa i forbindelse med budsjettbehandlingen
for i år, at vi skal se på om det er spesielle
flaskehalser i de ulike politidistrikt når det gjelder
evnen til å foreta effektiv kriminalitetsbekjempelse.

 Representanten kan vel neppe forvente at man
i januar, etter budsjettbehandling i november–desember,
skal operere med andre rammer og en annen fordeling enn det som
der lå til grunn. Det jeg imidlertid har sagt, er at vi
skal følge opp det som justiskomiteen har sagt – og
dermed Stortingets behandling, hvor vi er helt enige om at vi skal
se på flaskehalser i de ulike politidistrikt, og da må vi
se på forskjellige faktorer. Vi må selvfølgelig
se på bemanning, men vi må også se på organisering
og andre former for mulige flaskehalser. Det vil vi gjøre
uten omsvøp i alle deler av landet. Hvis det da opptrer
behov, vil jeg, som jeg sa, komme tilbake til det i forbindelse
med revidert nasjonalbudsjett, hvor vi har en plikt til å se
på spørsmålet om hvordan nye politihøyskolestudenter
skal sikres jobb. Da vil også fordelingsspørsmålet
komme opp på nytt.

  Jeg kjenner selvfølgelig ikke alle
detaljer med hensyn til vaktordningene ved alle de ca. 350 lensmannskontorene
i Norge, og jeg kjenner derfor heller ikke situasjonen i Stranda
konkret. Men det jeg vet, er at det i store deler av landet er utviklet
et godt vaktsamarbeid, som nettopp sørger for at polititjenestene
er tilgjengelige på en effektiv måte mesteparten av
døgnet. 

Jeg vil bl.a. se på slike spørsmål
i alle politidistrikt, også på Sunnmøre,
når vi vurderer spørsmålet om ressurser,
og jeg vil se på de faktorene som knytter seg til organisering,
og da sikter jeg bl.a. til omfanget av vaktsamarbeid. 

Når det gjelder stillinger på kort
sikt, så er det et spørsmål som vil bli
tatt opp i revidert nasjonalbudsjett. Når det gjelder stillinger
prinsipielt, omfordeling mellom distriktene, er det et tema for
den stortingsmeldingen som kommer til høsten, hvor vi vil
legge fram både bemanningsbehov i politiet og fordelingen
mellom politidistriktene. Jeg vil likevel bemerke at når
man vurderer det slik at man ligger under landsgjennomsnittet, så er nok
det ensidig knyttet til folketall, for når det gjelder også kriminalitetsbildet,
ligger man også under landsgjennomsnittet på Sunnmøre.
Men det er ikke noen trøst. Det er en dårlig oppklaringsprosent,
og den er vi tjent med å få opp alle sammen.





                

 Den 19. mars 1996 ble det av Justisdepartementet
oppnevnt en arbeidsgruppe som ble gitt i mandat å vurdere
nåværende etterforskningspraksis i forbindelse
med melding om saknet person, både nasjonalt og internasjonalt.
I mandatet het det videre at gruppen eventuelt skal fremme forslag
om nye rutiner og instrukser ved mottak og behandling av meldinger
om saknet person, herunder også vurdering av nåværende
skjemaer, tidsfrister og registrering. 

Arbeidsgruppen la fram sin utredning den 13.
mars 1997, hvor en rekke kompliserte forhold ble vurdert. Gruppen
konkluderte med at gjennomgangen av politiets praksis i saknetsaker
viser behov for faste og mer standardiserte rutiner. Dette gjelder
både mottak av anmeldelser, registrering og saksbehandling,
klarere ansvarsforhold mellom flere politidistrikt som kan være
berørt av den enkelte sak, mer standardisert etterforskning
og annen oppfølging. Mange saker om saknet person berører
flere politidistrikt, og således ikke bare det distriktet hvor
saknede hører hjemme.

Denne gruppens innstilling har vært
ute til høring. Høringsinstansene stiller seg
gjennomgående positive til forslagene om nye rutiner og
nye skjemaer. Utredningen er nå til sluttbehandling i Justisdepartementet.
Gjennomgang av regelverket og eventuelle forslag om lovrevisjoner
er i gang i departementet. Det gjelder spesielt de rettslige spørsmålene
om reglene om taushetsplikt og hvilke opplysninger politiet kan
innhente. Hovedoppgaven er å få kartlagt hvor
langt dagens regelverk rekker når det gjelder å utveksle
informasjon – både i og utenfor straffesak.

Justisdepartementet har tatt initiativ til å få utredet taushetspliktens
rekkevidde. Når denne utredningen foreligger, vil forslagene
fra arbeidsgruppen kunne sluttbehandles i departementet både
hva angår de lovmessige spørsmål og de økonomiske
og administrative konsekvenser ellers. Men mange av tiltakene vil
kunne være gjennomført i løpet av første
halvår i år.

  Representanten har helt rett i at saken har
tatt tid. Det er faktisk en av grunnene til at jeg har brukt det
første år av min tid som justisminister til å sørge
for at Justisdepartementet har blitt reorganisert, ikke på grunn
av denne saken, men på grunn av den enorme saksmengden
og behovet for ordnede strukturer. 

Men det er også slik at det spørsmålet
representanten stiller meg, er helt berettiget. Selvfølgelig
er man tjent med klare regler for dette. Enhver som har vært
i nærheten av en slik situasjon som beskrevet, vil forstå det.
Det var derfor jeg også gav bekreftelse på at
arbeidet er under sluttbehandling. Jeg har en egen evne til å gå i
skuffer og se hva som ligger i dem. Det gjør også departementet mitt,
slik at når vi samarbeidet om det, klarte vi i fellesskap
også å få fram noe allerede i første
halvår. Men noe må vi vente på, fordi
det henger sammen med den alminnelige gjennomgang av taushetspliktbestemmelser.

Jeg deler representantens bekymring, og jeg
deler også hennes utålmodighet for å få praktiske
resultater på bordet.

  Politiet er jo pålagt et enormt antall
oppgaver, som de skjøtter bra. Det vises bl.a. når
det gjelder spørsmål av den karakter som er reist her,
og som vi ser i forbindelse med redningsoperasjoner. Men her handler
det, som representanten sier, om enkeltpersoner. Hele hensikten
med å få fram et regelverk er jo å unngå konflikter.
Derfor er det viktig å få det på plass. Men
noe av det kan kanskje være knyttet til taushetsplikt i
noen sammenhenger. Der tok jeg et visst forbehold. Jeg tok ikke
et forbehold om igangsetting av jobben, for det er det riktig av
oss å gjøre. 

Som svar på representantens opprinnelige
spørsmål, sa jeg at arbeidet er under sluttbehandling,
og jeg sa at en rekke tiltak ville være på plass
i løpet av første halvår. Så er
det slik at når politiet har retningslinjer på plass,
så følger de dem også.





                

 I 1998 gjennomførte Riksrevisjonen
en kontroll av utgifter vedrørende reisevirksomheten i
UP. Riksrevisjonens spørsmål gjaldt om UP var
unntatt fra bestemmelsene i Justisdepartementets rundskriv  G-46/96,
som regulerer kostgodtgjørelse ved tjenestereiser og reiser
innenfor tjenestestedet.

I Justisdepartementets svar av 30. mars 1999
til Riksrevisjonen ble det slått fast at UP ikke var unntatt
fra de retningslinjer som framgår av nevnte rundskriv.
Departementets presisering av hvordan retningslinjene skulle forstås,
medførte at UP måtte legge om sin praksis. Følgen
av dette er lavere utbetaling til kostgodtgjørelse i 2000
enn i 1999. Endringen har således også budsjettmessige
virkninger for UP, som selvfølgelig er tatt hensyn til
i budsjettet for 2000. Jeg finner også grunn til å understreke
at midler som spares på lavere utgifter til kostgodtgjørelse,
beholdes i etaten som variable midler, og at servicenivået
overfor publikum blir opprettholdt.

Representanten Bjørnstad har tatt
utgangspunkt i budsjettsituasjonen for de ytre operative ledd i
UP. Jeg vil understreke at fordelingen av UPs budsjett på de
enkelte underavdelinger i UP er UP-sjefens ansvar. Jeg har intet ønske
om å gripe inn i interne budsjettprosesser som pr. definisjon
er forankret i den enkelte enhet, i dette tilfellet UP.

Etter det departementet har fått opplyst
fra UP-sjefen, er det kun et foreløpig budsjett for 2000
som er fordelt til UP-distriktene, og det er flere avklaringer som
skal finne sted i den nærmeste tid, som vil ha betydning
for budsjettene for de operative ledd ute i etaten. Det har ikke
vært departementets hensikt å redusere aktivitetsnivået
innen trafikktjenesten.

Departementet er i dialog med UP-sjefen om
budsjettet, og hvis det viser seg nødvendig med budsjettmessige justeringer
for at UPs aktivitet skal kunne holdes på et høyt
nivå, er dette noe departementet vil vurdere nærmere
i samarbeid med UP-sjefen.

Trafikksikkerhetsarbeid er viet stor plass
i departementets tildelingsbrev for år 2000 til politimestrene.
Justisdepartementet gav i juni 1998 ut en strategiplan for trafikk.
I tråd med strategiplanen har departementet i sine faglige
føringer for politidistriktene og for UP sagt at aktivitetsnivået
for trafikksikkerhetsarbeidet skal opprettholdes, samtidig som kvaliteten
på trafikksikkerhetsarbeidet skal heves. Innsats mot trafikkatferd
med størst risiko for ulykker eller med størst
mulighet for å redusere skadene skal prioriteres. Det betyr
at kontrollvirksomheten fortsatt skal rettes mot ulykkesbelastede
vegstrekninger og ulykkesutsatte trafikantgrupper. Innsatsområdene skal
først og fremst være fartsovertredelser, kjøring
i ruspåvirket tilstand, bruk av personlig verneutstyr og
aggressiv trafikkatferd.

Jeg finner også grunn til å vise
til at politiet fra og med 15. januar 2000 har tatt i bruk over
50 utåndingsinstrumenter for lettere å kunne effektivisere
innsatsen mot alkoholpåvirket kjøring. Videre
er det tidligere anskaffet 125 laserfartsmålere, og det
planlegges innkjøp av 10-15 radarmålere for å kunne
intensivere fartskontrollen ytterligere.

Med dette vil jeg understreke at mine intensjoner
på området er at trafikksikkerhetsarbeidet skal
opprettholdes på et høyt nivå, og at
kvaliteten skal heves.

  Da endringene i kostgodtgjørelse
skjedde etter den kommunikasjonen med Riksrevisjonen som jeg gjorde
rede for, er det ikke noen tvil om at det ble en del uro i UP-rekkene.
Det var jeg kjent med. Men jeg var nok ikke forberedt på at
det skulle vare så lenge. Jeg vil understreke at departementet
er i en dialog med organisasjonene for å se om man kan
finne fram til fornuftige, kompenserende tiltak.

Det er også slik, som jeg sa i mitt
hovedsvar, at departementet «er i dialog med UP-sjefen
om budsjettet, og hvis det viser seg nødvendig med budsjettmessige
justeringer for at UPs aktivitet skal kunne holdes på et
høyt nivå», vil vi drøfte dette
i samarbeid med UP-sjefen. Jeg vil understreke det.

Jeg vil samtidig understreke at når
Riksrevisjonen gir pålegg, er vi satt under dom alle sammen,
og så får vi finne de praktiske ordningene som
er mulig. Jeg har den tillit til organisasjoner og departement og
dem som jobber med dette, at man har en vilje til å finne
løsninger. Det er trafikantene tjent med, og det var derfor
jeg i innlegget på generell basis understreket det som
er sagt både i budsjettet og fra meg nå, nemlig
at trafikksikkerhet er høyt prioritert fra departementets
side.

  Representanten og jeg har både tidligere
og også i dag en felles forståelse av hva som
er en regjerings ansvar og et stortings ansvar. Storting og regjering
er enige om hovedmålene for trafikksikkerhet. Det er en
regjerings og et departements ansvar å finne praktiske
løsninger på det. Det er klart at jeg på fornuftig
måte vil orientere om hvordan trafikksikkerhetsarbeidet
ivaretas.

Jeg vil kun understreke at hvis jeg ikke hadde
hatt positive oppfatninger av UP slik som jeg ser det, ville jeg
ikke foreslått i den proposisjonen som ble framlagt for
Stortinget, odelstingsproposisjonen om Politidirektorat, at UP skulle opprettholdes
som en egen enhet, som jeg registrerer i komiteinnstillingen har
fått flertallstilslutning. Fra min side er det en måte å understreke
at jeg ser på UP som et viktig verktøy for å bekjempe
trafikkulykker og trafikkskader, og vil selvfølgelig legge
det til grunn i mitt videre arbeid.

