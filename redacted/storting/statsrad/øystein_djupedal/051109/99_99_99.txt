  Jeg er sterkt opptatt av at norske
elever skal kjenne til nazistenes overgrep og forfølgelse
av jødene. Som kunnskapsminister ser jeg det som en nøkkeloppgave å utruste
elevene med kunnskap i kampen mot rasisme, diskriminering og nazisme.

Kunnskap om historien er viktig for å forhindre
at folkemord og rasisme satt i system gjentar seg. Alle
norske elever skal ha kunnskap om jødeutryddelse
og nazistenes generelle overgrep. Skolen arbeider med temaet menneskerettigheter,
demokrati og bekjempelse av diskriminering og rasisme på mange
måter og innenfor mange fag. Kunnskapsrike
elever som tenker kritisk og viser sosialt engasjement og omsorg,
er et godt utgangspunkt.

Arbeidet mot rasisme og diskriminering er integrert
i det helhetlige og langvarige arbeidet skolen gjør for å sikre
et godt og inkluderende arbeidsmiljø. I tillegg er en rekke
tiltak iverksatt for å øke elevenes
spesifikke kunnskap om Holocaust. Det er utarbeidet ulike undervisningsopplegg,
nettressurser, lærerressurser og en samling av erfaringer
fra skolen, som jobber godt med dette. Jeg kan nevne at skolen hvert år
markerer minnedagen for Holocaust 27. januar. Markeringen brukes
til kunnskapsformidling og holdningsskapende arbeid. Benjaminprisen
deles ut denne dagen. Prisen er innstiftet til minne om Benjamin Hermansen
og deles ut til en skole som har utmerket seg i arbeidet mot rasisme.
Prisen har blitt en fin markering av Holocaust-dagen, som trekker
linjene mellom fortid og nåtid, og som engasjerer
elevene.

Utdanningsdirektoratet har under utarbeidelse
en bok kalt «Reisen til Holocaust». Boken er et
samarbeid med Hvite busser og Aktive Fredsreiser,
og inneholder korte faktatekster om Holocaust samt dikt laget etter
ca. 30 reiser med skoleklasser til konsentrasjonsleirer. Denne boken
er snart ferdig, og den vil bli sendt ut til alle ungdomsskoler.
Faktadelen vil også bli lagt ut på nett.

Det er mange institusjoner og organisasjoner
som har et arbeid rettet mot skolen på dette området,
som Røde Kors, Falstadsenteret, Stiftelsen Arkivet
m.fl. Utdanningsdirektoratet legger til rette for å samordne
denne innsatsen. Direktoratet og organisasjonene arbeider nå med
opprettelse av regionale fredssenter,
slik at elevene i hele landet skal få muligheten
til besøk. Skolene samarbeider godt med disse organisasjonene,
og jeg ønsker å oppmuntre
til enda tettere samarbeid. Det er viktig at alle gode
krefter samarbeider for å gjøre en målrettet
og virkningsfull innsats.

Jeg vil spesielt trekke fram Senter
for studier av Holocaust og livssynsminoriteters stilling
i Norge, kalt Holocaustsenteret, og deres arbeid. Arbeidet
er i all hovedsak finansiert av Utdannings- og forskningsdepartementet. Senteret
skal arbeide for økt refleksjon og
innsikt i temaer som Holocaust og andre folkemord, krig
og menneskerettslige spørsmål
samt minoritetsspørsmål. Senteret åpner sine
dører for publikum 23. august 2006
og har en egen undervisningsavdeling. Det vil tilbys ulike besøksopplegg
for skoleklasser, utvikling av en nettbasert kunnskapsbase og forskjellige
lærerkurs.

Jeg har bedt Utdanningsdirektoratet foreta
en gjennomgang av de undersøkelser som foreligger
om norske elevers holdning til nazisme og rasisme, samt
internasjonale undersøkelser på området.
Dette materialet vil danne grunnlag
for en vurdering av om det er behov for ny kartlegging av kunnskapsstatusen
blant norske elever. Vi har imidlertid ikke
grunnlag for å tro at unges benektelse av jødeutryddelse
er økende, og vi har støtte fra Holocaustsenteret
i denne vurderingen.

Det viktige for meg i dag er likevel
de tiltakene vi gjør for å bedre elevenes
og lærernes kunnskap. Jeg kan forsikre representanten
Dørum og alle andre at dette arbeidet har
høyeste prioritet.

  La meg starte litt uvanlig og takke Dørum
for spørsmålet, for jeg setter pris på at
denne saken igjen reises i offentligheten. Dørums engasjement
rundt dette er prisverdig, og vi deler akkurat den samme grunnholdning,
at det til enhver tid og særlig på denne dagen
er nødvendig at offentligheten gjøres oppmerksom
på de uhyrligheter som skjedde på krystallnatten
tilbake i 1938. Jeg synes det er en fin anledning til å si
fra kunnskapsministeren og fra vår regjering at vi skal
gjøre det vi kan, og det som står i vår
makt, for at nye generasjoner med ungdommer selvfølgelig
skal vite om disse uhyrlighetene, og at vi som nasjon
har en plikt til å lære nye generasjoner
om dette for å hindre den typen totalitær
tenkning som nazismen representerer.

Jeg skal selvfølgelig gå nøye
igjennom det materialet som Utdanningsdirektoratet
vil forelegge departementet, og hvis det finnes det aller minste
vi kan gjøre for å styrke kunnskapen om dette
i norsk skole, skal Dørum være forsikret om at
det skal vi gjøre. Etter det jeg i dag vet, er
det vel ikke grunnlag for å si at norske
ungdommers kunnskap har blitt mindre. Men hvis det antydes at det
kanskje er situasjonen, skal vi gjøre det vi kan.

  Det siste vil jeg selvfølgelig si
meg hjertens enig i. Det er ikke sånn at kampen
mot totalitær tenkning vinnes en gang for alltid. En må slåss
hver dag overalt der man møter den. I et demokrati er dette
selve fundamentet. Det gjelder både i denne sal
og utenfor denne sal.

Det viktigste oppfatter
jeg som kunnskapen gjennom skolen, gjennom foreldre, gjennom lag
og foreninger, og jeg synes det er et prisverdig tiltak som representanten Dørum
her henviser til. Det er veldig positivt. Det at han i kraft av å være
stortingsrepresentant
drar og deltar på dette, er positivt. Det er et holdningsskapende
arbeid som selvfølgelig er uendelig verdifullt.

Det viktigste for meg er
at denne kunnskapen er i skolen, at skolen tar det alvorlig, og
at man bruker tid på dette. Vi har mange markeringer, som
jeg allerede har nevnt i mitt svar. Hvis det er nødvendig
med mer kunnskap i skolen, oppfatter jeg det som det sentrale for
meg som kunnskapsminister.

Så er det selvfølgelig sånn
at hvis det viser seg at kunnskapen er for dårlig blant
ungdom generelt, og det vil den undersøkelsen direktoratet
nå skal foreta for oss, vise, skal vi selvfølgelig
gjøre noe. Men jeg må si at det viktigste
til syvende og sist ikke er en undersøkelse om
kunnskap. Til syvende og sist vil det viktigste være
kunnskapen om nazismen og rasismen og de overgrep som skjedde.





                

 I Soria Moria-erklæringen sier
Regjeringen at vi skal innføre ny maksimalgrense på 2
250 kr pr. måned fra 1. januar 2006 og 1 750 kr pr. måned
senest ved utgangen av 2007. Dette vil bety en betydelig
reduksjon i foreldrebetalingen og en klar forbedring
i forhold til det forslaget til statsbudsjett som Bondevik
II-regjeringen la fram, som foreslår økt maksimalgrense
på 2 830 kr pr. måned.

Når det gjelder spørsmålet
om kriterier for unntak fra maksimalgrensen, vil Regjeringen foreløpig
videreføre dagens regelverk.

  Jeg er selvfølgelig hjertens enig
med spørreren i at kvalitet i barnehagen er viktig. Derfor
vil vi selvfølgelig ikke sette i verk noe tiltak
som kan forringe kvaliteten – tvert imot.

I Soria Moria-erklæringen understrekes
det pedagogiske grunnlaget i barnehagen veldig tydelig . Derfor
har vi også valgt å flytte barnehagen
administrativt over til mitt departement, der den naturlig hører
hjemme, som en frivillig start på et langt utdanningsløp.

Vi vet at det går an å bygge
ut plasser videre og redusere prisen, samtidig som en opprettholder
kvaliteten. Den historien vi har bak oss, der SV og også andre
partier her i Stortinget i opposisjon
fikk gjennomført en stor barnehagesatsing, delvis
mot Regjeringens vilje, viser jo at det er mulig. Kvaliteten i barnehagene
er ikke blitt forringet, selv om det har vært
den største satsing på barnehager noensinne
i norsk historie gjennom de siste tre år. Det
er jeg veldig stolt av å ha bidratt til, og jeg er også stolt av
at regjeringen som da satt, Bondevik II-regjeringen, fulgte
opp Stortingets vedtak.

 Den unntaksbestemmelsen som ligger i loven,
er at en i helt spesielle tilfeller kan dispensere fra maksprisen.
Grunnen til at det skal være i helt spesielle
tilfeller, er selvfølgelig at en generell adgang til dette
ville gjøre at maksprisen ikke var reell. Vi
er innstilt på å videreføre denne inntil
videre, men det vil fortløpende være
en vurdering i departementet av det. I dag må dette forankres
i foreldregruppen, og hvis man er uenig i dette, må det
ankes til fylkesmannen. Den prosedyren mener vi er tilfredsstillende,
og vi kan ikke i dag si at det finnes noen grunn
til å endre bestemmelsen. Men det er klart at
en regjering som har barnehager så høyt
på dagsordenen som vi har, til enhver tid må vurdere lovverket
som barnehager er lagt inn under.

Det jeg kan forsikre representanten Tørresdal
om, er at det engasjementet som ikke minst jeg som kunnskapsminister
har for barnehager, skal videreføres under en revidering.





                

