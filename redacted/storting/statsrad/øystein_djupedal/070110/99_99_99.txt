 La meg få lov til å returnere ønsket
om et godt og fredfylt nytt år for representanten Dørum.

Den mest betydningsfulle ressursen i utdanningssektoren
er menneskene som arbeider der, og kompetente ansatte er den viktigste
forutsetningen for god kvalitet på utdanningen. Det er også avgjørende
at lærerne har den riktige kompetansen sett i forhold til
det undervisningsansvaret de har.

I St.meld. nr. 16 (2006–2007), … og
ingen sto igjen, som jeg presenterte like før
jul, og som jeg regner med at representanten Dørum har
lest, drøfter vi aktuelle tiltak for å realisere
målsettingen om sosial utjevning gjennom utdanningssystemet.
Det står i meldingen:

«Det
er barn, unge og voksne med lite læringsstøttende
omgivelser som taper mest dersom praksis og utdanningspolitikk ikke
er tilstrekkelig kunnskapsbasert, fordi disse gruppene i større
grad enn andre er avhengige av ressursene og kvaliteten
i det offentlige utdanningssystemet.»

Av de tiltak som er nevnt i meldingen, står
en vurdering av nåværende lærerutdanning
og hvilke framtidskrav som skal stilles til lærere, helt
sentralt.

Det er riktig som Dørum trekker fram,
at dagens forskriftsbestemmelser om lærerkompetanse regulerer
hvilken kompetanse som kreves for å bli tilsatt som lærer.
I stortingsmeldingen har vi varslet en gjennomgang av disse bestemmelsene.
Helt konkret vil vi vurdere å innføre nye
krav til kompetanse for å undervise i sentrale fag på visse
trinn i opplæringen. Det kan f.eks. tenkes at det er riktig å stille
krav om større spesialisering hos lærere som skal
undervise i språk og i realfag på ungdomstrinnet.

Vi er i starten av dette arbeidet, så det
er foreløpig for tidlig å konkludere. Dessuten
må vi sørge for at det blir en nær sammenheng mellom
bestemmelser i forskriften om kompetanse og innholdet i lærerutdanningen
vår. Jeg vil derfor arbeide parallelt med disse to forhold.

Det vil også være
nødvendig å vurdere eventuelle forskriftsendringer,
og tidspunkt for slike, opp mot hvilke muligheter det i praksis
vil være for skoleeier til å rekruttere
lærere med ny kompetanse. Vi må altså ikke
stille oss slik at vi stiller krav i forskriften som det er umulig
for skoleeier å oppfylle fordi det ikke finnes
nok personale med slike kvalifikasjoner til de stillingene som skal
besettes. Det må også tas tilbørlig
hensyn til spesielle forhold som gjelder ved små skoler
som bare kan sysselsette
lærere med spesiell fagkompetanse i til dels svært
små stillingsbrøker.

Jeg nevner også at i det
arbeidet departementet nå er i gang med, vil jeg gjennom hele
prosessen sørge for nær kontakt med alle
berørte parter.

  Spørsmål  knyttet til etterutdanning
av lærere og de store midlene som samfunnet nå stiller
til rådighet, har jeg svart på i Stortinget en
rekke ganger. Den bekymringen som en rekke representanter har gitt
uttrykk for, er en bekymring som jeg også deler,
i den forstand at vi tar tak i det og nå sammen med skoleeiere
og utdanningspersonale, særlig Utdanningsforbundet, er
i en dialog for å sørge for at vi blir
mer treffsikre på dette.

Mitt helt bestemte inntrykk
er at vi er i veldig god rute med dette. Stortinget har
nylig stilt nye 375 mill. kr til rådighet til etter- og
videreutdanning av lærere, knyttet til Kunnskapsløftet.
Det er nye fag i år som skal ha hovedfokus, men det er
riktig som representanten Dørum sier, at det i den første
runden var skoleledelse som var det viktigste. Nå er det
andre fag, ikke minst matematikk og språkfag,
det skal legges vekt på. Mitt veldig klare inntrykk er
at skolen er parat til dette. Når vi stiller så store midler
til rådighet, krever vi selvfølgelig også noe
tilbake, og det er at vi får dyktigere lærere,
som lærer ungene våre mer, noe som er skolens
hovedoppgave.





                

 La meg også benytte anledningen
til å gratulere representanten Gundersen med et fredfylt
nytt år, og håper at det blir bra for ham og hans
familie.

Vi har hatt en positiv utvikling i antallet
lærekontrakter. Men det er riktig, som representanten Gundersen
nevner, at det på en del fagområder er behov for
flere læreplasser. Blant annet gjelder dette reiseservicefaget,
hvor det er underskudd av læreplasser i forhold til antall
søkere. Det er derfor positivt at Norwegian ønsker å rekruttere lærlinger
og utdanne fagarbeidere i dette faget.

Jeg har registrert presseoppslagene
om inntaket av lærlinger i Norwegian. Det er som kjent
fylkeskommunen og yrkesopplæringsnemnda som godkjenner
lærebedrifter og lærekontrakter, og fører
tilsyn med at lærlingene får den opplæring
de har krav på. Den konkrete saken stortingsrepresentanten
viser til, er under behandling i Yrkesopplæringsnemnda
i Akershus, og jeg ser derfor ingen grunn til eller anledning
til å foreta en ytterligere vurdering av denne saken på det
nåværende tidspunkt.

Det er ca. 11 500 lærebedrifter i
Norge, og tilbakemeldingene jeg får, viser at lærlingordningen
fungerer godt. Dersom behandlingen av saken i yrkesopplæringsnemnda skulle vise
at det er generelle mangler i regelverket
rundt lærlingordningen som er til hinder for rekruttering eller gode
forhold rundt lærlingen, må vi selvfølgelig
se nærmere på dette. Da vil vi selvsagt behandle
dette i samarbeid med Samarbeidsrådet
for yrkesopplæring
og på bakgrunn av de faglige råd for de ulike
yrkesfaglige utdanningsprogrammene.

  Som jeg sa i mitt første
svar, skal jeg avstå fra å kommentere en sak som
er til behandling i et annet organ, som er gitt denne fullmakten.
Men på det generelle plan vil jeg si at vi har en god lærlingordning
i Norge. Jeg har et veldig godt og nært samarbeid
med Samarbeidsrådet for yrkesopplæring. Vi har
et veldig godt samarbeid både
med arbeidsgiver og arbeidstaker gjennom
dette rådet. Jeg personlig tok initiativet til en dugnad
for lærlingordningen i august i år, der partene
møttes på mitt kontor. Det har vist seg å ha
positiv effekt. I tillegg har Regjeringen selv nå for første gang
sendt ut brev til alle våre underliggende
etater med et pålegg om å ta inn lærlinger.
Staten og det offentlige har i mange henseender ikke vært
best, og det finnes mange spennende fag innenfor
yrkesopplæringen som det offentlige i større grad
bør benytte seg av. Jeg har god tro på at de tiltakene
som er gjort fra min side, vil bidra til at flere ungdommer kommer
seg ut i lære. Jeg kan bekrefte det Gundersen sier, at
det å gå i lære og det å få en
lærlingjobb og senere en fagarbeiderstatus er en veldig
viktig bit for samfunnet vårt.

  Som jeg har sagt, er det altså Yrkesopplæringsnemnda
i Akershus som behandler denne saken. Men det er ikke
vanskelig å forstå at det
er satt spørsmålstegn rundt dette. Det er mange
sider av denne saken som det med rette er stilt spørsmål
ved, og derfor er det også bemyndiget til yrkesopplæringsnemnda,
selvfølgelig i dialog med Norwegian
og andre, å finne svarene på de spørsmålene
som er reist i den offentlige debatten.

Jeg oppfatter ikke at denne saken dreier
seg om lærlingordningen som sådan, fordi lærlingordningen
som sådan er en veldig god ordning. Det betyr at vi i vår
regjering gjør det vi kan for at flere ungdommer skal ha
muligheten til å komme seg ut i lære. Det er en
veldig god ting – det å få en yrkesutdanning
er en veldig viktig bit for den enkelte og for vårt samfunn.
Problematikken rundt frafall, som også representanten
nevnte, har vi lagt fram for Stortinget i den stortingsmeldingen
som kom like før jul, som jeg ser fram til en
omfattende og grundig behandling av her i Stortinget.





                

 
  Da NOKUTs evaluering av
lærerutdanningen kom, var dette forholdet som representanten
Dørum nå tar opp, et av de forhold som jeg allerede
i oppsummeringen tok tak i. Og vi har gjennom stortingsmeldingen … og
ingen sto igjen, som ble presentert like før
jul, problematisert det samme.

Men som representanten selvfølgelig
er kjent med, tar denne typen prosesser noe tid, både
dialog med partene og ved at vi har spesielle forhold
ved norsk skole – ikke minst har vi en veldig
desentralisert skolestruktur, med små skoler, som gjør
at det å innføre en forskrift uten videre
kan skape problemer. I tillegg må vi sørge for
at det finnes lærerkrefter til å besette disse
jobbene hvis vi innfører denne typen krav. Men det er svært
mange gode argumenter for å gjøre det,
og det er derfor jeg så veldig åpenlyst sier
at vi er i en prosess med dette.

Jeg registrerer også med
stor tilfredshet at skolens parter, altså Kommunenes Sentralforbund
og Utdanningsforbundet, som den største på lærersiden – og også elevene, forstår
jeg – ikke er fremmede for en sånn tanke.

Denne prosessen tror jeg har en egen dynamikk
som gjør at vi vil komme tilbake på et tidspunkt
med dette. Men jeg tror representanten Dørum med sin lange
politiske erfaring skjønner at denne type spørsmål
krever dialog.

 
  Da NOKUTs evaluering av
lærerutdanningen kom, var dette forholdet som representanten
Dørum nå tar opp, et av de forhold som jeg allerede
i oppsummeringen tok tak i. Og vi har gjennom stortingsmeldingen … og
ingen sto igjen, som ble presentert like før
jul, problematisert det samme.

Men som representanten selvfølgelig
er kjent med, tar denne typen prosesser noe tid, både
dialog med partene og ved at vi har spesielle forhold
ved norsk skole – ikke minst har vi en veldig
desentralisert skolestruktur, med små skoler, som gjør
at det å innføre en forskrift uten videre
kan skape problemer. I tillegg må vi sørge for
at det finnes lærerkrefter til å besette disse
jobbene hvis vi innfører denne typen krav. Men det er svært
mange gode argumenter for å gjøre det,
og det er derfor jeg så veldig åpenlyst sier
at vi er i en prosess med dette.

Jeg registrerer også med
stor tilfredshet at skolens parter, altså Kommunenes Sentralforbund
og Utdanningsforbundet, som den største på lærersiden – og også elevene, forstår
jeg – ikke er fremmede for en sånn tanke.

Denne prosessen tror jeg har en egen dynamikk
som gjør at vi vil komme tilbake på et tidspunkt
med dette. Men jeg tror representanten Dørum med sin lange
politiske erfaring skjønner at denne type spørsmål
krever dialog.

