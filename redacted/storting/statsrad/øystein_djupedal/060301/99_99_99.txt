 Jeg er glad for å få denne
anledningen til å rette opp de misforståelser som
er skapt rundt innhold og fag- og timefordeling innenfor
utdanningsprogrammet for musikk, dans og drama.

Først litt om fastsetting av struktur
i videregående opplæring i
Kunnskapsløftet. Strukturen i videregående
opplæring er sammensatt og skal ivareta mange
kryssende hensyn. Den omfatter rundt 200 yrkesutdanninger i tillegg til
studieforberedende studieretninger med forskjellige muligheter for
fordypning. Derfor er den nye strukturen utredet i NOU 2003:16,
I første rekke. Forslagene i utredningen og høringene
til denne dannet grunnlaget for forslagene som ble lagt fram for
Stortinget i St.meld. nr. 30 for 2003-2004, Kultur for læring.

Under behandlingen av meldingen sluttet Stortinget seg
til at det skulle videreføres et eget utdanningsprogram for
musikk, dans og drama, videre at kravene til matematikk skulle økes
for å få generell studiekompetanse. Samtidig ble også timetallet
for de enkelte utdanningsprogrammene og fordelingen mellom
timer i fellesfag, felles program og valgfrie programfag fastsatt.
For Vg1 innenfor utdanningsprogrammet for musikk,
dans og drama innebar dette 30 uketimer i fellesfag, fordelt på 25
timer i fellesfag og fem timer i felles programfag. I tillegg ble
det foreslått fem uketimer i valgfrie programfag. Det er
Stortingets behandling av meldingen som er utgangspunktet for det
læreplanarbeidet
som nå foregår, med en mindre justering.
Nettopp for i enda større grad å ivareta
fordypning er det nå åpnet for at elevene innenfor
musikk, dans og drama skal bruke to uketimer til å arbeide
med egne mål for bevegelse tilpasset musikk,
dans og drama istedenfor det ordinære kroppsøvingsfaget.
Dette innebærer at to uketimer på Vg1
er flyttet fra fellesfag til felles programfag med et innhold som
er noe mer tilpasset utdanningsprogrammet enn det som opprinnelig
lå til grunn.

Sammenliknet med dagens ordning innebærer
Kunnskapsløftet noen mindre endringer
i Vg1 for utdanningsprogrammet for musikk, dans og drama:

Fellesfagene har økt med
tre uketimer til 23 for å gi plass til mer matematikk.

Felles programfag har fått en reduksjon, fra fire
uketimer til sju, for å gi plass til matematikk og mer
fordypning.

Valgfrie program, der elevene fordyper seg i henholdsvis
musikk, dans eller drama, er økt med én
uketime til fem.

Det følger av dette at de medieoppslagene
representanten Lånke viser til, gir et galt bilde av det
arbeidet som pågår. Utdanningsprogrammet for musikk,
dans og drama vil ha et innhold og en progresjon som fører
videre det vesentlige fra dagens ordning, samtidig som kravet til
matematikk er økt. Programmet vil gi god anledning til
faglig fordypning for elevene i det programområdet eleven ønsker,
faktisk bedre enn i dag på Vg1. Fag- og timefordelingen
baserer seg på hovedprinsippene som har vært behandlet
av Stortinget, og vi er nå inne i sluttfasen
av arbeidet med læreplanene.

Derfor er det ikke aktuelt eller
behov for å gjøre endringer i denne strukturen.

 Vi lytter bestandig til fagfolkene, og det
vi gjør, er i tråd med det som hele
tiden har vært forutsetningen i dette. Musikk, dans og drama
er én linje, og det betyr at man må legge til
rette for at alle har plass innenfor
den samme linjen. Det betyr at vi nå øker valgfrie
programfag med en time i forhold til dagens struktur,
fra fire til fem. Etter vårt skjønn
er dette en betydelig styrking, og vi legger til grunn denne veldig positive
linjens egenart.

Det har vært en tett dialog hele veien
om dette. Det studietilbudet man nå får, er tilpasset
det Stortinget også har vedtatt. Men la meg også være
klar på det: Stortinget har vedtatt hvordan strukturen
i videregående skole skal være.
Det betyr at departementet ikke på eget initiativ
kan endre det som har vært en omfattende prosess – omfattende
høringer og vedtak i Stortinget. La meg også presisere at
dette er vedtatt av den foregående
regjering. Det var den som la fram denne stortingsmeldingen med
struktur og fagfordeling og timefordeling. Vi har fulgt det mandatet Stortinget
har gitt oss.

Vi har vært i god dialog
med organisasjonene, og vi føler nok at mye av den kritikken
som nå reises, er basert på misforståelser.

  Vi lytter selvfølgelig til fagfolk,
og vi har vært i god dialog med disse. Men det
er Stortinget som har bestemt den strukturen som er.

Vi styrker fordypningen i disse valgfrie programfagene fra fire
til fem uketimer. Det er en styrking i forhold til dagens nivå.
Det betyr at det er en styrking av denne linjens egenart.

Veldig mye av det spørsmålet
Lånke nå bringer opp, er basert på misforståelser.
Det har vært ulike signaler gjennom tiden, men fra Stortingets
og vår regjerings side har det hele
tiden vært den samme timefordeling som har ligget til grunn.
Stortinget har gjort noen endringer, bl.a. en styrking
av matematikk. Det var det også det forrige
storting som gjorde, og vi har selvfølgelig lojalt fulgt
opp det i læreplanarbeidet. Strukturen på musikk,
dans og drama er altså den samme som strukturen på idrettsfaget – man har
ingen endring i dette. Det betyr at strukturen er den samme.
Enhver regjering må følge det Stortinget har vedtatt.
Vi kunne ikke opprette vår egen struktur på dette
når Stortinget har vedtatt de strukturene som foreligger.

Derfor er jeg nok overrasket over spørsmålsstilleren, som
mener at Regjeringen på eget initiativ
skulle finne en ny struktur for musikk, dans og drama, stikk i strid
med den prosessen som har vært, og stikk i strid med Stortingets
vedtak og ikke minst den forrige regjeringens ønske. Jeg
mener at vi har hatt en god dialog på dette,
og musikk, dans og drama vil fortsatt være en
spennende og god linje for de kreative studieretningene.





                

 Regjeringen ønsker at alle
som har fullført 13-årig grunnopplæring, skal
kunne oppnå generell studiekompetanse, uavhengig av studieprogram.
Soria Moria-erklæringen bygger på vår ambisjon
om at alle som gjennom skolegang, yrkeserfaring eller
annen realkompetanse har reelle kvalifikasjoner for å studere
ved universiteter og høyskoler, skal få adgang
til å studere.

Hovedmålet vårt er å sikre
at de som har gjennomført yrkesfaglige opplæringsløp, ikke
skal møte unødige hindre ved
overgang til høyere utdanning. Det er samtidig en grunnleggende
forutsetning at undervisningen må bygge på nødvendige
faglige forutsetninger, og at kandidaten har de nødvendige
kvalifikasjoner for studiet.

Dagens regelverk for adgang til høyere
utdanning er et kompromiss mellom hensynet til struktur
i videregående opplæring,
generelle kvalifikasjoner og spesifiserte forkunnskaper til det
enkelte studium.

Elever som nå skal velge studieprogram
i videregående opplæring,
må forholde seg til de hovedprinsipper som ble fastlagt
ved Stortingets behandling knyttet til Kunnskapsløftet.
Vi vil imidlertid i løpet av våren sende på høring
forslag om konkrete bestemmelser om hvordan generell studiekompetanse
skal defineres fra og med opptaket til høyere utdanning
i 2009. Læreplaner og fag- og timefordelingen i videregående
opplæring er et viktig premiss for de vurderinger som legges
til grunn for dette regelverket.

Det er satt i gang et internt arbeid i departementet
for å gjennomgå de ordninger og det regelverk
som regulerer opptak til høyere utdanning. Dette omfatter både
generell studiekompetanse
og andre veier for å kvalifisere seg. Så snart
dette arbeidet er ferdig, vil det bli sendt ut på høring, slik
at ulike synspunkter og interesser kan komme
fram. Endelig utforming av nytt regelverk for
opptak til høyere utdanning vil skje på bakgrunn
av dette arbeidet.

Det har vært gjort forsøksordninger
med opptak til ingeniørutdanning
med basis i relevant yrkesutdanning
ved flere høyskoler. Jeg vil med grunnlag i de erfaringer
som er høstet, og de evalueringsrapporter som departementet har
bedt om, vurdere om slike ordninger kan godkjennes permanent. Vi ønsker også å se
på muligheten for å utvide slike ordninger med
opptak på grunnlag av fagbrev eller annen yrkesrettet
utdanning til relevante høyskolestudier på andre
fagområder. Hvorvidt og hvordan dette skal gjøres,
vil vi ta stilling til etter høringsrunden.

Utgangspunktet for Regjeringens arbeid med
generell studiekompetanse
er å etablere et system som skal gjøre det
enklere for ungdom og andre utdanningssøkende å orientere
seg, å kunne bygge videre på sin kompetanse og sikre
muligheten for omvalg uten unødvendige omveier. Samtidig
må det sikres at de reelt sett har de nødvendige kvalifikasjoner
for studium.

 Vi har mye erfaring med realkompetanse i norsk
høyere utdanning etter hvert. Det er en entydig
positiv erfaring. Vi har nå mange, særlig voksne
kvinner, som har hatt mulighet til å komme inn i førskolelæreryrket eller
sykepleieryrket, eller for den saks skyld andre
yrker, med bakgrunn som assistenter eller hjelpepleiere.
De har da ikke formell studiekompetanse, men har vist
seg kvalifisert til å kunne gå videre, og har
vært av stor verdi for mange av våre
høyskoler, og ikke minst mange av våre
skoler og barnehager, som har fått kvalifiserte, dyktige,
engasjerte og motiverte ansatte.

Vi ønsker å bygge
videre på de erfaringene realkompetansen har gitt. Vi har også på ulike
høyskoler i Norge i dag muligheten til å gå videre
fra et fagbrev til ingeniørstudiet. I Høgskolen
i Telemark gjelder dette for elektrofag, men det gjelder også for
andre fag ved andre høyskoler. Det
er også positivt at ungdommer viser seg motivert, har
tatt et fagbrev og på den måten klarer å vise
at de er kvalifisert for å gå videre, og erfaringen
viser at disse elevene er sterkt motivert. Det er disse erfaringene
vi nå bringer videre for å se hvordan vi skal lage
et system der vi gir ungdom nye valgmuligheter. Vi ber ungdommene våre
ta valg veldig tidlig i livet, og det betyr at det må være anledning
til (presidenten klubber) … Unnskyld, president, jeg glemte å se
på klokka.

  Politikk er prosess, og den prosessen som
vi nå har startet, har vi startet fordi vi ønsker å lage
et system som er godt, og som mottas av dem dette angår,
på en god måte. Det betyr at det er ikke noen
forvirring rundt dette. Forvirringen eksisterer overhodet ikke
på annen måte enn at vi har startet
en prosess med det mål for øye som er beskrevet
i Soria Moria-erklæringen, og som er beskrevet av meg nå i
dag. Også ved tidligere anledninger her i spørretimen
har jeg beskrevet hvordan denne prosessen er. Det at man har prosesser
i høyere utdanning eller i politikk i sin alminnelighet,
er det vanligste. Man hopper ikke på en konklusjon før
man har utredet dette i samråd med dem som dette angår.
Vi er inne i denne prosessen, det vil være
en høringsprosess i etterkant av dette, og jeg regner helt
sikkert med at representanter fra Høyre og andre
da også vil være aktive på talerstolen
for å fortelle at dette ikke går. Men
vårt utgangspunkt er at vi ønsker å gi
ungdom mulighet til omvalg hvis de er kvalifisert, og hvis studiene
er lagt til rette for det. Det er denne muligheten vi nå utreder,
og vi vil komme tilbake til dette ved opptaket til høyere
utdanning til neste år.





                

  Statsbudsjettet for 2006 innebærer
en nominell samlet vekst i forskningsmidlene på 1,33
milliarder kr. Dette tilsvarer en realvekst på hele
7 pst. i forhold til bevilgningen i 2005.

Vi foretok noen mindre
omdisponeringer i forhold til Bondevik II-regjeringens
budsjettforslag. Vi økte midlene til miljøvennlig
energiforskning, mens midlene til næringsrettet forskning
ble noe redusert.

Veksten i forskningsbevilgninger fra 2005-budsjettet til
vedtatt budsjett for 2006 er den største veksten
noensinne. Det er jeg tilfreds med. Det er vanskelig å sammenligne
et utkast til budsjett som ble lagt fram etter
at den forrige regjering hadde tapt valget, et budsjett
Bondeviks regjering visste ikke skulle vedtas eller
forhandles i Stortinget.

Når det gjelder Fondet for forskning
og nyskaping, økte kapitalen med 14 milliarder
kr fra 1. januar 2006 til totalt 50 milliarder kr. Det vil gi ca.
520 mill. kr i økt avkastning til forskningsformål
i 2007. Regjeringen valgte ikke å videreføre
Bondevik-regjeringens forslag om ytterligere 25 milliarder kr i økt
fondskapital i 2006. Beslutningen vil gi mindre fondsavkastning
i 2007, men dette vil Regjeringen komme tilbake til i neste års
budsjett.

Den samlede veksten i forskningsmidlene
på 1,33 milliarder kr samt kapitaløkningen på 14
milliarder kr til Fondet for forskning og nyskaping gjør
at forskningsbudsjettet for 2006 ble svært godt, og over
1 milliard kr bedre enn det siste budsjettet Bondevik-regjeringen
fikk vedtatt.

  Vår regjering har fått vedtatt
det mest ambisiøse budsjett som noen regjering
har fått vedtatt i Stortinget. Det står fast.
Bondevik-regjeringen la fram et forslag som ikke kom til
behandling i Stortinget. Det var et budsjett den visste ikke skulle
følges opp, og hvis man ser på Bondevik-regjeringens
forhistorie knyttet til forskningsbevilgninger, vil man se at den
er veldig forskjellig. Det siste budsjettet man fikk vedtatt, var
1 milliard kr lavere, altså 0,3 mill. kr i vekst, og en
vil se også at det varierte over år.
Man vil også se at bevilgningen til Forskningsfondet
har vært veldig lav, mens man i det siste budsjettet før
man går av, og man vet man skal gå av, setter
inn 39 milliarder kr. Så denne finten vet vi godt var en
finte, men jeg er glad for at Høyre og de tidligere
regjeringspartiene er veldig opptatt av forskning. Det siste året
kan vi ikke si at det var det bildet som ble tegnet av
den foregående regjering. Men jeg er
glad for at vi nå har fått vedtatt et veldig ambisiøst
budsjett. Det skal vi følge opp videre, men hvordan dette
følges opp videre, vet selvfølgelig representanten
Eriksen godt at vil være i forbindelse med budsjettbehandlingen. Det
må vi komme tilbake til.

 Vi har overført til Forskningsfondet
det Stortinget har ønsket, en opptrapping på 14
milliarder kr. Det gjør at avkastningen til neste år
er som forventet. Hvordan forskningsbevilgningene i vår
budsjettperiode vil være, må man komme tilbake
til i den ordinære budsjettbehandlingen. Soria Moria-erklæringen
er veldig tydelig på våre ambisjoner
innenfor forskningsfeltet, og forskning
er ett av de områder det bør
være mindre politisk strid om. Jeg er glad for
at opposisjonen på Stortinget er opptatt av forskning
og av at vi skal lykkes med våre ambisiøse
mål.

Forskning er en helt sentral komponent
i utviklingen av vår velferdsstat og ikke minst
i utviklingen av verdiskaping i Norge. Så kombinasjonen
av bevilgninger til Forskningsfondet og bevilgninger direkte til
universiteter og høyskoler og til instituttsektoren er
viktig for å nå disse ambisiøse mål.
Vår regjering har ambisiøse mål, og jeg setter
pris på at representanten Eriksen vil være
en del av dette og ønsker å støtte
forskning også i framtiden. Jeg tror
at dette feltet er ett av de feltene der man tverrpolitisk kan gå framover,
i stedet for å drive med kiving og kjekling om ting som
i det store bildet ikke er så sentrale.





                

 De siste årene er det utdannet 1 200–1
400 førskolelærere årlig. Opptakstallene
til førskolelærerutdanningen viser en økning
i 2005 til totalt 2 064. Tallene har ligget på rundt 1
900 de siste fem årene. Regjeringen har foreslått
80 nye studieplasser til førskolelærerutdanningen
i tilleggsproposisjonen for 2006. Det er også satt
av 20 mill. kr til desentraliserte studietilbud fra 2006, som bl.a.
kan gå til desentralisert og deltids førskolelærerutdanning.

Situasjonen i dag er at få kvalifiserte
søkere avvises. Mange søkere tas opp på grunnlag
av realkompetanse. Videre er gjennomsnittsalderen relativt lav blant
førskolelærere, og avgangen fra yrket på grunn
av pensjon er ennå liten. Dette innebærer også at
erstatningsbehovet er relativt lavt.

Når jeg i dag ikke er like
bekymret som representanten Molvær Grimstad for rekrutteringen
av førskolelærere til barnehagene, er det med
grunnlag i en prognose fra Statistisk sentralbyrå som
nylig ble laget på oppdrag fra Kunnskapsdepartementet om
det framtidige behovet for førskolelærere. Byrået
har på bakgrunn av tall for fjerde kvartal 2003 og ulike
forutsetninger gjort forskjellige framskrivinger av behovet for
førskolelærere. Under alle sett av forutsetninger
som er gjort i SSBs prognoser, virker det som om vi vil få dekket
behovet for førskolelærere i framskrivingsperioden
fram til 2015. Dette gjelder også når
det er tatt hensyn til målet om full barnehagedekning i
2007, opptakstall til utdanningen, yrkesvalg, alder, avgang m.m.
Selv om en regner med at etterspørselen etter førskolelærere
utenfor barnehager og skoler vil øke, kan overskuddet av
førskolelærere fortsatt komme opp i 6 000 i perioden
2008–2015. Dette vil kunne være en nyttig
reserve som vil kunne ivareta timetallsreformen. Det må presiseres
at dette er prognoser, og at det derfor hefter en viss usikkerhet
til tallmaterialet. Det er også viktig å ha med
seg at disse prognosene gjelder på landsbasis. Vi må fortsatt
regne med at det vil være lokale variasjoner
i tilbudet på arbeidskraft. Vi ser slike lokale variasjoner
bl.a. ved at 2 000 personer i dag arbeider som styrer eller
pedagogisk leder på dispensasjon på grunn
av manglende førskolelærerutdanning. Dette problemet
er størst i Oslo og Akershus.

I den nye barnehageloven stilles det følgende
krav til barnehagens faglige leder: Barnehagen skal ha en daglig leder
med utdanning som førskolelærer eller
annen høgskoleutdanning, som gir barnefaglig og pedagogisk
kompetanse. Det innebærer altså at styrer ikke
lenger må være førskolelærer.
Samtidig er det lovfestet at barnehagen skal ha «en forsvarlig
pedagogisk og administrativ ledelse». Det innebærer
altså at annen treårig pedagogisk utdanning
på høgskolenivå med videreutdanning i
barnehagepedagogikk kvalifiserer for tilsetting som pedagogisk leder
i barnehagen. Det blir i 2006 lagt til rette for et nettbasert videreutdanningstilbud
for andre utdanningsgrupper som med slik videreutdanning
kan fylle kravene i lov om barnehager.

Det jobbes også med å rekruttere
flere menn og minoritetsspråklige til barnehagen. Dette
vil også ha positiv effekt på rekrutteringen
til barnehagesektoren.

Vi har med andre ord allerede iverksatt
flere tiltak for å sikre kvalifisert personale
til barnehagene. Disse vil jeg nå samle og videreutvikle
i en egen tiltaksplan. Departementet arbeider også nå med
en plan for kompetanseheving for barnehagepersonalet, som skal iverksettes
i løpet av året. Dette er også viktig
for å sikre rekruttering og gode arbeidsforhold.

 Jeg er veldig glad for det engasjementet som
vises i forhold til førskolelærere og barnehager.
Det er et veldig positivt engasjement for barnehagesektoren, og
for dem som ønsker å ha et arbeid der.
Vi utdanner, som jeg sa, mellom 1 200 og 1 400
hvert år, men det er kanskje ikke nok hvis en
ser det i et mikroperspektiv. I et makroperspektiv er dette nok.

Tiltaksplanen vil inneholde ulike elementer
som departementet rår over. Det går både
på å få dem som har førskolelærerutdanning,
tilbake til yrket, og å ivareta dem som utdanner
seg til førskolelærere slik at de blir i yrket.

Så er det spesielt viktig
at vi prøver å rekruttere flere menn, også minoritetsspråklige,
til barnehagesektoren. Vi har god erfaring med det. Ikke
minst ser vi nå at Dronning Mauds Minde har hatt stor suksess
med å rekruttere menn til førskolelærerutdanningen,
noe som er en veldig viktig bit av dette.

Vi vil komme tilbake med en tiltaksplan om
dette. Langtidsframskrivingen av dette er som sagt god, men det kan være
store lokale variasjoner, og det må vi ta hensyn til.

 Jeg tror representanten Molvær Grimstad
med sin lange erfaring her i Stortinget vet at det ikke
er departementet som fastsetter lønnen verken
for førskolelærere eller for andre
offentlig ansatte, og at man som statsråd skal være
ytterst varsom med å uttale seg om disse spørsmålene.
Disse håndteres av partene i arbeidslivet. Slik har det
vært, og slik vil det bli. Det betyr at det ville være
veldig uryddig av meg å gi signaler om dette. Lønnsspørsmål
er det altså andre som har forhandlingsansvaret
for.

Vi vil legge fram en rekrutteringsplan ut fra
de virkemidlene vi rår over. Og departementet rår
over mange virkemidler for at førskolelærerutdanningen
skal framstå som attraktiv, og for at de som tar utdanningen,
skal velge å bli i yrket.

Jeg vil også si at jeg har
vært mye rundt i barnehager i min korte tid som statsråd,
og jeg er glad for den store entusiasmen og den høye
kvaliteten som er i barnehagesektoren, og ikke minst den
store gleden de føler ved å ha blitt en del av
Kunnskapsdepartementet. Det synes barnehagesektoren er veldig fint,
og det er jeg veldig glad for at vår regjering har lyktes
med.





                

  Jeg er helt enig med representanten Dørum
i at det norske forskningsnærværet
i Ny-Ålesund er viktig, og som forskningsminister
føler jeg et særlig ansvar for at forskningsinfrastrukturen
som er bygd opp på Svalbard, herunder Ny-Ålesund,
utnyttes.

Infrastrukturen i Ny-Ålesund driftes
av Kings Bay AS. Det vil si at de står for bygninger, elektrisitet,
veier, matservering m.m. Kings Bay AS er et statseid selskap som sorterer
under Nærings- og handelsdepartementet. Alle som
oppholder seg og driver forskningsvirksomhet i Ny-Ålesund,
må betale leie til Kings Bay AS.

Norsk Polarinstitutt
er med sin Sverdrupstasjon den største norske
forskningsaktøren i Ny-Ålesund. Norsk Polarinstitutt
sorterer under og mottar sin basisbevilgning direkte fra Miljøverndepartementet.

Kunnskapsdepartementet bevilger primært
midler til forskningsaktivitet i Ny-Ålesund over Norges
forskningsråds budsjett, men også over
institusjonenes grunnbudsjetter, herunder Universitetssenteret på Svalbard,
UNIS. Problemstillingen som reises av representanten Dørum, hører
dermed inn under flere statsråders ansvarsområde.

Problemstillingen med hensyn til nedgang i
nærværet av norske forskere på Svalbard
og i Ny-Ålesund er kjent og også berørt
i St.meld. nr. 20 for 2004-2005, Vilje til forskning, som ble lagt
fram av min forgjenger. Ett av tiltakene som varsles i meldingen,
er:

«Bevilgningene
til norsk polarforskning skal styrkes, spesielt bevilgninger
som kan utjevne merkostnadene ved å legge forskningsopphold
til Svalbard.»

Dette er blitt fulgt opp gjennom en øremerking
av midler til formålet i Kunnskapsdepartementets bevilgning
til Norges forskningsråd for 2006. Jeg legger opp til ytterligere å understøtte
norsk forskningsaktivitet i Ny-Ålesund i budsjettet for
2007.

Forskningsrådet har samordnet årets
bevilgning fra Kunnskapsdepartementet med en stipendpost som Norsk Polarinstitutt
lenge har hatt for å støtte feltforskning på Svalbard
for hovedfagsstudenter og stipendiater knyttet til norske
institusjoner. Gjennom bevilgningen fra Kunnskapsdepartementet vil
det fra 2006 være mulig også for etablerte
forskere å søke midler til feltforskning
på Svalbard fra denne stipendposten. Søknader
med basis i Ny-Ålesund vil bli prioritert. Det er lyst
ut midler for totalt 1 mill. kr for 2006. Antall søknader
som er kommet inn i 2006, totalt 62, viser en klar økning
i forhold til 2005.

Andre forhold som kan bidra til økt
norsk aktivitet i Ny-Ålesund, er følgende:

Ifølge Forskningsrådet
har Polarinstituttet fått innvilget et nytt fireårig
EU-prosjekt i Ny-Ålesund for «Transnational infrastructure
access», som vil gi midler til ca. 500 forskerdagsverk
pr. år i Ny-Ålesund. Midlene kan søkes både
av norske og utenlandske forskere.

Det Internasjonale Polaråret 2007–2008
forventes å medføre betydelig økt forskningsaktivitet
på Svalbard, herunder feltaktivitet i Ny-Ålesund.

Universitetssenteret på Svalbard, UNIS, øker
sin tilstedeværelse i Ny-Ålesund. UNIS er partner
i det nye arktiske marinlaboratoriet, legger flere av sine
feltkurs til Ny-Ålesund og søker nå om
opptak i Ny-Ålesund Science Managers Committee.

Dersom man ser på statistikken
over antall overnattingsdøgn i Ny-Ålesund, kan
mye av nedgangen i norsk tilstedeværelse knyttes til at
Statens kartverk i en periode reduserte sin
bemanning i Ny-Ålesund. Kartverket opplyser nå at
de vil styrke sin tilstedeværelse i Ny-Ålesund
igjen i 2006.

En felles internasjonal forskningsplan for
Ny-Ålesund er under utarbeidelse i regi av Svalbard
Science Forum, og denne vil være et redskap for å videreutvikle
stedet som en attraktiv forskningsbase for norske og utenlandske forskere.

Jeg antar at dette bidrar til å øke
antallet norske så vel som internasjonale forskerdøgn
i Ny-Ålesund framover. Men vi vil som sagt understøtte
norsk forskningsvirksomhet i Ny-Ålesund ytterligere i 2007.

Lodve Solholm hadde
her teke over presidentplassen.

 Jeg synes det er hyggelig at man kan få skryt
i stortingssalen.

Det er riktig at vi har felles interesse
av å styrke polarforskningen. Forskningsstasjonen vi har
i Ny-Ålesund, er en viktig infrastruktur i dette. Vi vil
derfor øke engasjementet og bevilgningene gjennom våre
budsjett, også fordi dette er en viktig del av
vår nordområdesatsing. Men også helt
uavhengig av det foretas det mye internasjonal, viktig klimaforskning
og arktisk forskning ved våre forskningslaboratorier
på Svalbard, der Ny-Ålesund er en viktig bit av
dette. Vi vil derfor gå videre med dette, i tråd med
det Stortinget har sagt i forbindelse med meldingen Vilje til forskning,
som ble lagt fram av den foregående regjering, og vi vil
komme tilbake til dette i de årlige budsjettbevilgninger
framover.

Jeg er glad for at vi på dette felt
kan ha en bred politisk konsensus i Stortinget. Det er bestandig
en styrke. Og forskning er et av de felt. Både
innen polarforskning og annen forskning er det
grunnlag for bredt flertall i Stortinget.

  Jeg takker Dørum for både
spørsmålet og engasjementet og ikke minst
for støtten til det Regjeringen vil gjøre knyttet
til polarforskning.

Jeg skal i morgen delta på et
forskningssymposium i Ny-Ålesund. For første gang
skal jeg da dra til Ny-Ålesund selv og se på den
forskningsfasiliteten som ligger der, og snakke med internasjonale
og norske forskere om dette for oss viktige feltet. Det
må jeg si at jeg både personlig og faglig
gleder meg mye til. Jeg ser derfor fram til at vi gjennom disse årene
skal styrke forskningsaktiviteten vår på Svalbard,
og ikke minst i Ny-Ålesund.





                

