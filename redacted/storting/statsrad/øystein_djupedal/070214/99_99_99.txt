 Denne regjeringen har full barnehagedekning
som et av sine viktigste mål.
Jeg kan forsikre representanten Hansen om at vi har argusøyne
på alle saker der vi ser at offentlige etater forsinker
utbyggingen.

Fylkesmennene har fått et klart oppdrag
fra Regjeringen om å sørge for at både
statlige og kommunale etater samarbeider godt og smidig i saker
knyttet til barnehageutbygging, for å sikre rask
saksbehandling. Jeg vil imidlertid påpeke at det i enkelte
saker kan forekomme kryssende hensyn mellom barnehageutbygging
og f.eks. miljøhensyn.

I denne konkrete saken fra Bergen kommune har
fylkesmannen gitt meg opplysninger om at de har vært tidlig på banen
gjennom møter med Bergen kommune, 14. desember i 2006 og
25. januar i 2007, der det konkrete planforslaget har blitt drøftet
og detaljene i det har blitt gjennomgått.
Fylkesmannen hadde etter disse møtene forstått det
slik at administrasjonen
i kommunen hadde fått forståelse for
hvordan planforslaget skulle bearbeides videre for at de kunne presentere
et revidert forslag som ville etterkomme innsigelsen. Det som gjenstår,
er plantekniske grep for å tydeliggjøre formålet
og bestemmelsene til disse.

Endret planforslag er nå oversendt
fra Bergen kommune. Fylkesmannen vil raskt vurdere dette forslaget.
Det er viktig å understreke at fylkesmannen ikke
har rettet innsigelser mot barnehageformålet på tomten,
men på selve utformingen av planen.

La meg også tilføye
at Bergen kommune har et godt stykke igjen for å nå det
nasjonale målet om full barnehagedekning i løpet
av 2007. Nest etter Oslo har byen
nå landets lengste venteliste. Mens Trondheim og Tromsø har
en barnehagedekning på mellom 80 og 90 pst.,
har Bergen en barnehagedekning på 71 pst. Men bystyret
i Bergen har nå vedtatt å gi alle utbyggingssaker
førsteprioritet. Det er jeg meget glad for.

Slik jeg oppfatter det, har fylkesmannen, i
kraft av sin veilederrolle og gjennom god dialog med Bergen
kommune, gitt meg forsikringer om at denne saken vil bli løst
på en fornuftig måte for alle
parter.

  Som det framgår av mitt svar, har
vi vært i kontakt med fylkesmannen, og fylkesmannen har
gitt meg forsikringer om at de ikke har innsigelser mot
barnehageformålet på tomten eller tomten
som sådan, men utformingen av planen.

Vi skal selvsagt være i
tett dialog med fylkesmannen, men forsikringen nå er
at dette er i orden. Det er bare plantekniske grep som
gjenstår. Det betyr at det vil kunne bli bygd en barnehage
på denne tomten når de plantekniske grep om utformingen
er tatt.

Mitt inntrykk er at det nå er en god
dialog mellom Bergen kommune og fylkesmannen
om disse spørsmålene, og at de uoverensstemmelsene
som har vært om utformingen av tomten, nå er løst.
Jeg har derfor inntrykk av at vi står foran en løsning
relativt snart. Men jeg kan forsikre representanten Hansen om at
vi fortsatt vil være i dialog med fylkesmannen.
Fylkesmannsembetet har fått klar beskjed fra oss om å prioritere
denne typen spørsmål. Jeg er også glad
for at Bergen kommune nå har prioritert barnehageutbygging
så høyt som de har, for å komme
bedre ut enn der kommunen i dag er på statistikken
over barnehageutbygging.

  Dette var i sannhet et litt spesielt
oppfølgingsspørsmål! Jeg skal selvfølgelig
svare på det.

Denne definisjonen er kjent gjennom mange måneder. Den
er kommunisert fra meg og statsministeren allerede   – jeg
mener å huske i oktober, eller om det
var i november – da vi hadde alle de største
kommunene inne til et møte der vi startet sluttspurten
for å nå barnehageløftet. Dette er kommunisert
til sektoren og til kommunene mange ganger før. Jeg er
litt overrasket over at dette kan presenteres som en nyhet. Kommunesektoren
selv synes denne definisjonen er god, simpelthen fordi den gir et
klart mål å jobbe mot.

Barnehagedekning er, som representanten Hansen
vet, et litt bevegelig mål. Når vi har senket
prisen, sammen med andre tiltak vi setter i verk, gjør
det at mange ønsker barnehageplass, og det er
bra. Når hovedopptaket nå er ferdig, har vi klart
et antall barn som vi skal skaffe plass til i løpet av
dette året.

Så betyr ikke det at vi ikke
har ambisjoner også for de kommende år,
men når vi er nærmere målet om full dekning,
vil vi ha en ny permanent definisjon. Det betyr også at
vi tar sikte på å overføre myndighetsområdet
til kommunene, og at foreldre får en rett til å få en
barnehageplass innenfor en viss tidshorisont.
Det vil da være kommunen som er pliktig til å skaffe
dem det. Vi får da et helt annet system i framtiden
for hvordan dette skal løses, enn det systemet vi har i
dag.





                

