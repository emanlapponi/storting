 La meg først si at Regjeringen satser
betydelig på vitensentrene. Dette er et viktig tiltak i
Regjeringens strategi for styrking av realfagene. Vitensentrene
retter seg spesielt mot barn og unge og tar
opp naturvitenskapelige og teknologiske temaer knyttet til dagliglivet. Noen
vitensentre tilbyr også kurs for lærere.
Satsingen på vitensentrene skal derfor bidra til å løfte
realfagskompetansen i skolen spesielt og i samfunnet generelt,
og ikke minst til å øke interessen for vitenskap
og teknologi, som er en veldig viktig bit av vitensentrenes virke.

Regjeringen har forsterket satsingen på vitensentrene og økt
satsingen over mitt departements budsjett med hele 6
mill. kr for inneværende år, til 16 mill. kr,
så det er en betydelig satsing. Dette vil bli brukt både
til å styrke de seks regionale
vitensentrene og ikke minst bidra til å starte
et nytt vitensenter i Grenlandsregionen. Vitensentrene får også aktivitetsstøtte
gjennom Den kulturelle skolesekken.

Den faglige delen av satsingen på vitensentrene
skjer gjennom et eget vitensenterstyre i Norges forskningsråd. De
vurderer driften ved det enkelte senter og gir råd om hva
sentrene bør legge vekt på i utviklingsarbeidet.
Nordnorsk vitensenter i Tromsø har fått råd
om at nye lokaler vil være sentralt
for senterets utvikling.

Jeg vil understreke at dette er et råd
fra vitensenterstyret og på ingen måte
knyttet til den statlige støtten til drift. Jeg kan derfor
avkrefte kutt i den statlige støtten på grunn av
manglende nybygg, med henblikk på representanten Aspakers
spørsmål.

Den andre delen av spørsmålet
fra representanten Aspaker handler om støtte til et nybygg.
De statlige midlene skal etter forutsetningene gå til
drift av vitensentrene. Det er for tiden mange store og tunge utfordringer
innenfor Kunnskapsdepartementets ansvarsområde.
Jeg ser derfor ingen mulighet til å kunne gi støtte
til nybygg for Nordnorsk vitensenter i Tromsø.

  Jeg er glad for at representanten har lest
Regjeringens nordområdestrategi. Det er helt riktig at
kunnskap er navet, og vår satsing på kunnskap også i
Nord-Norge er betydelig og vil være betydelig
i budsjettene framover.

Vitensentrene ligger meg spesielt
på hjertet, og derfor har vi hatt en betydelig satsing – helt
fra 10 mill. kr under den forrige regjering og opp til
16 mill. kr i mitt budsjett for 2007. Grunnen til det er at jeg
mener at vitensentrene bidrar positivt til å styrke
interessen for teknologi, vitenskap og realfag. Det å kunne
gå en søndag formiddag på et vitensenter
med ungene sine er blant annet en veldig morsom måte å få dette
med teknologi og vitenskap inn på.

Vi vil styrke vitensentrene videre framover,
for vitensentrene er en viktig bit av vår regjerings satsing
på realfag og naturvitenskap. Men jeg kan ikke love
penger til et nytt bygg. Bygg ligger utenfor det som vi har økonomi
til, og ikke minst ligger det utenfor det som kanskje
er den viktigste prioriteringen knyttet til
kunnskapsutvikling i nord. Jeg er godt kjent med at det blant alle våre
universitet og høyskoler, også i Nord-Norge,
finnes mange som gjerne skulle hatt nye bygg, og de er foran i køen,
før et nytt vitensenter.

  Jeg var til stede da vi la fram nordområdestrategien
i Tromsø. Det var en enestående jubelreise.
Den mottakelsen vi fikk i Nord-Norge, tydet absolutt ikke
på at de tiltak som vi her har foreslått, ble
oppfattet som lite konkrete. Tvert imot ble landsdelen
veldig tilfreds med det vi la fram, og vi vil i de årlige
budsjetter framover selvfølgelig komme tilbake med
mange tiltak.

Vitensenteret i Tromsø spiller en
viktig rolle i dag – la meg understreke det – og
gjør en veldig viktig jobb. Vitensentrene vi har rundt
omkring i Norge, gjør en veldig viktig jobb for å styrke
realfags- og teknologiinteressen blant barn. Hvis det er slik at
vitensenteret i Tromsø står overfor helt spesielle
utfordringer som jeg ikke
kjenner til, oppfordrer jeg dem til å sende meg et lite
brev om det og en søknad med en spesiell begrunnelse
for hvorfor – enten det er avstandsulemper eller
andre forhold – det trengs spesielle tiltak,
slik at vi kan se på det. Jeg vil kun ta imot en slik søknad
og vurdere den; her og nå behandle en søknad
kan jeg ikke.





                

  Kampen mot kreft er en sak som berører
alle. Det er anslått at en av tre nordmenn på en eller
annen måte rammes av kreft. Dette er et meget høyt
tall.

Gjennom Nasjonal kreftstrategi
som skal virke fram til 2009, viser Regjeringen at vi ønsker å møte
de framtidige utfordringene på kreftområdet på en
offensiv og helhetlig måte gjennom diagnostikk,
behandling og forskning.

Helse er et prioritert område i forskningspolitikken,
og offentlig finansiering har økt betydelig
de siste årene, spesielt gjennom de regionale
helseforetakene. Det foregår kreftforskning av et betydelig
omfang finansiert av Norges forskningsråd
og de regionale helseforetakene og
over de ordinære budsjettene til universitets- og høgskolesektoren.

Vi har forskningsmiljøer av høy
internasjonal kvalitet, f.eks. Centre for Cancer Biomedicine ved
Rikshospitalet – Radiumhospitalet og Universitetet i Oslo.
De ble nylig tildelt status som senter for fremragende forskning
og vil motta ca. 115 mill. kr over en tiårsperiode.

Bidrag til forskning fra stiftelser
og organisasjoner er også meget verdifulle. Av
den grunn foreslo Regjeringen i statsbudsjettet for 2007 å åpne
for bidrag fra frivillige organisasjoner i gaveforsterkningsordningen.
Dette innebærer at det offentlige bidrar med 25 pst. av
gavebeløpet ved gaver til forskning på over
5 mill. kr.

Kreftforeningens bidrag til kreftforskningen
er rosverdig. Samtidig er det slik at flere organisasjoner, deriblant Kreftforeningen,
har basert en stor del av sine inntekter på inntekter
fra spilleautomater. Stortinget vedtok den 17. juni 2003 å avvikle
driften av spilleautomatene og gi Norsk Tipping enerett til automatdrift.
Hensikten var å redusere de sosiale skadevirkningene av
spilleavhengighet.

Stortingets vedtak forutsetter at de frivillige
organisasjonene som mottok inntekter fra automater, skal sikres
en inntekt på 2001-nivå når automatdriften
avvikles. De vil få en årlig andel av overskuddet
til Norsk Tipping. Dette kompenserer ikke helt inntektsbortfallet,
siden det har vært en ekstraordinær vekst i automatinntekter
siden 2001 grunnet forsinkelse i iverksettelsen av vedtaket.

Det er behov for et bedre kunnskapsgrunnlag
om hvordan medisinsk og helsefaglig forskning er finansiert
og organisert. Norges forskningsråd har nettopp
startet et arbeid med å utarbeide en policy for medisinsk
og helsefaglig forskning for de neste fem årene.
Arbeidet skal ta for seg hele forskningsfeltet og bl.a.
se på finansiering, samordning og arbeidsdeling
i forskningssystemet. Når Forskningsrådets
dokument foreligger i juni, vil vi også drøfte overordnede
prioriteringer og de ulike aktørenes roller.

Framtidig finansiering
av kreftforskning vil inngå i slike drøftinger
og vil også være noe Regjeringen
kommer tilbake til i de årlige budsjetter. Men igjen, vi
er glade for den store innsatsen som Kreftforeningen har bidratt
med i kreftforskningen opp gjennom årene, og håper
at de også i framtiden vil gi substansielle
bidrag til forskning på vår største
folkesykdom.

  La meg først bare understreke
at dette med tippemidler selvfølgelig ikke er
en del av min portefølje. Men samtidig er vel det grunnen
til at Kreftforeningen ser at de vil ha mindre inntekter
i framtiden, og dermed bruke mindre penger på kreftforskning.
Det er et resultat av endringen når det gjelder automatene,
som da ligger under kulturministeren.

Finansieringen av medisinsk forskning
og kreftforskning har i dag mange ulike kilder. Kreftforeningen
er en av dem – frivillige organisasjoner er en av dem.
Men Forskningsrådet, universiteter og høyskoler,
næringslivet og ikke minst instituttene og, kanskje
aller viktigst, sykehusene er jo en del av dette. Det
betyr at det å koordinere et
så mangfoldig og omfattende felt som en så omfattende sykdom
som kreft jo er, er veldig krevende. Derfor vil det arbeidet som
er satt i gang av Forskningsrådet, kunne gi oss bedre
indikasjoner på om ressursene kan utnyttes bedre – om
vi kan gjøre dette på en annen, bedre
og mer treffsikker måte enn vi i dag gjør. Det
betyr at jeg imøteser dette dokumentet fra Forskningsrådet
med stor interesse, og det vil sikkert også ha
interesse her i Stortinget.

  Dette policydokumentet vil selvfølgelig være
offentlig og tilgjengelig for offentlig debatt, men det vil måtte
behandles av oss, ikke minst også i
samarbeid med helse- og omsorgsministeren og
kanskje også andre ministere for å få denne koordinerende
effekten, som jo er hele hensikten med dette.

Så må vi til enhver tid vurdere
hvordan dette kommer tilbake til Stortinget. At dette vil være
et dokument som også representanten Gundersen
vil ha anledning til å se og ha synspunkt på i
den offentlige debatt, er helt åpenbart, og så må vi
få anledning til å se i hvilken form vi kommer tilbake.
Men jeg føler meg jo ganske trygg på at
om ikke vi kommer til Stortinget med det, vil Stortinget
på en eller annen måte ønske å få det.

