 Flertallsregjeringen har et annet syn på friskoler
enn hva den forrige regjeringen hadde. Vi ønsker å snu
en trend fra en vekst i friskoler til en samling av midler i den
offentlige skolen. Da vi overtok, lå det an til en ukontrollert
vekst i friskoleplasser. Dersom alle godkjente skoler
og omsøkte elevplasser i friskoler henholdsvis for høsten
2005 og høsten 2006 hadde blitt tatt i bruk, ville dette
ha representert en økning på ca. 6 800 elevplasser,
ca. 40 skoler, i frittstående grunnskoler, og ca. 15 000, eller
75 skoler, i frittstående videregående
skoler. Økningen ville med andre ord ha vært
på rundt 50 pst. i grunnskolen og rundt 150 pst. i videregående
skoler dersom alle plasser hadde blitt fylt.

Derfor var den nødvendig med en politisk
kursendring. Den midlertidige loven vil medføre en frystilstand
fram til en permanent lov, som vil bli fremmet høsten 2006.
Av de 15 000 plassene i videregående
skole var nesten alle skoler som John Bauer, Akademiet
og Sonans, som ikke representerer noe pedagogisk eller
religiøst alternativ til den offentlige skolen. I all hovedsak
har de søkt om plasser på allmennfaglige studieretninger
i de ulike bysentrene vi har. Det offentlige hadde dermed hatt ansvaret
for dyrere tilbud og skoler i distriktene, og det hadde medført mange
nedlagte offentlige skoler. Dette er ikke i tråd
med Regjeringens syn. Regjeringens politiske plattform er tydelig
i synet på friskoler.

Dette er den politiske bakgrunnen for det forslaget
Regjeringen om kort tid vil legge fram for Stortinget. Regjeringens
oppfatning er at det er Stortinget til enhver tid som avgjør
landets skolepolitikk – det er grunnleggende for ethvert
demokrati.

Regjeringens beslutning om å legge
et forslag om lovendring fram for Stortinget
kom tidlig – før skolene har innrettet seg i særlig
grad. Beslutningen berører i liten grad elever og foreldre.
På ethvert samfunnsområde er det slik at politiske
beslutninger av folkevalgte organ fører til at noen
får spilte kostnader som en følge av at de har
innrettet seg etter rammebetingelser som viste seg å bli
endret.

Jeg slår derfor fast at den framgangsmåte
som er valgt, er rimelig. Den politiske kursendringen burde heller ikke komme
som noen overraskelse på noen.

De tre regjeringspartiene ønsker
et sterkt offentlig skoleverk. Soria Moria-erklæringen
understøtter dette. Det kan ikke ha vært
uventet at Regjeringen ønsket et skifte i skolepolitikken,
heller ikke at Stortinget kan komme til å ønske
endringer i skolepolitikken når det politiske flertallet
endres. Den forrige regjering og det forrige
storting endret skolepolitikken i samsvar med sin politikk
      – og tillot etablering av en rekke friskoler, sågar etter
at den hadde tapt valget. Det ble godkjent 5 000 skoleplasser etter
at Bondevik tapte valget og etter skolestart,
mens den nye regjeringen forhandlet fram sin politiske plattform
på Soria Moria.

Til slutt vil jeg vise til at den
politiske kursendringen selvsagt ikke er foretatt uten
et grundig juridisk forarbeid. Jeg bad derfor lovavdelingen i Justisdepartementet
om å utrede om det vil være i strid
med Grunnloven § 97 ved lov å gripe inn i allerede
gitte tillatelser til drift av friskoler uten at det gis erstatning
for eventuelt økonomisk tap som følge
av lovendringen.

Svaret var entydig: Lovavdelingen fant det
klart at det ikke var i strid med Grunnloven § 97
gjennom lov å gripe inn i tillatelser til drift av friskole
i tilfeller der virksomheten ikke er startet opp. Denne
uttalelsen ble presentert på departementets hjemmeside
og er selvfølgelig tilgjengelig for Stortinget.

Jeg mener ut fra dette å kunne vise
at den framgangsmåte som er valgt, er god, og heller ikke
kan ha kommet som en overraskelse på noen. Framgangsmåten
innebærer heller ingen tilbakevirkning i strid
med Grunnloven.

Jeg vil vise til at befolkningen
i valg har gitt denne regjeringen et mandat. Regjeringspartienes
politikk går klart fram av Soria Moria-erklæringen
og også av den politiske debatten før
valget. Dermed mener jeg å kunne slå fast
at Regjeringen i denne saken har opptrådt som en forutsigbar
demokratisk aktør.

 Jo, jeg svarte på spørsmålet.
Lovavdelingens entydige konklusjon er at dette ikke engang
er i lovens grenseland. Det vi gjør, er trygt innenfor
loven, ellers ville vi selvfølgelig ikke ha gjort
det.

Men til tilliten til lovmaker: Den foregående
regjering godkjente 5 000 skoleplasser og overprøvde Utdanningsdirektoratets
anbefaling. Den hadde tapt valget. Vi satt og forhandlet fram en
ny politisk plattform for vår regjering. Da ble det godkjent
5 000 skoleplasser de siste tre ukene før den nye regjeringen
tiltrådte. Så hvis man snakker om hvem som har
velgernes votum og mandat til skolepolitikken, hadde det vært
rimelig at den avgående regjeringen da ikke
behandlet disse søknadene den visste vår regjering
hadde et annet syn på. Vi gjør det som er i tråd
med vår regjerings politiske plattform, det som er i tråd
med norsk lov, og vi gjør det våre velgere har
et ønske om at vi skal gjøre. I så måte
er det vi gjør, grunnstammen i et demokrati, slik som den
foregående regjeringen selvfølgelig hadde anledning
til å endre utdanningspolitikken i sin retning.

  Det vi gjør, er både
klokt og riktig. Det er klokt i forhold til det vi har bedt om støtte
fra våre velgere til, og fått, og det
er riktig ifølge loven. Hvis det er noen som
overrasker i dette, er det Venstre, som i generasjon etter
generasjon har hatt en lang kamp for den offentlige skolen. Venstre
har vært av dem som har båret fram ideen
om fellesskolen og enhetsskolen gjennom generasjoner. At Venstre
i den foregående regjeringen aksepterte at Høyre
skulle få rattet i utdanningspolitikken og tillate etablering
av så mange kommersielle skoler, som slår beina
under det som har vært Venstres utdanningspolitiske syn
fra forrige århundre og framover,
overrasker meg. Det overrasker meg også at Odd
Einar Dørum nå ikke engang ser at det
vi gjør, faktisk er i overensstemmelse med det som har
vært det bærende tverrpolitiske, utdanningspolitiske
synet i Norge gjennom generasjoner, der Venstre
har vært en viktig aktør og støttespiller.
Det vi nå gjør, er å justere kursen tilbake
til det som har vært Venstres syn i utdanningspolitikken
før. Og det overrasker meg derfor at Venstre – når
de nå ikke lenger sitter sammen med Høyre
i regjering – fremdeles har en retorikk som er i strid
med det som er Venstres utdanningspolitiske syn historisk.

 Regjeringen gjennomfører en ny politikk
på friskolefeltet. Vi tar sikte på senere i denne
måneden å legge fram en odelstingsproposisjon
for Stortinget, med forslag om en lovendring, slik at det midlertidig ikke
blir godkjent nye skoler. Som neste fase i gjennomføringen
av den politiske kursendringen har jeg satt i gang et større
utredningsarbeid med sikte på omfattende og helhetlige
endringer, i samsvar med Regjeringens politikk. I dette arbeidet
vil også de internasjonale skolene bli vurdert.
I frysperioden er jeg, inntil ny lov er på plass, opptatt
av at det gis mest mulig likebehandling.

Jeg vil minne om at i forslaget til midlertidig
lovendring, som har vært på høring, er
kommunenes og fylkeskommunenes uttalerett videreført. Dette
har flere kommuner og flere fylkeskommuner vært opptatt
av i høringsuttalelsene. Ved søknadsbehandlingen
vil kommunene og fylkeskommunene fremdeles bli hørt.

I dette tilfellet foreligger
ingen søknad. For øvrig viser jeg til at det er
Utdanningsdirektoratet som er godkjenningsinstans. På det
nåværende tidspunkt kan jeg derfor ikke
si noe nærmere om eventuell saksbehandling og saksbehandlingstid.

 Som jeg har gjort rede for, har Regjeringen
et annet syn på friskolepolitikken enn den avgåtte
regjeringen. Vi har hatt på høring et forslag
om en midlertidig lov, som vil bli lagt fram for Stortinget i løpet
av kort tid. Så arbeider vi med et forslag til en permanent
lov, som vil bli sendt på høring til høsten og
lagt fram for Stortinget neste vår.

Den skolen vi her omtaler, har vi ikke
engang mottatt søknad om etablering av. Og i
så fall vil det være Utdanningsdirektoratet
som er godkjenningsinstans. Det betyr at det ikke på noen måte
vil være riktig av meg å gå inn
i en sak som gjelder en enkeltstående skole. Men i sin
alminnelighet er det forslaget til lov som vi vil legge fram for
Stortinget, en fryslov, som vil omhandle alle friskoler.

  Stortinget vil få seg forelagt et
forslag til lov som nå har vært på høring.
Det vil være opp til Stortinget hvordan man behandler
dette lovforslaget videre.





                

 Gjennom tilrettelegging for et godt samarbeid
med private utbyggere har det vært mulig å få en
barnehagedekning i Norge på ca. 74 pst. Dersom
en utelukkende skulle ha satset på kommunal utbygging,
er jeg overbevist om at vi fremdeles ville hatt svært langt
igjen til full barnehagedekning.

Regjeringen ser gjerne at kommunene satser
mer på barnehageutbygging også i egen
regi, for å sikre et godt offentlig tilbud om
barnehage.

Etter min oppfatning er det et viktige
prinsipielt skille mellom skole og barnehage som gjør
det nødvendig med en ulik holdning til forholdet mellom
private utbyggere og drivere og offentlige utbyggere og drivere.
Barnehagen er et frivillig tilbud, mens skolen er obligatorisk.
Skolesektoren er godt ubygd, med nærmiljøskoler,
tilgjengelige for alle. Barnehagesektoren er til sammenligning dårlig
utbygd. Regjeringen legger vekt på nærmiljøskolen
som en viktig fellesarena og mener at en utvikling hvor
større andeler av elevene går i private skoler,
vil svekke den offentlige fellesskolen – både
kvalitetsmessig og som en viktig sosial og kulturell
fellesarena i et stadig mer fragmentert samfunn.

La meg til sist legge til at jeg ikke
helt kjenner meg igjen i begrepsbruken i spørsmålet.
Regjeringen ser positivt på at det skal være et
innslag av private skoler, som et supplement
til de offentlige. Våren 2007 vil vi legge fram forslag
til en ny permanent friskolelov. Vi ønsker å bruke tid
på å sikre at dette blir en god lov
for det framtidige kunnskapssamfunnet. Men det som er helt sikkert,
er at det blir en lov der man legger til rette for offentlig støtte til
skoler som utgjør alternativer til de offentlige – på pedagogisk eller
på religiøst grunnlag. Det trenger vi – både for å sikre
et mangfold i utdanningssektoren og for å ivareta
på en best mulig måte de menneskerettslige
forpliktelsene som Norge har.

  Barnehager er et viktig supplement – og
frivillig. Gjennom de siste årene har vi hatt
en markant utbygging av barnehager. Det er vi glade for. Det har
vi lyktes med gjennom en kombinasjon av to ting, nemlig stadig økte
offentlige tilskudd og – ikke minst – kommuner
som har lagt til rette for økt barnehageutbygging. Det
har de klart, ikke minst fordi Stortinget inngikk et omfattende
forlik – som også Fremskrittspartiet
var med på – som gjaldt satsing på barnehager.

Barnehage er et frivillig tilbud. Og man trenger
nødvendigvis ikke gå på en
barnehage i nærheten av der familien bor. Skolen er en
arena som vi ønsker skal være
en fellesarena. Vi så med stor uro på den stadig
større andelen friskoler som ble etablert, eller
som det ble søkt om etablering av. På den bakgrunn
vil Regjeringen fremme for Stortinget forslag til lovendringer som
reflekterer vårt syn på den frivillige barnehagesektoren
og på skolen.

 Videregående skoler er en viktig fellesarena.
Vi ønsker at flest mulig skal gå i offentlige
skoler, for å gi alle et godt tilbud.

I mitt foregående svar gav jeg en
omfattende beskrivelse av hva som kunne ha skjedd med den videregående skolen
hvis vi hadde tillatt etablering av så mange skoler som
det var søkt om – hele 150 pst. økning.
Da ville den offentlige skolen ha sittet igjen med ansvaret for
distriktsskolene, de dyrere utdanningstilbudene, og i realiteten ville
det vært svært vanskelig å dimensjonere
en god offentlig utdanning for alle. Det er vi som utdanningsmyndighet
og stat som har ansvar og plikt til å gi alle
borgerne rett til en videregående skole
hvis de ønsker det. Derfor betrakter vi hele
grunnskoleløpet og det videregående skoleløpet
som en selvfølgelig del av den muligheten, den plattformen,
mennesker skal kunne bygge sitt liv på.

Barnehagen er en viktig start for dem som ønsker
det. Derfor har vi satset så målbevisst på utbygging
av barnehagesektoren. Men det er et frivillig tilbud i en annen
forstand enn det skolesystemet er. Det er riktig at hvis man ikke ønsker å gå på videregående
skole, har man anledning til å velge det bort, men det
er en rettighet man har hvis man ønsker det.
Heldigvis er det slik at nesten samtlige norske barn ønsker å gå på videregående
skole.





                

  Arbeiderpartiet, SV og Senterpartiet
har ved en rekke ulike anledninger før valget markert enighet
i friskolepolitikken, bl.a. ved framleggelsen av 155 punkter sommeren
2005, i innstillingen om perspektivmeldingen, Innst. S. nr. 139 for
2004–2005, samt i innstillingen fra kommunalkomiteen
om forslag om å styrke finansiering
av videregående skoler, Innst. S. nr.
257 for 2004–2005.

Det ble før valget klart kommunisert
at et regjeringsskifte ville føre til endringer i friskolepolitikken
ved framleggelse av en ny lov. Men selvsagt utarbeidet ikke
de nåværende regjeringspartiene før valget
et detaljert og konkret forslag til ny lov. Den prosessen
tilkommer en sittende regjering, og hvilke partier som
skulle være i regjeringsposisjon, var det opp
til velgerne å avgjøre.

Regjeringen har lagt opp til at loven bør
endres i to trinn. Først fremmes det forslag
til en midlertidig lov våren 2006 for å få kontroll
over den sterke veksten i private skoler som den forrige
regjeringen la opp til. Deretter framlegges forslag til en ny permanent
lov våren 2007 som vil legge til rette for godkjenning
av skoler som er et alternativ, enten pedagogisk eller
religiøst.

  Regjeringspartienes fellespolitikk på friskoleområdet
er nedfelt i to innstillinger fra Stortinget pluss den felles pressekonferansen
de tre partilederne hadde sommeren 2005 – i god tid før
valgkampen startet. I perspektivmeldingen, som erstatter det gamle
langtidsprogrammet, gir disse tre partiene et
veldig tydelig signal om hvilke endringer som vil komme knyttet
til friskoleområdet. Det samme skjedde i kommunalkomiteens
innstilling om finansieringen av videregående
skoler. Men også på pressekonferansen sommeren
2005 ble dette veldig tydelig signalisert.

Så har disse tre partiene
selvfølgelig drevet en selvstendig valgkamp, som også partiene
i den foregående, eller avgåtte, regjering
gjorde. Høyre drev sin valgkamp, mens Venstre,
Kristelig Folkeparti og Fremskrittspartiet drev sine
valgkamper, som det tilkommer partier å gjøre.

Det vi framforhandlet på Soria Moria,
er veldig i tråd med det som har vært fellesnevner
i disse tre partiene. Dette kan knapt komme som noen overraskelse.
Særlig vil jeg understreke følgende poeng: Det
at velgerne gir sitt mandat til dette i et valg, er det sterkeste
votum en regjering kan få. Vi har nå en flertallsregjering
som gikk til valg på at vi ville endre friskoleloven,
og det gjør vi.

 Det vår regjering har gjort, er nøye
juridisk vurdert. Denne uttalelsen fra lovavdelingen i Justisdepartementet
er selvfølgelig tilgjengelig for Stortinget og ligger på departementets hjemmesider.
Jeg antar at lederen i komiteen har lest den med
interesse. Den fastslår at det ikke engang er
i lovens grenseland det Regjeringen gjør. Det er i tråd
med og innenfor alminnelig norsk lov. Derfor
gjør vi det også.

Dette er en kombinasjon av en politisk uttrykt
vilje gjennom valg, der velgerne har gitt sitt votum til en kursomlegging.
Den avgående regjering fikk ikke velgernes støtte
i synet på friskoler, det viser med all mulig tydelighet
valgresultatet. Derfor kom det en ny regjering.

Det vi gjør, er i tråd med
det våre partier gjennom behandling
her i Stortinget i fjor vår sa, og i tråd med
det partilederne sa på sin felles pressekonferanse – så vidt
jeg husker på Soria Moria – sommeren 2005, der
man fastslo at man ville endre friskoleloven. Hvordan
en ny regjering endrer loven, hvordan man rent lovteknisk går
fram her, tilkommer den nye regjering. Og det vet selvfølgelig
Ine Marie Eriksen alt om, det gjorde også den
forrige regjering. Det betyr at vi, som regjering, må gå nøye
inn i materien og se på på hvilken måte
vi fremmer dette for det lovgivende organ, Stortinget, og det er
det vi har gjort.





                

  Det er en snever unntaksbestemmelse som er
foreslått i høringsutkastet. I den odelstingsproposisjonen
som Regjeringen tar sikte på å fremme for Stortinget
senere denne måneden, vil det bli gitt en nærmere
beskrivelse av unntakshjemmelen. Forslag til mer permanente endringer
i friskoleloven vil bli sendt på høring høsten
2006 med sikte på å bli lagt fram for Stortinget
våren 2007. I frysperioden inntil ny permanent lov er på plass
er jeg opptatt av størst mulig grad av likebehandling.
Likevel er unntaksbestemmelsen foreslått slik
at det i helt spesielle tilfeller kan gjøres unntak. Under
henvisning til det arbeidet som pågår i departementet,
er jeg i dag ikke beredt til å gi noen
konkrete eksempler. Det ville være å foregripe
proposisjonsarbeidet. Jeg ser fram til en nærmere diskusjon
om dette når Stortinget skal behandle proposisjonen.

 Det er ingen tvil om at i den permanente loven
vi vil legge fram for Stortinget, vil det gjøres unntak
for religiøse og pedagogiske
alternativ. Det har hele tiden vært veldig klart. Grunnen
til at vi har bruk for noe lengre tid på å utarbeide en
permanent lov, er – bare for å bruke
et eksempel – at det er en større
grad av metodefrihet i den offentlige skolen. Det betyr at det er
en større grad av pedagogisk mangfold innenfor
rammen av den offentlige skolen. Det å utforme et pedagogisk
alternativ til et pedagogisk mangfold er en prosess som nødvendigvis
vil kreve noe lengre tid. Derfor er det nødvendig å gjøre
dette i to trinn, slik vi har informert Stortinget om.

I hvilken grad unntaksbestemmelsen i denne
frysperioden skal anvendes, det vil vi fra departementets side komme
til å fremme forslag om en snever tolkning av, som foreslått
i høringsutkastet. Men det vil selvfølgelig være
en prosess knyttet til dette videre, og i denne prosessen er det
fra mitt ståsted viktig at man ivaretar en likebehandling
av dette. Det er et viktig premiss i lovarbeidet.

 Det vi gjør, er i tråd med
det som har vært Regjeringens uttalte politikk før
valget og etter valget. Grunnen til at vi er nødt
til å likebehandle, er jo at loven bør likebehandle
alle. Det er bakgrunnen for vårt lovutkast.

På den videregående
skole er det – etter hukommelsen – 26
skoler som har fått godkjenning, men som ikke
har elever, og som dermed må ha en frysperiode. 25 av disse 26
skolene er skoler à la John Bauer, Akademiet eller
Sonans, og så vidt jeg husker, er det bare én
skole som enten er en religiøs skole eller muligens
en skole med et pedagogisk alternativ. Det betyr at i all hovedsak
er volumet av de skoler som vi vil stoppe, kommersielle skoler,
som jeg også vil anta at Kristelig
Folkeparti er bekymret for framveksten av. I hvert fall
registrerer jeg at Kristelig Folkepartis lokalpolitikere
og fylkespolitikere har uttrykt dyp bekymring for at det ikke
lar seg dimensjonere en offentlig utdanning særlig på videregående
skolenivå hvis alle disse kommersielle skolene
fikk etablert seg i bysentrene. I representantens egen
hjemby, Trondheim, hadde det bl.a. medført nedleggelse
av Trondheim Katedralskole, som er vår eldste akademiske
institusjon.





                

