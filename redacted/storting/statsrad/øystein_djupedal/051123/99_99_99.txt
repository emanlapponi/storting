  Etter forsøkshjemmelen
i opplæringsloven § 1-4 kan departementet etter
søknad fra kommunen gi tillatelse til at opplæringsloven eller
tilhørende forskrifter blir fraveket i forbindelse med
tidsavgrensede pedagogiske eller organisatoriske forsøk.
Forsøkshjemmelen gjelder etter sin ordlyd i forhold
til alle bestemmelsene i opplæringsloven og alle forskriftene
gitt med hjemmel i loven. Departementet har lagt til grunn at det
må settes opp noen grenser for hva som er akseptabelt
når det gjelder forsøk som berører enkeltindividers
rettigheter og plikter.

I praksis er det blitt lagt til grunn at det ikke
kan gjøres inngrep i den grunnleggende plikten og retten
til gratis grunnskoleopplæring eller retten
til spesialundervisning. I visse tilfeller har man likevel
funnet det akseptabelt med forsøk, men da under forutsetning
av at det foreligger samtykke fra den enkelte
elev/foresatte som inngår i forsøket.
Dette gjelder f.eks. forsøk der det fritas fra kravet om
karakterer på ungdomstrinnet. Man har generelt også stilt
krav om at det foreligger bred enighet om forsøket
lokalt før det innvilges.

For at forsøk skal kunne innvilges,
kreves det også at det må dreie
seg om reelle forsøk. Hensikten må være å finne
ut om man kan finne fram til en bedre ordning, og at erfaringene
kan gi grunnlag for å vurdere endringer i regelverket.
Det er således ikke tilstrekkelig at man lokalt ikke
synes at regelverket er hensiktsmessig.
Innvilgede forsøk må evalueres.

Jeg finner det ikke riktig å foregripe
behandlingen av en eventuell forsøkssøknad
fra Stortingets talerstol. Skulle kommunen sende en slik søknad,
er fylkesmannen i første omgang rette adressat
for søknaden, da hjemmelen for å innvilge forsøk
er delegert til dette embetet.

Carl I. Hagen hadde
her gjeninntatt presidentplassen.

  Jeg skal ikke foregripe en søknad
fra Oslo. Den vil bli behandlet av fylkesmannen. Oslo
kommune står selvfølgelig helt fritt til å formulere
en søknad som de finner hensiktsmessig. Hvis
jeg forstod representanten Dørum rett nå, mente han også at
det skulle være mulig å ha andre språk
enn de fire som spesifikt er omtalt. Dette er – så langt
jeg er i stand til å huske på stående
fot – allerede tillatt, slik at man ikke må ha
forsøkshjemmel for det. Men, som sagt, det må være
opp til Oslo kommune å sende en søknad
til fylkesmannen, og derfor vil jeg ikke gå ytterligere
inn i dette nå. Det vil være uriktig
i forhold til den formelle saksbehandling i en slik sak.

  I det jeg sier nå, er det
vel ingen politiske signaler, annet enn at det finnes formelle prosedyrer
som må følges hvis man ønsker forsøk
i norsk skole. Det er klart disse prosedyrene er der for at det
skal være mulig for en kommune å søke,
og derfor ville det være uriktig av meg å forskuttere
noe som helst av dette, all den tid, etter det jeg forstår
på representanten, det vil komme en søknad
fra Oslo kommune til fylkesmannen. Fylkesmannen vil da være
det rette embetet til å behandle søknaden
i tråd med det regelverket
vi har. Så i dette ligger det ikke noe annet
enn at vi selvfølgelig følger de prosedyrer som
gjelder for denne type forsøkssøknader.





                

 Jeg er veldig opptatt av kvaliteten i norsk
skole. Derfor ønsker jeg en diskusjon om hva
som kan gjøre skolen bedre. Hvordan kan vi forbedre elevenes
faglige læringsutbytte, og hvordan kan vi utvikle
basisferdighetene til elevene bedre enn det vi gjør
i dag? Alle vet at dette bare kan oppnås gjennom
en samlet innsats med bruk av flere virkemidler som bidrar i samme
retning. Ett av de viktigste virkemidlene er
kompetanseheving for lærerne – et tiltak som det er
tverrpolitisk enighet om i Norge, og som vi er godt i gang med.

I tillegg mener jeg det er viktig
hvor store elevgrupper den enkelte lærer har ansvar for. Alle
som har vært i skolen, vet at det er lettere å holde
ro i en gruppe på 15 elever enn i en på 30 elever. Alle
vet også at det er viktig at læreren
har tid til å gi hver enkelt elev oppmerksomhet, noe som
selvfølgelig er lettere når det er færre
elever.

Når det gjelder rapporten fra IFO-instituttet
i Tyskland, er det viktig å presisere noen forhold.
For det første er det feil det spørsmålsstilleren
hevder, at den konkluderer med at det ikke er noen
sammenheng mellom antallet elever i en klasse og læringsutbyttet
deres. Tvert imot viser den en slik sammenheng for de yngste og
de svakeste elevene. Videre er det viktig å være
klar over at selv om en forskningsrapport ikke påviser
en slik sammenheng, betyr ikke det nødvendigvis
at det ikke finnes noen sammenheng. Den type
forskning det her er snakk om, er vanskelig, med store
metodiske problemer. Derfor er det viktig å bruke
forskningen kritisk og ikke legge for stor vekt på en
enkelt undersøkelse. I dette konkrete tilfellet er det viktig
for meg at rapporten bare måler faglig læringsutbytte
og ikke andre forhold som kan ha betydning.
Derfor vil jeg ta med meg rapporten fra IFO-instituttet i det videre
arbeidet for å forbedre norsk skole, men ikke
tillegge den større vekt enn det den enkelte rapport faktisk
fortjener.

  Den siste forskningsundersøkelsen
som det her vises til, er en forskningsrapport knyttet
til barneoppdragelse i USA, og knyttet til en del spesifikt amerikanske
forhold som ikke er parallelt overførbare
til norsk barneoppdragelse. Det tror jeg alle vil være
enig i. Det betyr ikke at man avviser forskningen
som sådan, men man avviser forskningens relevans for det
denne debatten dreier seg om, nemlig om barnehager
og barneoppdragelse.

Denne rapporten vi her diskuterer – rapporten
fra IFO-instituttet i Tyskland – er en rapport av mange,
og en forskningsrapport som vi selvfølgelig vil
ta med oss, i likhet med mange andre forskningsrapporter.
Denne forskningsrapporten har noen metodiske svakheter
som jeg har påpekt. Det betyr at konklusjonen ikke
er så entydig som Ine Marie Eriksen later som
her i dette spørsmålet. Det betyr at dette og
mange andre forskningsresultater er viktig for å forbedre
læringsutbyttet i norsk skole. Og la meg si at dette er
jo det vi er enig om, det er det som er utgangspunktet for meg som
kunnskapsminister og jeg håper også for opposisjonen,
nemlig at vi skal skape et bedre læringsmiljø i
klassen slik at barna våre lærer mer,
og at lærerne blir bedre i stand til å ivareta
hver enkelt elev. Dette er et viktig utgangspunkt, nemlig at lærerne
skal ha muligheten til å ivareta hver enkelt
elev.

 Jeg husker ikke disse sitatene, og
man må ta alle journalistiske referater med en
klype salt.

Det som er riktig, er at vi i dagens skole
har et betydelig frafall fra fremmedspråk. For noen
av disse språkfagenes vedkommende er dette så mye
som 2/3, for noen mindre enn det. Det
gjelder både tysk og fransk. Vårt utgangspunkt
er at vi ønsker å lage et
spennende fremmedspråk i skolen som mange elever ønsker.
Det skal være et kvalifiserende fremmedspråk
med en ny type pedagogikk og en praktisk tilnærming
som gjør at elevene faktisk får den kunnskapen
som gjør at man kan beherske språket. Dette er
veldig verdifullt for den enkelte, dette er veldig verdifullt for
skolen, og dette er veldig verdifullt for samfunnet vårt.

Det som skiller oss fra den foregående
regjering, er at vi ønsker å gi elevene
en noe større grad av valgfrihet, slik at noen
elever kan velge fordypning i engelsk, fordypning i norsk eller
fordypning i samisk.

Jeg har hele tiden vært
forbauset over at Høyre er det partiet
som nå tar kampen opp mot valgfrihet i skolen innenfor
kvalifiserende alternativ. Det må være
Høyres valg. Vi er enige om at vi skal ha et godt språkfag
i skolen som alternativ til et annet språkfag.





                

 De gjennomgående læreplanene
for grunnskolen og videregående opplæring
er fastsatt. Mitt inntrykk er at disse læreplanene er godt
mottatt av fagmiljøene, og kompetanseutviklingen er godt
i gang i kommuner og fylkeskommuner. Jeg ser derfor ingen grunn
til å foreta endringer i disse læreplanene.

Som følge av beslutningen om at annet
fremmedspråk ikke skal være
obligatorisk i ungdomsskolen, vil jeg vurdere behovet for å endre
fag- og timefordeling og justere læreplanen for dem som
først starter med annet fremmedspråk i videregående
opplæring. Dette arbeidet vil imidlertid ikke
få konsekvenser for innføringen av Kunnskapsløftet.

Jeg er også opptatt av at
elever og lærlinger skal få utvikle
en bredere basiskompetanse. Jeg vil derfor tydeliggjøre
skolens og lærebedriftenes ansvar for å utvikle
elevenes sosiale kompetanse, læringsstrategier og motivasjon i
en ny del II av læreplanverket som fastlegger prinsipper og
rammer for opplæringen. Denne nye delen vil gjelde for alle
nivåer i grunnopplæringen og inkludere
læringsplakaten. Jeg tar sikte på å sende
en del II av læreplanverket på høring
våren 2006 og fastsette den endelig
før skolestart 2006–2007.

Læreplanene for programfagene i de
yrkesfaglige utdanningsprogrammene på Vg1 har nettopp
vært på høring. Jeg er kjent med at det
har kommet en del kritiske uttalelser til noen av disse
læreplanene. Samarbeidsrådet for yrkesopplæring,
SRY, hevder at læreplanene for yrkesfagene vil kunne bli
ferdig i god tid dersom arbeidslivets parter blir hørt
i bearbeidingsfasen. Jeg tar det som en selvfølge at Utdanningsdirektoratet
vil vurdere uttalelsene nøye for å sikre
best mulig kvalitet i læreplanene.

For å vurdere framdriften i Kunnskapsløftet
hadde jeg møter med alle de aktuelle organisasjoner
den 8. november. Alle organisasjonene er svært
positive til hovedlinjene i Kunnskapsløftet, men noen
er uenig i tidspunktet for innføring av nye læreplaner
i videregående opplæring. Elevorganisasjonen
og to av lærerorganisasjonene mener at forberedelsene ikke
er kommet langt nok til å kunne starte Kunnskapsløftet
i videregående opplæring fra
høsten 2006. KS, fylkeskommunene og partene i arbeidslivet, derimot,
mener at forberedelsene er godt i gang, og at en utsettelse
vil virke svært demotiverende.

Jeg vurderer det slik at forberedelsene til
reformen er i rute både sentralt
og i den enkelte kommune og fylkeskommune. Det er derfor ingen grunn
til å fravike den tidsplan som Stortinget tidligere har
sluttet seg til.

  På møtet den 8. november
hadde jeg også møte med Forleggerforeningen.
Forleggerforeningen er veldig entydig på at den ønsker
en oppstart høsten 2006, også av hensyn
til den produksjon av lærebøker
som allerede er i gang.

Vi vil gjøre det vi kan fra departementets
og fra fylkeskommunenes side i tiden framover
for at informasjonen om Kunnskapsløftet skal komme ut til
foreldre og elever, slik at man gjør gode
og trygge valg. Så vil noen av disse prosessene
nødvendigvis ta noe tid – de har pågått
over noe tid. Det vil bety at vi skal gjøre det
vi kan for at utrygghet og usikkerhet skal fjernes. Det betyr også at
vi må samarbeide både med Stortinget
og fylkeskommunen for at dette skal lykkes. Kunnskapsløftet
er en stor og omfattende reform, og forankringen i Stortinget er
dyp. Dette vil – forhåpentligvis – bli
et betydelig kunnskapsløft for norsk skole. Det skal i
hvert fall denne regjeringen gjøre det den kan for å sørge
for, i samarbeid med Stortinget.

