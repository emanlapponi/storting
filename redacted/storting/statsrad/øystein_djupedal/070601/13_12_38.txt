 Som jeg sa, er et effektivt og kompetent statlig tilsyn med god kapasitet en helt avgjørende forutsetning for god kontroll. Nettopp for å sørge for at vi har et tilsyn som er effektivt, og som fungerer slik vi ønsker det, har vi satt i gang arbeidet med å forbedre styringen hos fylkesmannen.




La meg også si at det gjennom flere år nå har vært en storstilt opprustning av skolebyggmassen i Norge. Etter mange år med – skal vi si – sviktende investeringer til skolebygg, har vi nå sett en veldig fornyelse, ikke minst gjennom de 15 milliarder kr som i år skal sluttføres, som er statens lånemidler til kommunene. Det har gjort at mange kommuner nå har fått renovert bygningsmassen.




Så kan det godt tenkes, som interpellanten var inne på, at når skoleeier overtar bygget fra entreprenøren, er det ikke gjort en grundig nok jobb i forbindelse med rengjøring og den typen ting som dreier seg om støv i kanaler – eller hvor det måtte være. Det er i så fall en selvfølgelig plikt for dem som bestiller bygget, å sørge for å gå nøye gjennom bygget for å se at entreprenøren har gjort bygget klart til læring. Det er klart at når det gjelder et bygg som skal brukes som skole, til læring for barna våre, må man være ekstra aktsom før man overtar bygget, og sørge for at det er i forskriftsmessig stand, ikke minst med hensyn til de utfordringer som representanten Gundersen har reist i interpellasjonen.




Dypest sett er det slik at dette ansvaret hviler på lokale myndigheter. Det betyr at vi har tilsynsmyndighet gjennom fylkesmannsembetet. Men det er klart at det er den enkelte virksomhet som til enhver tid må passe på at dette er i orden. Det betyr at det er skolen selv, skoleeieren, de som har sin arbeidsplass der, og barna som sammen må sørge for at dette blir ivaretatt på en best mulig måte. Det er riktig at det er helt avgjørende for barns læring at vi har et skolemiljø – og et innemiljø – som fremmer og stimulerer til læring. De utfordringene som ikke minst er knyttet til astma og allergi, som også representanten var inne på, er betydelige, ikke bare i skolen, men i samfunnet for øvrig. Det skyldes nok påvirkning fra mange hold – uten at jeg skal være sikker på hva som er grunnen til dette. Det er derfor også åpenbart at skolen skal ha et miljø som i hvert fall ikke stimulerer til utvikling av denne typen sykdom. Det tror jeg vi kan være enige om.




Også jeg ser fram til en god debatt om dette temaet. Regjeringen er selvfølgelig mottakelig for – og interessert i – å få vite om det er ting som vi kan gjøre på en bedre måte.




