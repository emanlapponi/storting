 La meg få takke representanten Gundersen og Stortingets medlemmer for en god og utdypende debatt om et viktig tema. Som flere har vært inne på, er ikke dette en tid for strid, for dette er et tema vi vil ha felles interesse av å finne gode løsninger på. I så måte er også invitasjonen fra de ulike partiene noe jeg tar med meg som en positiv del av denne debatten, for å gå videre med det.




La meg kommentere noe av dette. Den veilederen vi nå lager, som skal sendes til kommunene i løpet av sommeren, vil ikke være en ny forskrift, men den vil understreke det ansvaret kommunen har med sine internkontrollsystemer, for på den måten å sørge for at dette vil ivaretas på en mer forsvarlig måte. Det er helt åpenbart, som jeg tror flere var inne på, at vi har mange regler for dette, men kanskje kunnskapen ikke er stor nok.




Jeg er ikke ingeniør, men jeg er blitt fortalt av mange som har mer kunnskap om dette, at måten vi bygger hus på i Norge i vårt kalde klima, med mye isolasjon i veggene, gjør at den naturlige ventilasjonen man hadde i husene den gangen man ikke bygde så solide hus, fører til at vi får mer plager med astma og allergi. Det høres for meg klokt og sannsynlig ut, uten at jeg dermed har vitenskapelig belegg for å si at slik er det. Men det er vel den samme byggekulturen vi tar med oss når vi bygger skoler og barnehager, nemlig at vi skal passe på at barna våre ikke fryser, og på den måten blir husene så tette at det ikke finnes noen naturlig ventilasjon.




Jeg har hatt gleden av å besøke skoler som har det som representanten Eriksen var inne på, det som kalles naturlig ventilasjon, der man bruker luftstrømmen på en klok måte som gjør at man får frisk luft inn i bygget på en helt annen måte enn med disse omfattende ventilasjonssystemene




Jeg kan ikke nok om dette, annet enn at jeg tror at vi har mye å lære her. Jeg tror også at Astma- og Allergiforbundet har mye kunnskap å bidra med, nettopp fordi de sitter med mye førstehåndskunnskap om denne typen utfordringer, rett og slett om byggeskikk. Det er også ting vi skal ta med oss, og som vi selvfølgelig også skal ta med i våre samtaler med Kommunenes Sentralforbund, slik at de kan ta dette med seg til sine medlemmer, for det tror jeg kan være en viktig erfaring å bringe videre.




La meg da avslutningsvis også si at elevene selvfølgelig har en viktig rolle. I kapittel 9a I opplæringsloven som kom i forrige stortingsperiode, som er et viktig kapittel som det var et bredt engasjement i storting og regjering for å få på plass, knyttes dette til elevenes medvirkning. Det betyr at elever har en rolle i dette. Representanten Lena Jensen utfordret meg også på om vi ikke kunne undersøke hvor langt kommunene hadde kommet med å etablere disse samarbeidsorganene på skolen. Det er en utfordring jeg tar med meg. Jeg tror det er viktig at vi pusher litt på det, slik at elevene og lærerne og de som skal sitte sammen i dette utvalget, kan ta tak i arbeidsmiljøet på en konstruktiv måte.




Det betyr at jeg antar at vi vil komme tilbake til utfordringer rundt dette i tiden framover. Men jeg er glad for Stortingets sterke engasjement i dette, som flere har vært inne på. Stortinget skal også vite at Regjeringen er opptatt av dette, og vi skal gjøre det vi kan for å gå de små skritt i riktig retning, for her er det snakk om et langsiktig arbeid.




