  Fra statlig hold blir det brukt betydelige
midler i forbindelse med innføringen av Kunnskapsløftet,
mer enn ved noen tidligere skolereform. Det er da viktig å sikre
at midlene blir brukt på en best mulig måte
for å gi lærerne, instruktørene og skolelederne
kompetanseheving med høy kvalitet.

Ved Stortingets behandling av St.meld. nr.
30 for 2003-2004 understreker kirke-, utdannings- og forskningskomiteen
behovet for å utvikle skoler og lærebedrifter
som lærende organisasjoner, og at det kun kan gjøres
ved at skoleeiere og skolene selv tar ansvar.

Regjeringen har fulgt opp dette i en egen strategi, «Kompetanse
for utvikling», der det er skoleeierne som utformer lokale
planer for kompetanseutvikling og setter i verk kompetanseutvikingstiltak.
Strategien er utarbeidet i samarbeid med Kommunenes
Sentralforbund og lærerorganisasjonene.

Strategien blir løpende vurdert av
forskningsstiftelsen Fafo. Den første aktivitetsrapporten,
for 2005, peker på at midlene som ble delt ut i 2005, har
skapt stor aktivitet for kompetanseutvikling. I tillegg til de statlige
midlene har kommunene økt bruken av egne midler
med ca. 10 pst. fra 2004 til 2005. For 2005 viser rapporten at det
særlig er skoleledelse og 2. fremmedspråk som
har blitt prioritert.

Utdanningsforbundet har presentert en rapport
utført av Norsk Respons. Den henvender seg direkte til
lærerne. Rapporten viser også at det
er stor aktivitet på feltet. 50 pst. av de spurte
lærerne i grunnskolen og 40 pst. i videregående
opplæring svarer at de har deltatt i etterutdanning knyttet
til Kunnskapsløftet.

Fafo gjennomfører også en
mer omfattende følgeevaluering av kompetanseutviklingsstrategien.
Den første delrapporten er ventet i mai. Denne
vil gi ytterligere informasjon om arbeidet med kompetanseutviklingsstrategien.

Jeg vil selvfølgelig vurdere nøye både egne
og andres rapporter om bruken av midler så langt. Foreløpig
mener jeg at det ikke er grunnlag for å endre
på den grunnleggende ansvarsdelingen som kompetanseutviklingsstrategien bygger
på. Skoleeieren har gjennom sin betydelige økonomiske
satsing ivaretatt en vesentlig del av sitt ansvar. Om aktiviteten
er målrettet nok og holder høy nok faglig kvalitet,
mener jeg det er for tidlig å gi et entydig svar
på.

Når den første
delrapporten fra Fafo kommer, vil vi trolig være
noe nærmere et svar på dette.

 La meg først si at jeg synes det er
godt at Stortinget er opptatt av hvordan vi bruker midlene til kompetanseheving,
for hele Kunnskapsløftet er et helt sett med
kompetansetiltak som skal løfte kunnskapen og kompetansen
hos våre elever. I så måte
er lærerne de aller viktigste. Vi ser at det brukes betydelige
midler til dette. Hvis man bare tar tallene for 2005,
brukes det i gjennomsnitt 6 416 kr pr. lærer på kompetanseutviklingstiltak.
Dette er betydelige summer. Så store summer har aldri
vært brukt til kompetanseheving av norske lærere.
Og det er heldigvis et fellesløft, der Stortingets opposisjon
og posisjon både før og etter
regjeringsskiftet har stått samlet. Det er jeg takknemlig
for, for det gir bredde når vi nå skal løfte
lærernes kompetanse.

Så er dette delegert til skoleeierne.
Det er klart at det er krevende når vi som overordnede
utdanningsmyndighet skal styre det som er det lokale ansvaret. Men
så langt er det etter de rapporter vi har, både
Fafos undersøkelser og andre undersøkelser, ikke
grunnlag for å si at det ikke brukes klokt og
fornuftig.

 Jeg tar utfordringen fra representanten
Dørum på aller beste måte.
Jeg er veldig glad for det engasjement som vises fra Stortinget for
at disse midlene skal brukes ordentlig, og at lærerne selvfølgelig
skal få det helt nødvendige kompetanseløftet gjennom
de betydelige bevilgningene vi nå har. For det er betydelige
bevilgninger – det er altså snakk om mer enn 600
mill. kr bare for i år, hvis en slår
sammen statens midler og kommunenes midler. Når den endelige
evalueringsrapporten fra Fafo er ferdig, vil vi ha tre
dokumenter som kan si noe om hvordan dette har gått. Det
vil da gi grunnlag for kursen videre.

Utdanningsdirektoratet har kalt inn til et
møte, som er berammet til den 23. mai, der både
KS, Utdanningsforbundet, Lektorlaget, Skolenes Landsforbund og Skolelederforbundet
er invitert, der ett av temaene på møtet – om ikke
det faktisk er det eneste temaet – vil være
eventuell justering av kursen knyttet til kompetansemidlene.
Jeg vil selvfølgelig imøtese et slikt møte
med forventning, for hvis det viser seg at direktoratet sammen med sine
samarbeidspartnere om Kompetanseløftet mener
at kursen skal justeres, er det ingenting i veien for
at man justerer kursen. Men så langt er det ikke
grunnlag for meg for å si at det er nødvendig.





                

 Jeg er svært opptatt av rådgivningstjenesten
og mener at dyktige rådgivere er viktig i norsk
skole. I Soria Moria-erklæringen sier vi både
at vi vil styrke rådgivningstjenesten, og at rådgivningstjenesten
er et prioritert område innenfor Kunnskapsløftet.

Rådgiverne har en viktig rolle, for
ved god rådgivning kan vi sikre færre
omvalg, bedre gjennomføring og bedre sikkerhet
i arbeidslivet. Etter opplæringsloven § 9–2
første ledd har eleven rett til «nødvendig
rådgiving om utdanning, yrkestilbod og yrkesval og om sosiale
spørsmål». Skoleeierne, henholdsvis kommuner
og fylkeskommuner, har ansvaret for at elever får oppfylt
denne retten. Som statsråd vil jeg jobbe for at skoleeierne
skal følge opp dette ansvaret.

Av tiltak kan jeg nevne styrking av karriereveiledning i
skolen og bidrag til å styrke det nasjonale samarbeidet om
karriereveiledning i et livslangt perspektiv. Det er opprettet et team
for karriereveiledning i Utdanningsdirektoratet. Teamet skal følge
opp arbeidet med å styrke karriereveiledningen for elevene
og lærlingene, bidra til økt kompetanse og kvalitet
på fagfeltet, styrke den europeiske dimensjonen gjennom
Euroguidance Norway, og bidra til en mer enhetlig og samordnet karriereveiledning nasjonalt.

Videre vil jeg nevne partnerskap for karriereveiledning.
Departementet har tatt initiativ til å etablere
regionale partnerskap for utdannings-
og yrkesrådgivning på fylkesplan i samarbeid
med berørte parter. Utdanningsdirektoratet har bedt fylkeskommunene
initiere et forpliktende samarbeid mellom
skoleeier, Aetat, voksenopplæring, arbeidsliv og høgskoler
og universitet om å styrke koordinering, kompetanse, kvalitet
og tilgang på karriereveiledning.

I tillegg har vi et nettverk for
karriereveiledning for høgskoler og universiteter som har, eller
utvikler, rådgiverutdanninger. Målet
med nettverket er å utvikle og styrke rådgiverutdanningene
og bygge et sterkere fagmiljø. Det er bevilget midler til
utvikling av nettverket og til kompetanseutvikling for rådgiverutdannere.

Så er det en ny nettressurs for rådgivere
og veiledere. Det startes i disse dager et arbeid for å utvikle
en nettbasert ressurs for rådgivere der de kan hente informasjon, inspirasjon, gode
eksempler, veiledningsverktøy etc.

Jeg vil også gjerne påpeke
at vi har gående flere andre viktige
prosjekt som berører dette området, som jeg gjerne
vil komme tilbake til på et senere tidspunkt. Dette gjelder
bl.a. den stortingsmeldingen vi har under arbeid, om sosial
utjevning, og vi har et arbeid i gang om det som heter frafallsgruppen,
for å finne ut hvorfor vi har så stort frafall
fra videregående skole. Disse skal gi meg råd,
bl.a. på dette feltet. Vi har også i
gang et arbeid om endring av forskriften til opplæringsloven.

 Jeg synes det er veldig prisverdig med engasjement
for rådgivningstjenesten, og rådgivningstjenesten
er veldig viktig. Det betyr at det å gi ungdom gode, presise
råd om et stadig mer komplekst arbeidsliv og samfunnsliv
er veldig viktig. Jeg har til hensikt å styrke rådgivningstjenesten.
Men det er til syvende og sist skoleeierens ansvar hvordan dette
skal gjøres.

Jeg registrerer med glede at det har vært
etterutdanning og videreutdanning for rådgivere, og det
er positivt. Vi ser også mange av de tiltakene
vi nå setter i gang fra høsten, ikke
minst gjelder dette programvalgte fag. Vi tror at når man
kan få smakebiter av yrkeslivet, kan det også gjøre
at man får mindre frafall fra videregående
skole.

Mange ulike tiltak trekker nå i riktig
retning, og jeg vil derfor være varsom med å konkludere
på hvilke tiltak vi går videre med, i tillegg
til dem jeg allerede har skissert at vi er i gang med.

 Jeg deler engasjementet om at vi må ha gode
rådgivere. Rådgivere har en veldig viktig rolle
i å rådgi ungdom i et meget komplekst samfunns-,
arbeids- og utdanningsliv. Det er også riktig
at mange av disse valgene vil dreie seg om utlandet. Det
betyr at rådgiverne får en enda viktigere
rolle også med å veilede i forhold til stadig
mer aggressiv markedsføring fra utenlandske
universitet for å rekruttere norske ungdommer – ikke
minst. Dette er kompetanse som rådgiverne skal ha, en del
av den jobben de skal ha. Jeg har tillit til at skoleeierne gjør
denne jobben sammen med rådgiverne, for at de skal få kompetansepåfyll.
Det å være rådgiver er en krevende,
men veldig spennende og interessant
jobb, som jeg er overbevist om at representanten Tenden vet, siden
hun selv har vært rådgiver i den videregående
skolen.

Vi følger dette nøye. Jeg
har skissert mange ulike tiltak i dag, som vi tror vil ha god effekt
på en bedre rådgivningstjeneste. Vi
har flere prosjekt på gang, som jeg vil komme tilbake til både
når det gjelder stortingsmeldinger og frafallsgruppen.
De øvrige spørsmålene som representanten
Tenden tar opp, vil vi fortløpende komme tilbake til når
de er modne for det.





                

 Innledningsvis vil jeg presisere at den offentlige
grunnskolen skal være åpen for alle,
uavhengig av foreldrenes økonomi. Det var stor tverrpolitisk
enighet om å presisere retten til gratis
offentlig grunnskoleopplæring – eller
det såkalte gratisprinsippet – ved lovendringen
i 2003.

Lovbestemmelsen i opplæringsloven § 2–15
slår fast at den offentlige grunnskoleopplæringen
skal være gratis for alle elever. Det
betyr at kommunen ikke kan kreve betaling for verken undervisningsmateriell eller
aktiviteter som foregår i skolens regi, og som
er en del av den obligatoriske undervisningen. Det er laget et eget
rundskriv som presiserer og fortolker lovbestemmelsen. Rundskrivet
ble i sin tid sendt kommunene med beskjed om å sørge for
at alle grunnskoler, foreldre og elever ble orientert
om innholdet. I rundskrivet er bl.a. spørsmålet
om egenandeler til dekning av leirskole og andre turer
og spørsmålet om frivillige gaver, dugnader m.m.
omtalt. Det er f.eks. ikke lovfestet et forbud mot at
skolen kan ta imot ulike former for frivillig innsats, f.eks. også økonomiske
bidrag, så lenge bidraget brukes slik at det kommer hele gruppen eller
klassen til gode. Det er imidlertid en klar forutsetning at ingen
må utsettes for press for å yte innsatsen.

Retten til gratis grunnskoleopplæring
sett i sammenheng med at skolene kan motta gaver og andre
former for frivillige bidrag kan selvsagt føre
til at det oppstår tvil og spørsmål knyttet
til grensene for gratisprinsippet. Medieoppslagene den siste tiden
kan tyde på at det er mange kommuner og skoler
som ikke har satt seg godt nok inn i rundskrivet.

Enkelte henvendelser tyder imidlertid på at
det gjennom praktiseringen av gratisprinsippet er avdekket nye problemstillinger
som må avklares. Dette blir nå vurdert av Utdanningsdirektoratet,
som har ansvaret for å tolke gjeldende regelverk på nasjonalt
nivå. Jeg vil derfor avvente Utdanningsdirektoratets vurdering
før jeg tar stilling til om det er behov for nye tiltak eller noen
form for evaluering av praktiseringen av gratisprinsippet.

  I prinsippet er dette håndtert lokalt.
Vi har sendt ut et rundskriv som presiserer hvordan dette skal forstås
på nasjonalt nivå. Så er det bestandig
slik at man kan komme opp i praktiske situasjoner i skolen som man
må finne en praktisk tilnærming til. Det er mitt
helt bestemte inntrykk at det finner man i all
hovedsak praktiske tilnærminger til og lemping på.

Det er viktig for vår regjering, men
jeg tror det er viktig også for Stortinget i
sin helhet, å hegne om at gratisprinsippet er et veldig
viktig prinsipp, et viktig ideologisk prinsipp for skolen, at skolen
skal være åpen, gratis og
tilgjengelig for alle.

Man vil hele tiden komme opp i grensetilfeller
som vil være vanskelig og
krevende. Dette må løses lokalt, slik som det
historisk har vært løst lokalt – gjerne
i klasserommet sammen med foreldrene, eller i den grad
det er nødvendig, så kobler man inn skoleledelsen.
I den grad det ikke er nok, kobler man inn lokaldemokratiet
for øvrig i kommunen. Slik må dette i praksis
håndteres.

 Jeg tror nesten svaret på det må være
nei, men la meg presisere hva jeg da sier. Vi sier at
det er nødvendig med nasjonale normer og regler for hvordan
gratisprinsippet skal være. Det betyr at det er et viktig
prinsipp å hegne om at norsk skole skal være
gratis.

Så vil man måtte finne praktiske
løsninger lokalt når denne situasjonen
oppstår, slik det er i dag. Det betyr at det finnes et
nasjonalt regelverk, og Utdanningsdirektoratet er de som håndterer
dette på vegne av departementet og Stortinget, hvordan
dette skal forstås.

Hvis man ikke hadde hatt nasjonale
regler, ville det sannsynligvis åpnet for en veldig stor
forskjellsbehandling i den enkelte kommune, som i seg selv vil være
uheldig og generere ny debatt. Jeg tror at den måten vi
har løst dette på ved at direktoratet og vi håndterer
nasjonale regler, men at man finner en praktisk tilnærming
i de fleste tilfellene helt uten konflikt lokalt, er den kloke balansegangen
for å hegne om gratisprinsippet.





                

 ADHD er en diagnose som skal stilles
av helsevesenet. Det er en antatt forekomst på 3–5
pst. Diagnosen innebærer symptomer som
forårsaker læringsproblem.

Sosial- og helsedirektoratet har gitt ut en
veileder i 2005 som skal sikre kvaliteten på utredningsarbeidet. Dersom
det gis spesialundervisning etter enkeltvedtak, vil individuell
opplæringsplan – IOP – være
en viktig del av individuell plan – IP.

Utdanningsdirektoratet har nylig levert en
statusrapport om barn og unge med ADHD og liknende atferdsvansker
ut fra et skoleperspektiv. Barn med disse og tilgrensende vansker
har nytte av skoler med strukturert læringsmiljø,
som har en planlagt og bevisst stil i forhold til elever, og tett
oppfølging av lærere. For elever med ADHD er forutsigbarhet
på alle områder
viktig, og det er særlig to program som er i bruk – via
Utdanningsdirektoratet – for å redusere uro i
skolen, nemlig LP-modellen – læringsmiljø og
pedagogisk analyse – og PALS-programmet – positiv
atferd, støttende læringsmiljø og samhandling
i skolen.

Jeg vil understreke at elever med ADHD er hele
skolens ansvar. Den pedagogisk psykologiske tjenesten           – PPT – spesialpedagogiske
kompetansesentre, helsevesenet, sosialetat, barnevern, trygdeetat,
Aetat og andre instanser vil på ulike tidspunkt
og i varierende grad være aktuelle
samarbeidspartnere.

Rapporten viser til vellykkede modeller for
tverretatlig samarbeid rundt diagnosegruppen.
Det gjelder utredningsarbeid hvor kompetansesenter, sykehus, PPT,
tyngdepunkt og spesialisthelsetjeneste har strukturert sitt samarbeid.
Videre foregår det et samarbeid mellom
kompetansesenter, kommuner, BUP-klinikker og når det gjelder helse
og habilitering.

Et typisk trekk ved disse modellene er at de
er strukturerte i forhold til å fordele ansvar og roller.
Hver sak får tildelt en saksbehandler, og det blir færre å forholde
seg til.

Rapporten danner grunnlaget for vårt
videre arbeid på feltet. Blant annet vil departementet
vurdere hvordan man kan bidra til å sikre et
tverretatlig og tverrfaglig samarbeid på lokalt,
regionalt og nasjonalt nivå.

 Ja, jeg synes det er en god idé. Vi
vurderer å utarbeide og sende ut en veileder som vil gi
informasjon om dette til skoler og barnehager, slik at man i større
grad blir oppmerksom på problemet.

Men la meg si at det er en veldig krevende
situasjon i klassen med en elev med ADHD. Det er også en
veldig krevende situasjon for det enkelte barn, og det
kreves stor kompetanse både for å håndtere
det rent praktisk og også for å gi nødvendig
faglig hjelp. Det betyr at etter- og videreutdanning vil være
aktuelle tiltak, og jeg tror nok også det er
nødvendig å si at vi har bruk for mer forskning
på dette feltet. Dette er jo en krevende situasjon
for de familiene og den skolen som
har barn med ADHD, som i stor grad kan ødelegge et læringsmiljø,
men som har bruk for rettledning og hjelp.

Vi er positive til å følge
opp rapporten fra Utdanningsdirektoratet med nye tiltak og informasjon
til skoler og foreldre.

 Det er i utgangspunktet skolens og skoleeiers
ansvar å legge til rette for dette. Vi tilfører
nå, som jeg sa i et tidligere svar her, betydelige midler
til etter- og videreutdanning knyttet til Kunnskapsløftet,
og det er også mulig å tenke seg at
man kan ha mer etter- og videreutdanning på dette feltet.
Det vil vi komme tilbake til.

Det er en krevende situasjon, og det er mye
offentlig fokusering rundt dette. Det er bra. Det betyr at vi kan komme
videre, men nå har vi fått rapporten fra direktoratet.
Vi skal viderebehandle den og se på hvilke tiltak vi mener
det kan være klokt å komme med, men både
vi, direktoratet og Helsedepartementet fokuserer på dette,
så jeg håper at vi til slutt i dette løpet
vil komme opp med mange gode tiltak som bedrer situasjonen
for disse barna og for skolen.





                

 Det fordeles nær 60 mill. kr i 2006
til kompetanseheving i barnehagesektoren. Det er en begivenhet for
barnehagesektoren, og det har aldri vært tildelt
så mye midler som dette. Jeg er glad for at både
den forrige og den sittende regjering er enige om dette.

Det er ingen tvil om at nok personale og kompetent personale
er viktig å satse på for å oppnå kvalitet
i barnehagen. Fokus i år er satt på innføring
av ny rammeplan for barnehagens innhold og oppgaver.

Midlene fordeles på følgende
områder: innføring av rammeplanen, kompetanseutvikling,
praksisrettet forskning og utviklingsarbeid. Som representanten
Molvær Grimstad sier, har fylkesmennene fått 9
mill. kr ekstra til å drive veiledning om rammeplanen
og barnehageloven. Det gis totalt 20 mill. kr fra Kunnskapsdepartementet
til fylkesmennene for gjennomføring av tiltak i tråd
med Regjeringens overordnede satsing på barnehagesektoren.
I 2006 skal det legges særlig vekt på ny lov og
rammeplan.

Vi ønsker å vie noen
områder særlig oppmerksomhet. Det
gis 7 mill. kr til opplæring og utviklingstiltak som kan bedre
språkforståelsen blant minoritetsspråklige
barn i førskolealder. Videre fordeles 7,5 mill. kr til
lokalt utviklingsarbeid for å bedre
tverretatlig kompetanse og samarbeid til beste
for barn med nedsatt funksjonsevne eller andre
særskilte behov for tilpasset omsorg og opplæring. Likestillingsarbeidet
i barnehagen – herunder tilrettelegging for flere menn – skal
videreføres.

For første gang får
barnehagene et praksisrettet forsknings- og utviklingsprogram
på i alt 26 mill. kr. Det er viktig å få mer
kunnskap om barns liv i barnehagen, og det er viktig at utviklingsarbeidet
i barnehagen bygger på kunnskap. Det gis 13 mill. kr til
forskning, som fordeles gjennom Norges forskningsråd. Videre
er det satt av 13 mill. kr til utviklingsarbeid i barnehagen
via fylkesmennene. Det kommer i tillegg til de 20 mill. kr som er
tildelt særskilt til fylkesmennene for å ivareta
Barnehageløftet.

Opplæringstilbud for styrere og pedagogiske
ledere inngår i planen. Lederne i barnehagene får
mulighet til å bli godt skolert i rammeplanen. Videre vil
det legges til rette for gratis videreutdanningstilbud
i pedagogisk utviklingsarbeid for førskolelærere.
Et slikt tilbud har tidligere vært et vellykket prosjekt
ved tre høgskoler, og det legges nå opp til å gjøre
dette nasjonalt fra høsten 2006.

  Brukerundersøkelser viser at noe
av det vi er mest fornøyd med i Norge, er barnehagene
våre. Det er høy brukertilfredshet blant foreldre,
og vi har veldig høy kvalitet i norske barnehager.
Det skal vi ha.

Jeg er glad for at representanten Molvær
Grimstad understreker kvalitet. For vår regjering er det
selvfølgelig helt avgjørende. Derfor har vi innskjerpet
loven i forhold til dispensasjon. Vi har også vedtatt
en ny rammeplan, som er et helt sett med gode tiltak som
sikrer kvaliteten og det pedagogiske tilbudet i barnehagen.

De 60 mill. kr som vi nå tilfører
barnehagene i forbindelse med ulike kompetansehevende tiltak, vil
styrke det som er vår regjerings anliggende, og som jeg
forstår representanten Molvær Grimstad stiller
seg bak, nemlig et kompetanseløft for de ansatte i barnehagen.
Man vil også ta i bruk forskning på hvordan
barnehagen rent faktisk fungerer.

Vi er inne i et voldsomt løft
for en veldig viktig sektor. Det betyr at vi har bruk for mer kunnskap
om hva som foregår i barnehagene.

  Hvis det i det eksemplet representanten Molvær
Grimstad tar opp, er plass til en ekstra småbarnsavdeling
i en barnehage, er det fint. Det betyr at flere barn får
et kvalitativt godt tilbud, hvis arealet er innenfor
de lover og forskrifter vi har. Det er positivt.

Vår regjering har høy fokusering
på kvalitet. Vi har en omfattende serie av konferanser
rundt om i Norge, som ofte arrangeres av fylkesmennene,
der kvaliteten hele tiden er det viktigste
som det fokuseres på. Det er fylkesmennene som har tilsynsmyndighet
med dette. De er nøye på at kvaliteten
etterleves. Vi har styrket kvalitetskravene til barnehagene, slik
at dette skal være et pedagogisk tilbud. Dette
er styrket i forhold til den forrige regjeringen. Vi har
fortsatt sterk fokusering på dette. La meg si at det ikke
er noen grunn til å tro at ikke barnehagekvaliteten
i Norge fortsatt vil styrkes, simpelthen fordi foreldre
og lokale barnehagemyndigheter, alle, vil være
interessert i det. Jeg har ennå ikke
truffet det mennesket som ikke mener at vi skal
ha høy og stigende kvalitet i norske barnehager.





                

