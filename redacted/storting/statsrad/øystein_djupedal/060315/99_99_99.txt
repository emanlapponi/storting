  Målet med en stipendiatstilling er
fullført forskerutdanning
fram til doktorgrad. Stillingen er en åremålsstilling
med normal åremålsperiode fire år
og med 25 pst. pliktarbeid. Tilsettingsperioden skal omfatte tre år
med ren forskerutdanning.

Kunnskapsdepartementet har 31. januar 2006,
i medhold av lov om universiteter og høyskoler § 6-4
fjerde ledd, fastsatt forskrift om ansettelsesvilkår
for stillinger som postdoktor, stipendiat, vitenskapelig assistent
og spesialistkandidat. Forskriften inneholder bl.a. bestemmelser om
rett til permisjon etter lov eller tariffavtale
og forlenging av tilsettingsforhold på grunn av permisjon.

Det er et overordnet hensyn for departementet
at forholdene legges til rette for at stipendiater kan fullføre
forskerutdanningen innenfor tilsettingsperioden.
Således er alle tidligere bestemmelser om stipendiaters
rett til forlenging av tilsettingsperioden på grunn av
sykefravær videreført i forskriften. Alle
sykefravær utover to uker gir rett til forlenging av tilsettingsperioden.

Når det gjelder representanten Dørums
spørsmål, kan det se ut som om dette dreier
seg om oppsamling av sykefravær som hver for seg utgjør
under to uker. Jeg vil imidlertid understreke at når jeg sier
at alle tidligere bestemmelser om eget sykefravær
er videreført, innebærer dette at institusjonene
kan videreføre praksis på samme måte som
i henhold til tidligere regelverk.

Vi vil videre understreke at arbeidsgiver
ved kronisk sykdom og belastninger for øvrig i alle
tilfeller må legge arbeidsforholdene best mulig til rette.
Ved mange kortvarige fravær som ikke kommer opp
i to uker, kan arbeidsgiver vurdere
ensidig reduksjon i pliktarbeidsdelen, slik
at stipendiaten kan nå målet om fullført
forskerutdanning fram til
doktorgrad innenfor fireårsperioden.

Det er imidlertid en annen side ved
det nye reglementet enn den spørsmålsstilleren
tar opp, som vi er gjort kjent med, og som jeg vil ta fatt i. Det
tidligere regelverket for stipendiater
inneholdt en bestemmelse om at en
stipendiat i særskilte tilfeller kunne få forlenging
av tilsettingsperioden for forhold som var til hinder for stipendiatens
forskningsprogresjon. Som eksempler
på slike forhold var nevnt særlige omsorgsbelastninger eller
uforutsette hindringer av arbeidsmessig art som ikke kunne
lastes stipendiaten. Denne bestemmelsen ble ikke videreført
fordi vi i første omgang vurderte det dit hen
at dette var ivaretatt andre steder.

Regjeringen er svært opptatt at av
stipendiatene har arbeidsbetingelser som gjør at de kan
fullføre studiet, og som ivaretar stipendiater med omsorgsbelastninger.
På grunnlag av de tilbakemeldingene vi har fått,
ser vi at den nye forskriften kan innebære en svekkelse
på dette punktet, og departementet er i ferd med å vurdere
hvordan vi best kan sikre at disse rettighetene blir videreført.

Departementet har i forskriften også innskjerpet
arbeidsgivers ansvar bl.a. ved å presisere at både
stipendiat og veileder er ansvarlig for den årlige
rapporten om framdriften i forskerutdanningen. Departementet har
tillit til at institusjonene i universitets- og høyskolesektoren
er seg sitt ansvar bevisst.

  Vi har ikke innskjerpet bestemmelsene
knyttet til dette. Vi ønsker at de skal videreføres.
Men vi har gjennom prosessen blitt oppmerksom på et forhold
som ikke berøres i representantens spørsmål.
Det går på dem som har særlige omsorgsbelastninger eller
uforutsette hindringer av arbeidsmessig art som ikke kan
lastes stipendiaten. Denne bestemmelsen ble tatt bort, fordi vi
antok at den ble ivaretatt av øvrige bestemmelser, men
vi ser gjennom prosessen at dette kan medføre en innstramming
som ikke var vår hensikt. Det betyr at vi vil
komme tilbake til dette.

De øvrige forhold knyttet til sykefravær
er ivaretatt i den nye forskriften i tråd med den tidligere
forskriften, så det er ingen innstramming av dette fra
departementets side.

 Som jeg har presisert, er alle tidligere
bestemmelser om stipendiaters rett til forlengelse av tilsettingsperiode
på grunnlag av sykdom videreført i forskriften.
Dette er et institusjonsansvar. Det betyr at i den grad noen
institusjoner er i tvil om hvordan denne forskriften er å forstå,
er den å forstå slik statsråden nå har
sagt det til representanten Dørum.





                

 Gaveforsterkningsordningen ble vedtatt
av Stortinget i forbindelse med budsjettbehandlingen for 2006, jf.
Budsjett-innst. S. nr. 12 for 2005-2006. Ordningen innebærer
at det offentlige bidrar med 25 pst. av gavebeløpet ved
private gaver på over 5 mill. kr. Gavene skal gå til
langsiktig grunnleggende forskning og gjelder kun for
gaver gitt til Norges forskningsråd, Det Norske
Videnskaps-Akademi, universitetene og til høyskoler med
rett til å tildele doktorgrad. Gavene må være
gitt etter 1. august 2004.

Gaveforsterkningsordningen finansieres over
kap. 286 post 50, Fondet for forskning og nyskaping, og
i budsjettet for 2006 er det øremerket 50 mill. kr til
ordningen.

Retningslinjene for ordningen ble fastsatt
av departementet i forrige uke. Forskningsrådet,
som forvalter ordningen, vil kunngjøre
en dato for når gavemottakerne tidligst kan sende
inn en anmodning om utbetaling av midler fra denne ordningen. På bakgrunn
av dette er det foreløpig ikke foretatt noen
utbetaling av midler fra ordningen.

Jeg kan si at ordningen allerede nå ser
ut til å være en suksess. Basert på en
forespørsel som Forskningsrådet
har gjort overfor de viktigste aktørene,
ligger det an til at etterspørselen etter ordningen
er betydelig høyere enn forutsatt i budsjettet for 2006.
Jeg vil derfor komme tilbake til denne saken i forbindelse med revidert
nasjonalbudsjett for 2006.

  Jeg er enig med spørreren i at det
er positivt at mange nå velger å gi donasjoner
til norsk forskning. Gaveforsterkningsordningen er i så måte
en ordning som så langt synes å ha vært en
suksess. Vi vet ikke i dag hvor mye det er snakk om, eventuelt
hvor mye mer enn det Stortinget allerede har bevilget til ordningen,
dette vil medføre. Men dette er spørsmål
vi vil komme tilbake til i revidert nasjonalbudsjett, når
vi har innhentet mer informasjon om omfanget.

Vi vet at det finnes noen store enkeltdonasjoner
som i seg selv er av et så stort omfang at det vil bety
større utlegg for denne ordningen.

 Jeg synes det er positivt at mange gir gaver
til norsk forskning. Det regelverket
som er knyttet til gaveforsterkningsordningen, er akkurat etablert,
og, som jeg sa i mitt første svar, forskriften
er akkurat fastsatt. Fristen vil nå bli sendt ut til dem
som har interesse av dette. Det vil være
uriktig, tror jeg, å signalisere en endring av
dagens ordning så lenge den ikke engang er innfaset ennå.
Jeg vil komme tilbake, som jeg har sagt, til Stortinget med en redegjørelse
rundt dette knyttet til revidert nasjonalbudsjett. Så vil
vi selvfølgelig se om det er behov for en endring
over tid. Jeg tror ikke det er riktig av meg i dag å signalisere
en endring, men det er positivt at private donorer gir penger til
norske forskningsinstitusjoner og norsk forskning. Det
trenger vi mer av – ikke mindre.





                

  PISA 2003 viser at norske elever
rapporterer om mye uro og bråk i klassen. Tallene fra PISA
viser at 40 pst. av elevene rapporterer om bråk og uro
i timene. 34 pst. rapporterer at lærerne må vente
lenge før elevene roer seg. 35 pst. av elevene sier
at mye av timen går før de begynner å arbeide. Om
lag en tredel av norske elever sier at de negative
trekkene ved klassemiljøet opptrer i de fleste eller
i alle timer. Nye tall fra Elevinspektørene for
2004–2005 sammenfaller med resultatene fra PISA-undersøkelsen.

Det som sies i PISA-undersøkelsen,
understøttes av TIMSS. For mange norske klasserom
kjennetegnes av mange avbrytelser og umotiverte elever.

Barn og unge med ADHD er en gruppe
elever som først og fremst sliter med oppmerksomhets- og
konsentrasjonsproblemer og/eller hyperaktivitet. Dette
fører til at læring kan forstyrres, både
skolefaglig og sosialt.

I henhold til opplæringsloven skal alle
elever ha tilpasset opplæring. Elever som har spesielle
behov, har rett til spesialundervisning etter enkeltvedtak.
Det er kommuner og fylkeskommuner som har ansvaret for tilrettelegging av
opplæringstilbudet. Det statlige spesialpedagogiske støttesystemet,
Statped, kan bistå kommuner med veiledning og fagkompetanse.

Det skal utarbeides individuell opplæringsplan
for elever som etter en sakkyndig vurdering har rett til
spesialundervisning.

Elever med store oppmerksomhets- og konsentrasjonsproblemer
har behov for spesiell tilrettelegging av opplæringssituasjonen.
Elevene trenger variasjon i hverdagen, samtidig
som de er avhengig av struktur og grensesetting. Mange har behov
for individuell veiledning gjennom hele skoledagen og
har ofte behov for tilbud og tiltak som krever omfattende
tverrfaglig og tverretatlig tilrettelegging. For å gi elever
med ADHD tilpasset opplæring stilles det høye
krav til kompetanse i alle ledd: lærerpersonalet,
skolens administrasjon, den pedagogisk-psykologiske tjenesten, oppfølgingstjenesten
mv. Et tilpasset pedagogisk tilbud må ta utgangspunkt i
elevens sterke sider. Et nært samarbeid
med foreldre er nødvendig, og det må legges opp
til jevnlig vurdering av tilbudet.

Det spesialpedagogiske støttesystemet
har registrert økt etterspørsel etter
tjenester fra lokalt nivå. Det gjelder så vel
kunnskapsspredning om ADHD som utviklingsarbeid på området
og tiltak rettet mot enkeltpersoner.

Sosial- og helsedirektoratet har nylig utarbeidet
en veiledning for diagnostisering og behandling av ADHD. Veiledningen
er utarbeidet for primærhelsetjenesten og spesialisthelsetjenesten.
Her understrekes det at et legemiddel aldri skal gis uten
at det iverksettes andre aktuelle hjelpetiltak,
som f.eks. støttetiltak i skolen. Behandlende lege
må følge opp pasientene for å avdekke
mangler ved behandlingen, eventuelle bivirkninger og for å registrere nytten
av behandlingen. Individuell plan kan samordne tiltakene
fra alle sektorer – også individuell
opplæringsplan, såkalt IOP.

Veilederen og nye forskriftsregler fra Sosial-
og helsedirektoratet strammer inn medikamenttilbudet til barn. En funksjonsutredning
med tanke på skolebaserte støttetiltak skal foreligge
før eventuell medikamentell behandling. SINTEF
har fått i oppdrag å evaluere
regelverket, veilederen og at utviklingen med bruk av legemidler
foregår etter intensjonen.

Stortinget bad i Budsjett-innst. S. nr. 12
for 2005-2006 Regjeringen gjøre rede for hvordan
forskningsinnsats og praktisk arbeid, tverrfaglig og på tvers
av forvaltningsnivåer, kan styrkes for å hjelpe
barn og unge med ADHD og lignende adferdsvansker. Utdanningsdirektoratet
har fått i oppdrag å utarbeide en rapport innen
15. april 2006. Rapporten vil være med på å danne
grunnlaget for vårt videre arbeid på feltet.

 Det er selvfølgelig riktig at det
er en stor utfordring å ha et elevmiljø i
klassen som stimulerer til læring. Det at det er mye uro
i norske klasserom, er en utfordring
for skolen og for oss som politikere med hensyn til hvordan vi skal
tilrettelegge for at elevene faktisk skal ha trygghet i skolehverdagen, og
at læringsmiljøet skal være
godt.

Vi har nå, knyttet til ADHD-problematikk,
satt i gang flere prosjekter og utredninger, som jeg refererte til
i mitt første innlegg, og vi vil komme tilbake
til hvordan vi vil følge dette videre opp. Men det er klart
at når også Elevinspektørene
peker på uro i klassen – TIMSS gjør det
og PISA-undersøkelser gjør det – så er
dette noe vi på bred basis må angripe. Men jeg
vil ikke nå ta stilling til hvordan vi skal følge
opp de rapportene, og hva som vil være konklusjonen
i disse rapportene. Det er det altfor tidlig å ha noen
formening om.

 Nå spørs det om det noensinne
i norsk historie har vært slik at ro
og orden er det som preger norske klasserom. Det er klart
at barn er forskjellige, og barn har bruk for ulike former for å bli
sett. Vi har fra vår side også tro
på at flere pedagoger i skolen er et viktig tiltak for
at barn skal ha muligheten til å tilpasse seg undervisning.
Så er det noen barn som har bruk for mer hjelp
og veiledning, og det har de også en rett til
ifølge norsk lov. Men uro i sin alminnelighet er et problem
som vi ønsker å ta tak i. Elevene selv sier
det er et problem, og internasjonale undersøkelser viser
at det er et problem. Men det vi også vet, er
at mange av de elevene som faktisk står for uro og bråk,
har bruk for spesielle tiltak, og derfor er det nødvendig ikke
minst knyttet til ADHD-problematikken. Men dette er jo et problem
som går langt videre enn til bare å gjelde
de elevene som har så omfattende diagnoser som det. Dette
er ting vi arbeider med. Men i utgangspunktet vil dette være
en tilrettelegging på skolenivå. Og det er klart
at det vil være pedagogen, læreren og
skoleledelsen som i utgangspunktet må sørge for
at det er et godt læringsmiljø i skolen. Men vi skal
selvfølgelig fra departement og regjering gjøre
det vi kan for å kartlegge og gi råd og veiledning
gjennom direktoratet, gjennom fylkesmenn og gjennom de ulike ordninger
vi har, og eventuelt komme tilbake til spesielle tiltak når
rapporten ligger på mitt bord.





                

