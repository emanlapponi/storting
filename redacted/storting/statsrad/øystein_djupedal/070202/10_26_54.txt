 Bare det at Stortinget tar opp denne type problemstilling, er veldig viktig for å komme videre. Vi fra departementet, selvfølgelig i samarbeid med det øvrige samfunns- og arbeidsliv, har en veldig viktig rolle å spille. At man får offentlig oppmerksomhet gjennom en interpellasjonsdebatt i Stortinget, er et veldig viktig bidrag, som sender et veldig tydelig signal om at Stortinget er opptatt av denne problemstillingen og ønsker å gå videre med den. La meg gi ros til interpellanten for å reise en veldig viktig debatt om et veldig viktig tema. Og jeg tror alle erkjenne at dette selvfølgelig krever et tett samarbeid mellom mange ulike aktører.




Det er minst like viktig å få guttene til å velge utradisjonelt som det er å få jentene til å velge utradisjonelt. Den strategien vi har hatt for å få flere menn i barnehagene, har vært ganske vellykket. Når man besøker barnehager som har gutter, ser man at det ofte er ganske enkle ting som gjør at de forblir i barnehagen. Guttene har hatt en tendens til å være der en kort tid, og så forsvinner de. Litt spøkefullt sagt: Guttene har ikke hatt noen å prate med. Det betyr noe så enkelt som at hvis man har to mannlige ansatte, og har begge på samme avdeling og ikke én gutt på hver avdeling, gjør det at de blir lenger. Da har de noen å diskutere fotballkamper eller lotto- eller tippekuponger med. Det er så enkle sosiale mekanismer som skal til for å lykkes med at guttene blir lenger i barnehagen. Dette bevisstgjøringsarbeidet har de vært flinke, f.eks. ved Dronning Mauds Minde i Trondheim, som er den største institusjonen som utdanner førskolelærere. Vi ser at rekrutteringa har blitt bedre. Det er bare ett eksempel på hva man kan gjøre med kunnskap.




Interpellanten har helt rett i at vi ikke skal prøve finne opp kruttet på nytt. Det finnes veldig mye erfaring og kunnskap. Over år er det innhentet mye på dette området. Derfor bygger vi videre på det i den nye strategien vi skal lansere.




La meg understreke de to andre tiltakene vi er i gang med.




Nasjonalt forum for realfag er etablert i samarbeid med arbeidslivet og utdanningsinstitusjonene. Vi har hatt vårt første møte, og vi skal ha et nytt møte nå i starten av februar. Å få kvinner til realfag er et veldig viktig tema her. Jeg er veldig glad for at partene i arbeidslivet og utdanningsinstitusjonene også ser hvor viktig dette er. Dette vil være et tema jeg vil ta opp for å få en egen strategi for hvordan få kvinner til å velge de yrkene som knyttes til realfag.




Det andre er den komiteen – Kvinner i forskning – som har vært ledet av Kari Melby fra NTNU, og som nå avslutter sitt treårige arbeid. Den skal overlevere en evalueringsrapport til meg om kort tid. Vi har allerede besluttet å videreføre dette, for vi ser at kvinner har gjort et stort inntog innenfor akademia. Det er et flertall av kvinnelige studenter, og mange stillinger på lavere nivå besettes av kvinner. Men vi ser også en veldig skjev rekruttering til de høyeste vitenskapelige stillingene, særlig innenfor teknologi og naturvitenskap. Det er en veldig viktig utfordring for oss i akademia å få et mer likestilt arbeidsliv også i de øverste ledende stillingene ved universitetene og forskningsinstitusjonene våre. Vi går glipp av så mye talent og så mye dyktighet simpelthen fordi kvinner ikke tar de lengste utdanningene innenfor disse fagene. På denne måten gjør vi Norge som nasjon fattigere. Så dette har også et nasjonalt perspektiv, ikke bare et kjønnsperspektiv.




