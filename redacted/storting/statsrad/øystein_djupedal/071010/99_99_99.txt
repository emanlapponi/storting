  Gratis læremidler for videregående
opplæring ble innført for Vg2 nå i høst.
Innkjøp av læremidler skjer i hovedsak ved at
fylkeskommunene inngår avtaler om læremiddelkjøp etter en
anbudsrunde. Det har deretter som regel vært
opp til skolene å bestille de læremidler de ønsker,
i henhold til disse avtalene. At skolene gis myndighet til å bestemme hvilke
læremidler de ønsker, henger sammen med prinsippet
om metodefrihet i Kunnskapsløftet.

Innkjøp av læremidler foregår
gjennom privatrettslige avtaler mellom skoleeier og selger
av læremidler, dvs. bokhandlerleddet. Kommuner og fylkeskommuner
har ikke rapporteringsplikt på læremiddelkjøp
til departementet.

Det har i år oppstått store
problemer med levering av læremidler
til Vg2. Leveringsproblemene skyldes trolig flere grunner og en
kombinasjon av disse:

Bestillingene på skolebøker
har kommet sent.

Forlagssentralen har opplevd store leveringsproblemer.

Etterbehandling av bøker, bl.a. plasting og påføring av
strekkoder, har ført til nok en flaksehals.

Jeg ser svært alvorlig på den
situasjonen som har oppstått. Den 3. oktober
hadde jeg derfor et møte med representanter fra
forlagene og distributørene av læremidler for å få oppklart
situasjonen. Jeg ble da forsikret om at alle de bestilte
læremidler ville være ute hos elevene
i løpet av noen uker – to uker, ble
det sagt, men jeg har gitt dem en uke ekstra.

Jeg vil ha et nytt møte
med forlagene, distributørene og bokhandlerleddet på nyåret.
Jeg vil dessuten i møte med fylkeskommunen
understreke behovet for å komme langt tidligere i gang
neste år med forberedelser og bestillinger av lærebøker,
slik at det er hos forlagene før. På den måten kan
vi sikre at slike problemer som har
oppstått i år, ikke skal skje neste
høst.

Eirin Faldet hadde
her overtatt presidentplassen.

  Helt siden vedtaket i fjor høst om
innføring av gratis læremidler og hvordan
det skulle gjennomføres, har det selvfølgelig vært
fokusert sterkt på dette i departementet. Vi har fått forsikringer
om at forlagene var i rute, og at dette kom til å bli håndtert
slik det skal håndteres. Det er mange ulike årsaker
til at det i høst ikke har gått slik
vi hadde ønsket    – sen bestilling,
store problemer med leveranser fra distributørene,
og nye datasystemer som ikke har fungert hensiktsmessig.
Vi har fått mange forklaringer og bortforklaringer fra
de mange aktørene her.

I starten av september fikk vi på nytt
inntrykk av at dette nå var håndterbart. Det betyr
at vi ikke innkalte til møte i starten
av september, som vi opprinnelig hadde tenkt, for vi trodde at dette
lot seg håndtere. Så viste det seg at det ikke
lot seg håndtere. Jeg legger til grunn at forlagene og de øvrige
aktørene i dette markedet etterlever de forsikringer jeg
nå har fått. Men det som kanskje er like
viktig, er at vi er enige om at vi skal ha nye møter på nyåret
for å gå gjennom dette veldig nøye, se
på alle de utfordringene man
har hatt i år, hvordan de kan håndteres for neste år, slik
at når VG3 innfører gratis læremidler
til neste høst, er alle skolebøker i
klasserommet ved skolestart.

  Det er klart det har vært en veldig
krevende situasjon i skolen i høst, og jeg setter
veldig stor pris på den tålmodighet som tross alt
er blitt utvist fra lærere og elever når de har
møtt en veldig krevende situasjon. Det er riktig det som
representanten Gundersen refererer til, at det er tatt hundretusenvis,
om ikke 1 million, kopier for å møte
problemene med at lærebøkene ikke var
der. Det er klart at dette har vært et tilleggsstressmoment
for skolen.

Så er det jo også sånn – la
meg understreke det – at metodefriheten som ligger i det
læreplanverket vi har, gjør at man ikke
nødvendigvis trenger lærebøker. Man kan også bruke
andre kilder. Mange lærere har jo nå brukt
andre kilder enn den tradisjonelle læreboka for å kunne
få til en fullverdig undervisning. Men det er klart at
situasjonen har vært uholdbar, som jeg har understreket.
Vi har nå fått forsikringer om at forlagene og
de øvrige aktørene skal levere bøkene
i løpet av veldig kort tid. Det forutsetter jeg vil skje.
Det viktigste er den prosessen vi nå er
enige om videre, at man fra neste høst i god tid skal få forsikringer om
at alt er som det skal være: Bøkene er produsert
og kan leveres til skolen ved skolestart.





                

 Høgskolen i Oslo la i mai
2006 fram rapporten «Skolegang i Pakistan – barn
med innvandrerbakgrunn som går på skole i foreldrenes
opprinnelsesland». I rapporten trekkes det fram både
positive og negative sider ved skolegangen.

Som et ledd i oppfølging av rapporten
har Utdanningsdirektoratet på oppdrag fra Kunnskapsdepartementet
utarbeidet en veileder om skolegang i utlandet. Veilederen, som
ble publisert i sommer, gir nyttige tips til foreldre som
vurderer å sende barna sine på skole
i deres opprinnelsesland. Den er også ment
som en støtte for ansatte i skole og barnehage, og veilederen
skal fungere som et utgangspunkt for samtale mellom foresatte
og skole eller barnehage om hvordan de kan samarbeide
i forkant av, under og etter utenlandsopphold. Veilederen
er pr. i dag oversatt til tyrkisk og urdu, og den vil også bli
oversatt til engelsk og somali.

Det fremgår av rapporten fra Høgskolen
at de som har klart å opprettholde
sin tospråklige kompetanse under oppholdet i Pakistan,
synes å lykkes best. Den statlige tilskuddsordningen til
kompletterende undervisning har som formål å gi
elever ved utenlandske eller internasjonale
grunnskoler i Norge eller utlandet støtte
til kompletterende undervisning i bl.a. norsk. Tilskuddsordningen
kan derfor bidra til at elever som tar hele eller
deler av grunnskoleopplæringen sin i utlandet, opprettholder
kompetansen sin i norsk under utenlandsoppholdet.

For øvrig er det grunn til å understreke
at alle elever i offentlige skoler i Norge har
krav på tilfredsstillende utbytte av opplæringen.
Dersom den enkelte elev ikke har et tilfredsstillende
utbytte av sitt ordinære opplæringstilbud, er
skolen forpliktet til å tilby særskilte tiltak.
Aktuelle tiltak kan være særskilt språkopplæring
for elever fra språklige minoriteter og spesialundervisning.

Jeg kan pr. i dag ikke se at det
er behov for å utarbeide en verifiseringsordning når
det gjelder grunnopplæring
i utlandet. Etter min vurdering er det derimot viktig
at skoler som tar imot nye eller tidligere elever midt
i skoleløpet, kartlegger elevene, bl.a. kompetansenivå i
fag, slik at det ved behov kan settes inn adekvate tiltak så raskt
som mulig. En slik kartlegging kan selvsagt også bidra
til at elevene får et best mulig utbytte av den faglige
utvikling de har hatt på skolen i utlandet.

Jeg kan i denne sammenhengen også nevne
at det nylig er ferdigstilt et kartleggingsverktøy knyttet
til den nye læreplanen i grunnleggende norsk. Uansett er
det viktig at skoler har et ressursperspektiv på elever
som kommer fra skoler i et annet land.

  Jeg er glad for representanten Dørums
kommentarer. Det er selvfølgelig en utfordring
for skolen at mange barn er borte i deler av skoleåret
og ikke får den opplæring som de må ha, særlig
i norsk, for å kunne beherske det norske samfunnet. Denne
rapporten fra Høgskolen gir jo god kunnskap om noe av dette.
Dette er ikke bare en utfordring, det er selvfølgelig også en
ressurs at vi har tospråklige barn i norsk skole, det er
en fordel for vårt samfunn. Men norsk språk er
det viktigste for å fungere i det norske
samfunnet.

Vi har allerede sammen med Arbeids- og inkluderingsdepartementet
tatt initiativ til et prosjekt som vi skal samfinansiere,
og som skal starte i 2009, for å innhente ytterligere kunnskap
om skoleopphold i foreldres opprinnelsesland, med bakgrunn i denne
rapporten fra Høgskolen i Oslo som det er henvist til.
Dette vil være en oppfølgende studie
for barn og ungdom som har gått på skole i Pakistan,
om hvordan de lykkes videre i studier og yrkeskarriere
i Norge. Så det er allerede tatt et initiativ
for å skaffe oss mer kunnskap, men i utgangspunktet er
vi veldig åpne for å se på om
ting kan gjøres på en bedre og enda
mer suksessfull måte enn det vi gjør
nå, for dette er en stor utfordring
for oss.

  Jeg kan bekrefte veldig tydelig at det å sørge
for at alle som bor i Norge, kan og behersker norsk, ikke
har noen politisk farge. Det er et spørsmål
som vår regjering er opptatt av. Vi har gjort noen
grep som er forskjellig fra den forrige regjeringens,
bl.a. dette å innføre læreplanen i grunnleggende
norsk, som vi tror vil bidra til at flere barn lykkes med norskopplæring
i skolen.

Men dette er ikke noe ideologisk
spørsmål, det er et spørsmål
basert på den kunnskap vi til enhver tid har om hvilke
tiltak som skal settes i verk i skolen for å sørge
for at flere av barna våre lærer og
flere av barna våre lykkes. Derfor er jeg veldig opptatt
av at Oslo kommune, slik representanten Dørum
tar opp, vel er den kommunen i Norge som besitter størst
kompetanse på tospråklige barn i skolen. Den erfaring
og den kunnskap som de ansatte i Oslo kommune, og selvfølgelig også den
politiske ledelsen, innehar, er helt avgjørende for de
tiltak som vi vil treffe i framtiden – noen
sammen med skolen alene, men noen også sammen
med Arbeids- og inkluderingsdepartementet, som jo er det departementet
som besitter størst kunnskap om de fremmedspråklige
i det norske samfunnet. Vi er åpne for dialog
med Oslo kommune og alle andre gode
krefter i skolen som gjør at vi kan gi bedre
og presise svar, under den samme overskriften som jeg vet representanten
Dørum deler: Flere barn skal lykkes i skolen, flere barn
skal lære i skolen, og vi skal ta vare på det kulturelle
mangfoldet vi har i vårt samfunn. Det er en stor berikelse.





                

