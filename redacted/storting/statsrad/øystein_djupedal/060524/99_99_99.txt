  Fysisk aktivitet er en forutsetning for god
læring og velvære, og motvirker også fedme
og andre helseproblemer, som representanten Gundersen
sier.

Forskning viser at økt fokusering
på fysisk aktivitet i skoletiden sannsynligvis også fører
til mer fysisk aktivitet i fritiden. Denne effekten ser ut til å være
størst for elever fra lavere sosiale lag. Fysisk aktivitet
i skolen kan dermed også ha en sosialt utjevnende
effekt. I forskningsrapporten fra NOVA av Mjaavatn og Skisland i
2004 sies det også at elevens psykiske
helse muligens kan forbedres ved hjelp av mer fysisk aktivitet.

I Kunnskapsløftet, som innføres
fra høsten, er kroppsøving et prioritert
fag. Det er kun norsk og matematikk som har flere timer i fag- og
timefordelingen. Kunnskapsløftets nye læreplaner
i kroppsøving, med klare kompetansemål, stiller
tydelige krav til skolen om elevens utbytte av opplæringen.
Læreplanene vil dermed sørge for at fysisk aktivitet
styrkes ved den enkelte skole, og det vil øke kvaliteten
innenfor kroppsøvingsfaget.

I departementets strategi «Kompetanse
for utvikling    – Strategi for kompetanseutvikling i grunnopplæringen 2005–2008» brukes
det 375 mill. kr i 2006 til kompetanseutvikling på prioriterte
områder. Fysisk aktivitet er ett av satsingsområdene
innenfor strategien. Utdanningsdirektoratet
har etablert et nettverk for kompetanseutvikling i
fysisk aktivitet som koordineres av Høgskolen i Telemark
og Norges Idrettshøgskole. De har fått i oppdrag å utvikle
et tilbud om kompetanseheving på dette området. Tilbudet
skal utvikles i samarbeid med praksisfeltet
og gjøres tilgjengelig over hele landet fra høsten
2006. Nettverket skal også samarbeide med nettverk
for andre fag, med fokusering på hvordan opplæring
i enkelte fag kan kombineres med fysisk aktivitet, f.eks. i naturfag
og i matematikk. Det er viktig her å understreke at fysisk
aktivitet i skolen er mer enn timene som er satt til faget kroppsøving.

Prosjektet «Fysisk aktivitet og måltider
i skolen» er igangsatt av Kunnskapsdepartementet og Helse-
og omsorgsdepartementet. Begge har bevilget 3 mill. kr hver i tre år,
til sammen 18 mill. kr i perioden 2004–2006. For perioden
2004–2005 deltok 200 grunnskoler i alle fylker. I
2005–2006 deltar ca. 300 grunnskoler og 18 videregående
skoler. Målsettingen med prosjektet er å stimulere
så mange skoler som mulig til å legge til rette
for økt fysisk aktivitet og måltider i skolen etter
lokale behov, og å komme fram til enkelte prosjekter som
har vist gode resultater, og spre informasjon om disse.

For skoleåret 2006–2007 vil
det bli satset mer på de skolene som utmerker seg som modellskoler,
samt på spredning av de gode modellene til inspirasjon
og etterfølgelse for alle skoler.

Videre har Utdanningsdirektoratet utarbeidet
en strategi for læringsmiljøet i grunnopplæringen
for 2005–2008. Strategien skal bidra til en helhetlig tilnærming
som sikrer alle sider ved elevenes læringsmiljø.
Ett tiltaksområde omfatter bl.a. fysisk aktivitet. Det
skal utarbeides årlige tiltaksoversikter på de
enkelte tiltaksområdene.

Fysisk aktivitet er en forutsetning for utvikling
av motoriske ferdigheter og skal være tilpasset alle
elever i skolen alle dager i uka. I Soria Moria-erklæringen
legger Regjeringen opp til en ytterligere økning av timetallet
i grunnskolen hvor styrking av norsk, matematikk og engelsk, leksehjelp
og fysisk aktivitet hver dag er en hovedprioritet. Dette vil da være
en ytterligere styrking av fysisk aktivitet på barnetrinnet
i tillegg til de tiltakene som allerede er satt i gang.

 Jeg er enig i den tilnærming som representanten
Gundersen har, og som mitt omfattende svar viste, er det mange ulike
prosjekter i gang i skolen.

Jeg er positiv til at skoler lokalt – f.eks.
sammen med lokale lag og foreninger – finner måter å aktivisere
seg mer på i skoletiden. Det er ingenting til hinder for
det, hvis en skole ønsker det. Men det viktigste
er kanskje at man passer på at man har mange anledninger
i ulike fag også til fysisk aktivitet. Jeg har
her spesielt nevnt matematikk og naturfag, men det kan også være
andre fag som ligger til rette for at man ikke
er i klasserommet, men er ute og har en praktisk tilnærming
til faget. Dette vil også gjøre fagene
mer spennende og motivere til mer læring. Så det
er litt opp til den lokale kreativitet i skolen, i klasserommet
og hos skoleledelsen å legge til rette for dette.

Men, som jeg også sa i mitt
hovedsvar, er det mange ulike prosjekter initiert av staten ved
ulike aktører som også legger til rette
for dette. Mer fysisk aktivitet i skolen er positivt.

 Jeg vil enda en gang si at jeg selvfølgelig
er fullt ut enig med representanten Gundersen. Det at barn er i
aktivitet, er viktig, både for læring,
for å unngå fedme og for at man selv skal kjenne
større velvære. Det er selvfølgelig familiens
oppgave i tillegg til skolens, men skolen skal legge til rette for
at dette også skjer i skolens timer.

Det prosjektet som jeg refererte til, som vi
har i samarbeid med Helse- og omsorgsdepartementet,
og som har en ramme på 18 mill. kr fram til 2006, har bare
for 2005–2006 aktivisert hele 300 grunnskoler
og 18 videregående skoler. En del av
poenget er jo fysisk aktivitet i skolen og å legge til
rette for det. Det betyr at også vi har vært
i kontakt med Legeforeningen og andre gode krefter
som er opptatt av dette. Også vi er opptatt av å styrke
dette. Soria Moria-erklæringen er veldig tydelig på at
fysisk aktivitet skal være en del av utvidelsen
av skoledagen.





                

 La meg først få presisere
at denne regjeringen ikke har redusert Forskningsfondet.
Tvert imot styrket vi Forskningsfondet med 14 milliarder kr fra
januar 2006. Dette gir over 500 mill. kr i økte
forskningsmidler i 2007.

Det er heller ikke riktig at Regjeringen
tar 100 mill. kr fra grunnforskning i revidert budsjett. Vi har
foreslått at Norges forskningsråd kan omdisponere
inntil 100 mill. kr av avkastningen fra Forskningsfondet for at
staten skal kunne bidra med ekstra midler, som gis til
store gaver til forskning. Ordningen med gaveforsterkning virker slik
at når bedrifter eller enkeltpersoner gir en gave
til grunnforskning, plusser staten på 25 pst. av gavebeløpet.

Jeg synes det er gledelig at private aktører
nå gir mer til grunnforskning. Da skal selvsagt staten
bidra med mer penger i dette spleiselaget. Det er det vi har sørget
for med den omdisponeringen vi gjør i revidert budsjett.
Det betyr altså mer midler til grunnforskning. De 100 mill.
kr som er omdisponert, går fremdeles til grunnforskning,
samtidig som de totale grunnforskningsmidlene øker på grunn av
store gaver fra private.

Omdisponeringen av fondsavkastning kan gjøres
uten konsekvenser for igangsatt aktivitet. Dette er fordi etablering
av sentrene for fremragende forskning og oppstarten av
en del store forskningsprogrammer har tatt noe lenger tid enn forutsatt,
slik at det har vært et midlertidig underforbruk i forhold
til bevilgningene i statsbudsjettet de siste årene. Det
er disse midlene som nå blir anvendt til gaveforsterkningsordningen.

Regjeringen står fast ved sine
ambisjoner i Soria Moria-erklæringen. Bevilgningene til
forskning og utvikling ble også i budsjettet
for 2006 styrket med hele 1,3 milliarder kr. Regjeringen
vil fortsatt arbeide for å styrke forskningsbevilgningene.

 Ja, jeg kan garantere at vi ikke
får noen nedgang i forskningsmidlene for neste år.

Representanten tar feil i at pengene som den
forrige regjeringen foreslo til Forskningsfondet ville
ha utløst midler i årets budsjett. De hadde i
så fall utløst midler for neste års budsjett.
Dette er et spørsmål som Regjeringen vil komme
tilbake til i den ordinære budsjettprosessen. Det vil bli
lagt fram for Stortinget på ordinært vis nå til høsten.

Vår regjering har høye
ambisjoner når det gjelder forskning og høyere
utdanning. Jeg er glad for at det er et samlet storting som hele
tiden har understreket betydningen av forskning. Vår regjering
følger opp det som er Regjeringens samlede målsetting
i forskningsmeldingen.

  Jeg er enig med representanten i at gaveforsterkningsordningen
er en god ordning. Den motiverer bedrifter eller rike
mennesker til å gi gaver til forskning. Det betyr at staten
deltar i dette spleiselaget.

Denne posten var betydelig underbudsjettert.
Det var heller ikke så unaturlig all den tid
det var en helt ny ordning som det var satt av 50 mill. kr til.
Det viser seg nå at særlig Universitetet i Bergen,
gjennom Mohns sjenerøse gaver, har fått betydelige
midler som vi fra statens side må følge
opp. Det har vært mulig gjennom Forskningsrådets omdisponering,
fordi det finnes ubrukte midler i Forskningsrådet – som
selvfølgelig skal gå til forskningsprosjekter
når disse prosjektene er i gang – og man omdisponerte
disse midlene på en måte som gjør
at de går fra å stå på konto
til å bli brukt i aktiv forskning. Det betyr at vi gjennom
dette grepet får mer aktiv forskning, særlig innenfor
medisin, som har vært et prioritert område fra Mohn,
som har gitt store gaver til Universitetet i Bergen.

Vi vil komme tilbake til budsjettet når
vi kommer til den ordinære budsjettprosessen, men jeg kan
forsikre representanten om at gaveforsterkningsordningen vil bli
videreført, og at det vil bli mer penger til forskning
neste år.





                

