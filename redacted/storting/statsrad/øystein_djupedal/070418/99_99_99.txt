  Representanten Odd Einar Dørum viser
i sitt spørsmål til at Lavutslippsutvalget anbefaler
en langsiktig nasjonal innsats for klimainformasjon
og en vedvarende klimavettkampanje, og reiser spørsmålet
om hvilke systematiske tiltak som vil bli iverksatt i
grunn- og videregående skole som følge
av Lavutslippsutvalgets innstilling.

Jeg setter stor pris på representanten
Dørums engasjement. Det er viktig at skolen er en arena
for den nasjonale innsatsen med hensyn til miljø. Bærekraftig
utvikling er et spørsmål som Regjeringen er meget
opptatt av, og skolen har en viktig rolle i å bidra til økt
bevissthet, til kunnskaper og til holdninger blant barn og unge
om dette.

Grunn- og videregående
skoler har gjennom mange år arbeidet med miljøspørsmål
som en del av utdanningen for en bærekraftig utvikling.
Her kan vises til læreplanen for naturfag i Kunnskapsløftet,
der hovedområdene Mangfold i naturen for 1.–10.
trinn og Bærekraftig utvikling for Vg1 gir en naturlig
ramme for å ta opp klimainformasjon.

Utdanningsdirektoratet har på oppdrag
fra departementet utarbeidet planen Utdanning for bærekraftig
utvikling. Planen er også en nasjonal
oppfølging av FNs utdanningstiår for bærekraftig
utvikling. I samarbeidet med faglige ressursmiljøer også innenfor
miljøforvaltningen er det utviklet
et Internett-basert søkeverktøy som heter www.miljolare.no,
som bygger opp under denne planen. Denne inneholder over 130 veiledninger
knyttet til tema som bl.a. biologisk mangfold, luft- og
vannforurensning, energi og ressurser. Slike aktiviteter har også bidratt
til energisparing på den
enkelte skole. Jeg har ved to anledninger, sammen med miljøvernministeren,
sendt brev til alle grunn- og videregående
skoler om Utdanning for bærekraftig utvikling, bl.a. om
deltakelse i miljøkampanjer som Vårsjekken. Dette
er et samarbeid med NRK og Miljøverndepartementet
for å se om våren nå kommer tidligere
enn før.

De videregående
skolene skal også nå få hver
sin kopi av Al Gore-filmen «En ubehagelig sannhet»,
sendt ut av Miljøverndepartementet som ledd i
en klimavettkampanje. Denne filmen gir et viktig budskap om klima,
og er en viktig del av klimainformasjonen som går ut til skolene.

Planen Utdanning for bærekraftig utvikling
gir også en faglig og pedagogisk ramme for å følge
opp brede kampanjer for klimainformasjon og klimavett. Gjennom å styrke
oppfølgingen av denne planen vil vi også på best mulig
måte kunne følge opp Lavutslippsutvalgets tilrådinger
mot grunn- og videregående skoler.
Planen Utdanning for bærekraftig utvikling er et knippe
med systematiske tiltak for klimainformasjon og klimavett i grunn-
og videregående skoler.

  Det er helt riktig som representanten Dørum
sier, at vi på bred front nå tilnærmer
oss dette, og det er riktig at vår grunnholdning er optimisme,
ved at det er mulig å løse dette. Al Gore-filmen
har jo bidratt også positivt i den forstand at her
fins det framtredende internasjonale politikere som bruker sin faglige
autoritet til å bidra til å styrke dette.

Det er også veldig gledelig – og
det vil jeg tro representanten vil være enig
i – at det er større fokus rundt klima- og miljøspørsmål
i den alminnelige debatt, som gjør det mer relevant nå å peke
på løsninger.

La meg peke på én
løsning som jeg ikke trakk fram i mitt svar.
Vi har en omfattende realfagskampanje som jeg personlig fronter,
og jeg deltar på mange møter ikke minst med
ungdom i den videregående skole. Der bruker jeg ofte
eksempler fra miljø på hvorfor
vi har bruk for mer kunnskap om realfag. Skal vi løse
de store klimautfordringene, er én ting vår
egen atferd og holdning, noe annet er selvfølgelig den
teknologien som skal til for å håndtere CO

2

-utslipp eller
håndtere andre vanskelige, teknologiske spørsmål
knyttet til miljø. I så måte
må jeg si at jeg møter en optimistisk ungdom som
gjerne ser at realfag er en del av dette. Det er også en
del av det brede engasjementet vår regjering har formidlet.

  Jeg synes at dette bærer mer og mer
preg av en klok utveksling av gode erfaringer om hvordan
vi gjør dette bedre. Vi er fra vår regjerings side
veldig opptatt av å lykkes med at miljøet skal høyt
på den politiske dagsorden, og skolen er en av de aller
viktigste arenaene for dette.

En del av det jeg har redegjort for, er verktøy
som er til rådighet for skolen i dag. Vårsjekken
er for de minste barna, som skal ut i naturen og se om
det er tegn som tyder på at våren kommer tidligere.
Tilsvarende hadde vi en kampanje sammen med NRK i fjor, som mange
hundre skoler deltok i, og som vi har inntrykk av ble
veldig godt mottatt. Sammen med direktoratet har vi utarbeidet veiledningsmateriell
som skolene gratis kan hente ned fra nettet, og som er
til hjelp for pedagogen i pedagogens arbeid i klassen. Men hvis
det er andre filmer eller annet verktøy som i
dag eksisterer som vi kan gjøre skolene oppmerksomme på,
stiller departementet seg selvfølgelig til rådighet.
Vi vil bistå i den grad det er ønskelig, så hvis representanten
har et tips om det, tar jeg gjerne imot det. For jeg mener, og det
forstår jeg representanten er enig i, at skolen er en av
de viktigste arenaene for at ungdommene våre
skal skjønne alvoret og se de mulighetene som ligger der
for å løse dette problemet.





                

