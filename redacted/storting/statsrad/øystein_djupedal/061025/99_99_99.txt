 La meg først av alt understreke at
i den norske skolen er det mye som fungerer bra. Allikevel
har vi selvfølgelig en del utfordringer, og en av disse
er at for mange elever velger bort videregående skole.
Det er derfor et svært viktig spørsmål representanten
reiser.

Vi har fra statlig hold oppmerksomheten rettet både mot
problematikken rundt gjennomføring av videregående
opplæring og rundt utdannings- og yrkesveiledning, og er
opptatt av en koordinert og helhetlig innsats.
Dessverre er det så mange som mellom
20 og 25 pst. av dem som påbegynner en videregående
opplæring, som ikke fullfører. Gjennomføringen
er særlig lav innenfor de yrkesforberedende
retningene.

På bakgrunn av bortvalgsproblematikken
i videregående opplæring nedsatte
jeg i januar i år en arbeidsgruppe som skulle foreta en
grundig gjennomgang av årsakene til at elever og lærlinger ikke
fullfører sine utdanningsløp, og vurdere
konkrete og målrettede tiltak som kan bidra til å bedre
gjennomføringen. Jeg ønsket en bred
tilnærming til problemstillingene og en særlig
fokusering på utsatte grupper. Gruppens rapport ble overlevert
meg 30. august. Blant de tiltakene som foreslås i denne
rapporten, har spesielt satsing på utdannings-
og yrkesveiledning fått en bred omtale. Kunnskapsdepartementet
jobber for tiden med en stortingsmelding om utdanning som redskap
for sosial utjevning. De foreslåtte
tiltak i rapporten vil bli sett i sammenheng med dette meldingsarbeidet.

Videre vil jeg nevne elementer i det nye læreplanverket,
Kunnskapsløftet, som jeg mener kan være
med på å møte utfordringene
knyttet til bortvalg av videregående opplæring.
På ungdomstrinnet blir programfag til valg innført
for alle elever, og i videregående
opplæring blir prosjekt til fordypning innført
for elever i yrkesforeberedende utdanningsprogram. Begge har til
hensikt å gi elevene bedre forutsetninger for
valg og en mer tilpasset opplæring i forhold til elevenes
behov og ønsker. Dette kan bidra til at elevers motivasjon
for å fullføre videregående opplæring øker.

Programfag til valg skal gi elevene smakebiter
på utdanningsprogrammer de vil møte
i den videregående opplæringen.
Faget vil dermed bidra til å knytte ungdomstrinnet og videregående
skole nærmere sammen, og dermed også gjøre
overgangen mer smidig. Prosjekt til fordypning vil gi elever på yrkesforberedende
studieprogram muligheten til å fordype seg i områder
av spesiell interesse.

Opplæringsloven fastsetter hvilken
rett elevene har til nødvendig rådgivning om utdanning,
yrkestilbud og yrkesvalg og om sosiale spørsmål.
Forskriften fastsetter at dette er skoleeiers ansvar. Lovverket sier
med hensikt lite om hvordan skoleeierne skal organisere
sitt arbeid for å få til en god oppgaveløsning.
Styrken i dette er at hver skole best kjenner hvor skoen trykker,
svakheten ligger i at det er opp til hver skole å prioritere
dette arbeidet. Derfor arbeider Regjeringen for at utdannings- og
yrkesveiledning skal bli mer helhetlig og systematisk.

For å styrke koordinering, kvalitet
og tilgang på veiledning gjøres det nå forsøk
med Partnerskap for karriereveiledning i tre fylker. Partnerskapene
er forpliktende samarbeid mellom skoleeier,
NAV, voksenopplæring, arbeidsliv, høgskoler og
universitet. Erfaringene fra disse partnerskapene vil gi oss viktig
informasjon i forhold til veien videre.

Svært mange av dagens unge
benytter Internett som en hovedkilde til informasjon. Nettstedet
vilbli.no er en informasjonstjeneste som fylkeskommunene og Utdanningsdirektoratet
utvikler i fellesskap. Vi ønsker å styrke kvaliteten
på denne tjenesten. Tjenesten gir i dag informasjon til alle
som søker videregående opplæring,
og som står foran yrkes- og utdanningsvalg. I korte trekk
skal tjenesten nå framover utvikles til å gi
mer utdannings- og yrkesinformasjon, og til å gi bedre
veiledning for rådgivere, elever, lærere og foreldre.

I forbindelse med innføringen av Kunnskapsløftet
er det satt av betydelige midler til kompetanseheving. Det er i
Strategi for kompetanseutvikling i grunnopplæringa 2005–2008
uttrykt at rådgivningstjenesten er et nasjonalt prioritert
område for kompetanseutvikling. I forslag til statsbudsjett
for 2007 videreføres en betydelig satsing på kompetanseheving.
Det er også foreslått økte
bevilgninger til tiltak for å bedre gjennomføringen
av den videregående opplæring.
En helhetlig satsing på dette området iverksettes
altså gjennom Kunnskapsløftet, gjennom oppfølging
av tiltak foreslått i tidligere nevnte rapport, gjennom
de prioriteringene vi gjør i budsjettet, og videre i sammenheng
med den kommende stortingsmeldingen. Dette har høy prioritet
i vårt departement.

 Det er jeg helt enig i.

Jeg har også hatt gleden
av å treffe representanter fra Aust-Agder, som har lagt
fram dette for meg. Jeg må si at det var et nyttig møte.
Det gav meg nyttig informasjon om veien videre. Rådgivningstjenesten
er veldig viktig for å gi ungdom muligheten til å ta
kloke og riktige valg. Derfor bruker vi betydelige ressurser på kvalitetsheving
av rådgivningstjenesten.

Jeg vil også komme tilbake
til Stortinget med nye tiltak i den stortingsmeldingen som jeg refererte
til. Det er helt riktig, som representanten sier, i likhet med det
ungdommer i Aust-Agder og i hele landet sier, at rådgivningstjenesten
er en veldig viktig arena, ikke bare for å gi
råd, men for å gi kloke råd, kvalifiserte
råd, ikke minst en antydning om veien
videre. Det å presse ungdom til å ta valg de selv ikke ønsker,
vil jeg selvfølgelig sterkt fraråde, for motivasjon
er veldig viktig for å lykkes i en yrkeskarriere. Så hvis
rådgivere gir råd i strid med det eleven ønsker,
vil jeg si at det selvfølgelig er elevens valg som er det
avgjørende.

 Denne muligheten eksisterer allerede i dag.
Man har altså mulighet til å gå rett
ut i lære og ta teorien senere. Men det er klart
at for en videregående skole eller
for en fylkeskommune er det lettest at alle går
ett løp, noe som gjør at man får et volum
på elevene, at de går på videregående
skole i ett til to år og så ut i lære.

Men for mange skoletrette og teorileie elever
er det å starte på en byggeplass eller
på et verksted og så etter hvert bli
motivert til å ta mer kunnskap en måte å gjøre
det på som ligger der i dag, og som jeg selvfølgelig
oppfordrer både videregående
skoler og fylkeskommuner som skoleeiere å legge til rette
for.

Vi har heldigvis mange ulike prosjekt, også i regi
av norsk næringsliv, som viser at det å starte
på en byggeplass motiverer. Man får etter
hvert dyktige fagarbeidere på en litt mer utradisjonell
måte. Det ligger altså ikke beskrankninger
i lovverket når det gjelder dette, og det er helt opp til
fylkeskommunen selv å legge til rette for det. Jeg er veldig
enig i det som er utgangspunktet for spørsmålet: Én
som dropper ut av videregående skole,
er én for mye, så vi må sørge
for skreddersøm, slik at hver enkelt ungdom finner en karrierevei
som de lykkes i.





                

 Fra statlig hold blir det brukt betydelige
midler til kompetanseheving for lærere i forbindelse med
innføringen av Kunnskapsløftet – mer
enn ved noen tidligere skolereform. Det er da viktig å sikre
at midlene blir brukt på en best mulig måte
for å gi lærerne, instruktørene og skolelederne
kompetanseheving med høy kvalitet.

For å kontrollere at midlene blir
brukt etter intensjonene, er det lagt opp til en omfattende
og løpende rapportering og evaluering. Den første
aktivitetsrapporten for 2005 fra forskningsstiftelsen Fafo
peker på at hovedbildet er at midlene har skapt stor aktivitet
når det gjelder kompetanseheving. I tillegg til de statlige
midlene har kommunene økt bruken av egne midler
med ca. 10 pst. fra 2004 til 2005. De nasjonalt prioriterte områdene
blir prioritert også lokalt, og både
skoleledelse og 2. fremmedspråk har stått sentralt
i 2005. Det er videre mye etterutdanning innenfor
norsk og matematikk i grunnskolen. Jeg vil følge opp utformingen
av de kommende rapporteringene for å sikre en
best mulig bruk av midlene.

Forskningsstiftelsen Fafo har også fått
i oppdrag å evaluere arbeidet med strategi
gjennom hele perioden og leverte i mai sin første
delrapport. Denne viser at det er en utfordring
for skoleeierne å forankre kompetanseutviklingsarbeidet
ved skolene og å komme tidlig i dialog med tilbudssiden,
slik at kompetanseutviklingen svarer til behovene knyttet til innføring
av Kunnskapsløftet. Utdanningsforbundet har i tillegg presentert egne
rapporter, som viser at det er stor aktivitet på feltet,
men at mange lærere ennå ikke
har fått noe tilbud om kurs.

Ifølge første delevaluering
fra Fafo har strategien gode forutsetninger
for å skape reelle endringer. Dette forutsetter at kompetanseutviklingen
er forankret i behov og utfordringer
ved den enkelte skole og lærebedrift. Evalueringen peker
på at dette ikke i tilstrekkelig grad har skjedd.
Flere steder har ikke det enkelte lærested
og den enkelte lærer/instruktør blitt
involvert i stor nok grad. Skoleeier må derfor sørge
for lokal delaktighet og forankring i det enkelte
lærested. Dette følges opp ved at fylkesmannen
blir bedt om å sikre at lokal delaktighet og
forankring er synliggjort i årsplanene
til skoleeierne. I forslaget til statsbudsjett er det understreket
at denne forutsetningen skal være oppfylt ved tildeling
av midler, og at fylkesmannen skal følge dette opp.

Et annet viktig virkemiddel er god dialog
med partnerne i strategien, som er Kommunenes Sentralforbund, Utdanningsforbundet,
Norsk Lektorlag, Skolenes Landsforbund og Norsk Skolelederforbund
og den sentrale utdanningsadministrasjonen. Jeg vil bidra til at
den løpende kontakten fortsetter for å sikre
at strategiens målsettinger blir virkeliggjort. Jeg vil også sørge
for et løpende informasjonsarbeid rettet mot skoleeierne
når det gjelder bruk av kompetansemidlene. Det er viktig
for meg fortsatt å følge opp bruken av midler
til kompetanseutvikling, slik at hver enkelt skole blir best mulig
i stand til å gjennomføre Kunnskapsløftet.

 Det er veldig positivt at det er stor interesse
for hvordan kompetanseutviklingsmidlene i skolen brukes. Det brukes
i år 375 mill. kr av statens midler. Vi har foreslått
for Stortinget en videreføring av dette. Det er positivt å se
at skoleeier i tillegg legger egne midler i potten, noe
som fører til at vi nå har det største
kompetanseløftet for lærerne noensinne, men det
vil bestandig være kritikk. La meg si at jeg er opptatt
av den enkelte skole. Det er der lærerne har sitt virke.
Det er klart at hver enkelt skole må finne ut hvordan lærerkorpset
har bruk for kompetanse og påfyll av kunnskap. Derfor har
vi også gjennom fylkesmannen sørget
for at skoleeier er pliktig til å synliggjøre
dette, og på den måten sørge for at det
ivaretas.

Jeg tror spørreren umiddelbart vil
forstå at det er umulig for meg, for direktoratet, eller
for den saks skyld en statlig myndighet, å dirigere midler
ned til den enkelte skole. Det må være
skoleeier, sammen med skolens ledelse og lærerne, som finner
ut hvordan etterutdanningsmidlene best kan brukes i den enkelte
virksomhet. Det er for så vidt også helt
i tråd med det den forrige regjeringen gjorde
når det gjelder disse midlene. Her viderefører
vi det samme systemet som min forgjenger, Kristin Clemet, etablerte.

 Vi har et tett samarbeid både
med KS, Utdanningsforbundet og alle aktører i
skolen om dette. I tillegg har vi fylkesmannen som den viktigste
statlige aktøren, som har ansvaret for å følge opp
dette overfor skoleeier. Skoleeier må selvfølgelig
følge opp dette overfor den enkelte virksomhet, som kommunen, eller
for den saks skyld fylkeskommunen, har eieransvaret for. Det betyr
at vi nå følger opp etter en omfattende
evaluering gjennom Fafo. De har kommet med delrapporter
til oss og vil også komme med en sluttrapport
ved enden av hele dette løpet.

Som representanten sa, var dette også et tema
i Stortinget i går kveld, da dette med kompetanse og viktigheten av
kompetanseutviklingen ble debattert. Mitt inntrykk er at disse midlene
blir godt brukt. Det kan sikkert være lærere eller
organisasjoner som ikke i tilstrekkelig grad har fått
det de måtte ønske, og det er selvfølgelig hele
tiden en utfordring. Men det må altså være
skoleeier, sammen med lokale myndigheter, som må finne
ut hvordan dette er, evaluere det og gå inn
i hver enkelt virksomhet og si at her har vi bruk for mer kompetanse
på det eller det feltet. Det vil være
meget krevende for oss som statlig myndighet å ha et slags
overordnet ansvar for det. Vi legger rammene for dette, og så må det
følges opp lokalt.





                

