  Innledningsvis vil jeg si at jeg besvarte
dette spørsmålet fra stortingsgruppen til SV i
et brev datert 31. oktober 2001, og svaret der er i tråd med
det svaret jeg gir nå.

Det er i tråd med Regjeringens politikk
at personer som får avslag på søknad
om asyl, skal forlate landet så raskt som mulig etter
at de har fått beskjed om vedtaket. Det skal sterke grunner
til for at de ikke skal gjøre det. Det er positivt
at de som søker asyl i Norge, har en meningsfull tilværelse
mens de er her som asylsøkere, enten ved å ta
utdanning eller ved å jobbe. Dette kan imidlertid ikke
forhindre at de skal returnere til hjemlandet når det er
avklart at de ikke har krav på asyl eller
opphold på annet grunnlag her i landet.

Utgangspunktet er at asylsøkere ikke
har rett til inntak i videregående
skole mens søknaden om asyl er til
behandling. Det blir imidlertid gjort unntak for mindreårige asylsøkere,
som får gå på videregående
skole inntil de eventuelt får avslag på søknad
om oppholdstillatelse
i landet. Men når det avslaget kommer, mener
vi altså at de bør reise ut av landet omgående.

Jeg ser ingen grunn til å endre
praksis på dette området.

  I veldig mange saker som dreier
seg om asylsøkere og flyktninger som har fått
lov til å bli integrert og omgås nordmenn
i vårt samfunn, er det faktisk slik at det er motreaksjoner
om de er i arbeid eller om de går på skole,
i det øyeblikket man sender dem ut. For meg som statsråd
er det viktig å si at det asylinstituttet
vi har, dreier seg om at folk som har behov for beskyttelse,
skal få beskyttelse i Norge. Så skal vi legge
til grunn også strengt humanitære kriterier knyttet til
spesielle situasjoner, men det å fullføre et skoletilbud er etter
min mening ikke et slikt strengt humanitært grunnlag.

Det er også slik at det
er viktig at folk reiser tilbake til Kosovo i dag. Det er viktig
at folk er med og bidrar for å bygge opp igjen landet sitt,
og det har skjedd en ganske stor utvikling i Kosovo de
senere årene, bl.a. innenfor skolesystemet.
Nye skoler er bygd, og tilbudet er blitt bedre enn det
var for et par år siden. Departementet har – i
tillegg til SVs stortingsgruppe – også hatt
korrespondanse med Finnfjordbotn videregående
skole hvor disse barna er elever. Vi har gitt anbefalinger i dette
brevet om hva de bør sørge for å få med
seg av dokumentasjon for den utdanningen de tross alt har tatt her,
slik at det lett kan omsettes i utdanningssystemet i Kosovo når
de kommer hjem. Men vi synes som sagt ikke at dette er
et sterkt nok humanitært grunnlag til at man skal få bli
for å fullføre utdanning. Jo lenger man er borte,
jo vanskeligere er det å komme tilbake.

  Slik regelverket
er nå, er det ikke lenger politisk behandling
av enkeltsaker.

Jeg går ut fra at representanten mener
at det er et spørsmål om prinsipper knyttet til
det å få lov til å bli hvis man først
er under utdanning. Det er i så fall et spørsmål
der representanten står fritt til å ta opp til
diskusjon i de ulike typer dokumenter som kan fremmes i Stortinget – og
få en tilbakemelding fra Regjeringen, regjeringspartiene
og stortingsflertallet på – om man ønsker å legge
nye typer føringer på denne politikken. Så jeg foreslår
at representanten bruker de vanlige formene som en stortingsrepresentant
har med hensyn til å reise spørsmål til
diskusjon på et prinsipielt grunnlag og ikke
knyttet opp til helt konkrete saker, som vi altså ikke
har til behandling i departementet, og hvor jeg ville bryte norsk lov
hvis jeg skulle begynne å gå inn i de enkelte
sakene.

Kari Lise Holmberg hadde
her gjeninntatt presidentplassen.





                

  Jeg er – akkurat som representanten
Øye – opptatt av at de ca. 60 000 arbeidssøkende
vi har her i landet, så raskt som mulig skal komme i arbeid.
Jeg tror at vi samtidig må innse at mange bransjer i
lengre tid ikke har klart å skaffe
den arbeidskraften de trenger, til tross for de 60 000
arbeidssøkende. Aetats årlige bedriftsundersøkelse
viste i mai i år at bedrifter i Norge trenger
40 000 flere arbeidstakere. Klarer vi ikke å dekke
dette behovet, vil det gå ut over verdiskapningen generelt
og vår evne til å løse
mange viktige samfunnsoppgaver. Økt verdiskapning er nødvendig
hvis vi også skal lykkes med å finne gode
tilbud til mange av dem som i dag er arbeidssøkende. For å spissformulere
det: Mangel på arbeidskraft nå kan gi flere arbeidsledige
i fremtiden.

I mange tilfeller hvor arbeidsgivere har problemer med
rekrutteringen, skyldes dette arbeidets art. Mange har f.eks. problemer
med å rekruttere arbeidskraft til hardt fysisk arbeid eller
til arbeid som er sterkt rutinepreget. Mange av dem som i dag er
arbeidssøkende, eller som har en trygdeordning,
men som ønsker å arbeide noe, har ikke
fysisk kapasitet til å ta denne typen jobber. Samtidig
er det geografiske forskjeller i ledigheten i Norge. Vi ønsker
derfor å utvide adgangen til å hente ufaglært
arbeidskraft fra utlandet. Regjeringen vil imidlertid ansvarliggjøre
arbeidsgivere som vil rekruttere fra utlandet. Dette betyr bl.a.
krav om å fremskaffe egnet bolig til arbeidstakeren.

Det er selvsagt en forutsetning at rekruttering
fra utlandet ikke skal fortrenge tilgjengelig innenlandsk
arbeidskraft. Vi er også bundet av EØS-avtalen,
som krever at ledige stillinger må utlyses i hele
EØS-området før de besettes med personer fra tredjeland.
En adgang til å hente arbeidskraft fra land utenfor EØS
skal ikke innebære at arbeidsgivere får
billigere arbeidskraft.

  Vi har fremlagt et budsjett som
opprettholder nivået på arbeidsmarkedstiltak
på akkurat det samme nivået som det
Stoltenberg-regjeringen fremmet. Vi har i tillegg jobbet lenge for å finne andre
måter å formidle arbeidskraft på. Dette
har også Stoltenberg-regjeringen fulgt opp etter
at et flertall i Stortinget i fjor vedtok et forslag fra undertegnede
som stortingsrepresentant om at man kan bruke andre
formidlere enn bare Aetat også for
vanskeligstilte. Vi tror det vil bety at flere av de 60 000
som er arbeidssøkende, pluss den store mengden som ikke
kommer inn blant de 60 000, men som har en viss restarbeidsevne, personer
som er trygdet, eller personer innenfor
de mer vernede områdene som har funksjonshemninger av ulike
typer, også i større grad kan komme
inn på arbeidsmarkedet.

Hvis en bedrift ikke har funnet den
kvalifiserte arbeidskraft de har søkt etter i
Norge, men har funnet en person, f.eks. fra Øst-Europa, som kan løse
problemene, og som vil bli god arbeidstaker, synes jeg det er unaturlig at
det ikke er bedriftens vurdering av om denne personen kan
gjøre jobben, som er avgjørende, men et regelverk som
er vedtatt av Stortinget, og utlendingsloven. Det er en av grunnene
til at jeg ønsker å liberalisere når
det gjelder ufaglært arbeidskraft.

  Hvis en arbeidsgiver
får kvalifiserte søkere til den jobben de har
utlyst – og det er en plikt å utlyse den i Norge
på forhånd – får de ikke
lov til å søke om arbeidskraft utenfor
EØS-området. Det betyr at det ikke er en person
som er kvalifisert til å gjøre jobben, som fortrenges
ved at man får økt arbeidsinnvandring også når
det gjelder ufaglærte. Det har vært et viktig
krav i Sem-erklæringen og også et viktig krav
i de forslagene som Høyre fremmet i Stortinget
i vår om nettopp det samme, fordi vi skal hindre
at det går på bekostning av de som allerede er
arbeidssøkende i Norge.

I tillegg kommer vi til å gjøre
det dyrere å ta inn arbeidskraft fra andre land,
nettopp fordi vi stiller noen ekstra
krav knyttet til bolig. Det i seg selv gjør jo at det vil være
et sterkere motiv for å ansette personer som allerede er
i Norge, samtidig som bedriften kanskje må ta en større
opplæringskostnad i begynnelsen. Jeg tror derfor at vi
er godt innenfor det å ta hensyn til
at de 60 000 arbeidsledige i Norge skal komme
seg i jobb før det blir aktuelt med arbeidsinnvandring.
Men vi har et mobilitetsproblem i Norge. Det er arbeidsledige enkelte
steder i landet, mens det andre steder er total mangel
på arbeidskraft. Vi har altså noen problemer
vi må løse internt, men noen må også kunne
løses ved import.





                

