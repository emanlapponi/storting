 Jeg syns jeg kan begynne med å jamføre
med forrige spørsmål og svar-runde – det viser
seg at på enkelte områder
har faktisk Regjeringen også noen radikale
grep i forhold til å følge opp det som går
på distriktspolitiske virkninger, og særlig lokalisering av
arbeidsplasser. Både i det små og i
det store gjør Regjeringen allerede mye for å styrke
regionalpolitikken. Dette gjøres bl.a. gjennom en økt
fokusering på de generelle rammebetingelsene for næringslivet.
Vi har allerede i budsjettet fått tilslutning til fjerning
av flyplassavgiften, fjerning av utbytteskatten, forbedret skattefradragsordning
for bedriftenes utgifter til forskning og utvikling og økte
bevilgninger til samferdsel. Dette er også en
del av distrikts- og regionalpolitikken. Vi vil også jobbe
videre med å styrke økonomien til kommunene, slik
at de kan tilby både innbyggerne og næringslivet
en god offentlig service. Dessuten vil vi styrke fylkeskommunen
som regional utviklingsaktør. Dette vil vi oppnå gjennom økt delegering
av virkemidler og mindre øremerking og detaljstyring
av rammene til fylkeskommunene.

Jeg vil også nevne Regjeringens
arbeid med å utlokalisere statlige arbeidsplasser. Her
vil vi iverksette en kartlegging av statlige
etater som egner seg for utflytting fra Oslo, og vurdere oppgaver
som like godt kan utføres utenfor hovedstaden.
Dessuten vil vi i større grad målrette
de selektive distrikts- og regionalpolitiske virkemidlene. Vi vil
ha en offensiv satsing på nyskaping og gode regionale
verdiskapingsmiljøer for å øke bedriftenes
muligheter til å konkurrere både på et
nasjonalt og et internasjonalt nivå. Dette er tiltak som
samlet vil bidra til å sikre bosetting, verdiskaping og
levedyktige lokalsamfunn over hele landet. En nærmere
gjennomgang av enkeltelementene og hovedlinjen i Regjeringens distrikts- og
regionalpolitikk vil vi komme tilbake til i den årlige redegjørelsen
som jeg skal holde i Stortinget 30. april i år.

 Det er også god grunn til å stille
spørsmål om hva det er som skal til for å skape
bosetting og levedyktige samfunn i hele Norge. Er det
de selektive virkemidlene og de enkeltsakene som representanten
nå snakker om, eller er det først og
fremst det at vi skaper vekstkraft i hele den norske økonomien?

Jeg tror at mange av de tiltakene som går
på generelle rammebetingelser, er tiltak som også kommer
til å gi stor effekt i Distrikts-Norge. Og hvorfor gjør
jeg det? Jo, det er fordi så mye av verdiskapingen i Norge
faktisk skjer i Distrikts-Norge allerede, mange av arbeidsplassene
i Distrikts-Norge er faktisk knyttet til verdiskapende virksomhet,
og vilkårene for verdiskapende virksomhet kommer til å være
avgjørende for den videre bosettingen. Men det er bl.a.
ett element som er ganske viktig, og det er å sørge
for at vi har skikkelig tilgang på kvalifisert arbeidskraft
til den industrien vi har i Distrikts-Norge. Derfor har utenriksministeren også annonsert
at vi kommer til å utvide og forsterke samarbeidsordningen
når det gjelder russiske arbeidere til fiskeindustrien,
som et enkelt eksempel.

 Det jeg har sagt når det gjelder spørsmålet
om ressurser, er at vi har en del problemer i
byene knyttet til rus, psykiatrispørsmål og innvandringsspørsmål – sosiale
problemer som vi er nødt til å finne
 en  løsning  på.  Det  skal  vi  gjøre
 bl.a.  ved  å  stille krav til de større byene
om å gjøre en jobb på dette området.
For at de skal gjøre det, må det også være
lagt inn som en del av kriteriesystemet i inntektssystemet.

Så har jeg sagt at hvis vi endrer
kriteriene, betyr det selvfølgelig at man vekter distriktskriteriene
litt mindre og bykriteriene litt mer. Det er en naturlig
konsekvens. Det betyr ikke at det blir mindre
til kommunene som sådanne, men – som vi har sagt – at
en større andel av veksten vil komme i de større
byene. Jeg vil minne om at det ikke er mange ukene siden
jeg svarte Senterpartiets Rune J. Skjælaaen på et
spørsmål knyttet til satsing på byene,
og der han sa at også Senterpartiet
mente at byene måtte få mulighet til å løse
disse problemene. Men hvis vi bruker kriteriesystemet og ikke bare
politikk og strør ut pengene på toppen, vil det bety
en større vekting av byene.

Høyre og Regjeringen kommer
til å gi mer midler til samferdsel.





                

 I spørsmålet fra representanten
Hagesæter refereres det til konkrete leieøkninger
i Lindås kommune. Jeg kjenner ikke forholdene
der og kan derfor ikke ta stilling til dem. Av respekt
for kommunalt selvstyre ville jeg heller ikke ha gjort
det. På generelt grunnlag kan jeg imidlertid gi følgende
opplysninger om grensene for leieøkninger.

Det er husleieloven som regulerer adgangen
til leiefastsetting og endring av leien. Loven har ingen
spesialregler for leiefastsetting i kommunale utleieboliger. Husleielovens
alminnelige regler vil derfor gjelde også for slike
leieforhold.

Av husleieloven § 4-1 fremgår
det at partene ved inngåelse av ny leieavtale
kan avtale vanlig markedsleie. Deretter kan leien i de tre påfølgende årene bare
endres i samsvar med tilsvarende endringer i konsumprisindeksen,
og leien kan bare endres én gang i året.
Dette følger av husleieloven § 4-2. Etter
at leieforholdet har vart i tre år, kan leien justeres
i samsvar med gjengs leie, jf. husleieloven § 4-3.
Gjengs leie er et gjennomsnitt av leienivået for lignende
boliger i kommunen. Er partene uenige om hva som er gjengs leie,
kan de henvende seg til den lokale tingretten, som da vil oppnevne
en takstnemnd for å avgjøre tvisten. Har leieren
betalt for mye i leie i forhold til disse reglene, kan leieren
kreve det ulovlige beløpet tilbakebetalt med forsinkelsesrenter.

Kommunal- og regionaldepartementet anbefaler
at kommunene benytter en husleie som dekker de kostnadene kommunen
faktisk har for å gi boligtilbudet.

Som også representanten
Hagesæter var inne på, vil beboere
med lave inntekter og høye boutgifter
kunne få statlig bostøtte. Mange kommuner har også innført
en kommunal bostøtteordning som et supplement
til den statlige. Det er etter min mening bra. Det er
imidlertid svært viktig at beboeren får informasjon
og veiledning om muligheten til statlig og kommunal bostøtte
ved husleieøkning.

 Jeg mener generelt at vi skal ha
en husleielov som er den samme enten man er eldre eller
ung, i forhold til f.eks. at man har et kommunalt leieforhold.

En viktig del av det å få ryddet
opp i subsidiesystemene når det gjelder boliger, for å få gjennomstrømming slik
at vi er målrettet mot dem som faktisk har et behov, har
vært å si at vi skal ha individorienterte subsidier,
og ikke boligsubsidier gjennom husleien. Det betyr at
den personen som faktisk har behov for en lavere boligkostnad, får
det gjennom statlige eller kommunale bostøtteordninger
fremfor gjennom en generelt subsidiert husleie.

Derfor anbefaler vi at kommunene skal ha kostnadsdekning
som basis for hvilken husleie de tar. Vi lager ikke detaljerte
forskrifter for dette området, fordi leiefastsettelsen
er basert på det som husleieloven faktisk sier, og som
jeg har referert i mitt svar.

 Jeg trodde faktisk at både Høyre
og Fremskrittspartiet var enige om
det hovedprinsippet som ligger til grunn for den lovgivningen vi
har i dag, nemlig at subsidiene skal være målrettet
mot dem som har størst problemer, uansett alder, og at
eldre ikke kommer i en helt spesiell kategori.
Derfor bør vi ha et system hvor vi først og fremst
bruker bostøtteordningene for dem som har de største økonomiske
problemene, i stedet for at vi f.eks. bruker alderskriteriet.

Vi kommer til å følge med
på hva som foregår på leiemarkedet, bl.a.
fordi vi har et forsøk gående i Oslo
som dreier seg om å ha en lettere tvisteordning.
Vi har et boligtvisteutvalg som vil gjøre det lettere enn å gå til
den lokale tingsretten, og vi vurderer da bl.a. om det er et virkemiddel
som skal kunne brukes i andre deler av landet, når vi
har sett på den evalueringen. Men jeg har ikke
tenkt å gå vekk fra hovedprinsippene bak den husleieloven
som er i dag, i forhold til spørsmål som gjelder
eldre.





                

