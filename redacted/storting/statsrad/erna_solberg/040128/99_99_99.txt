 Utbyggingsavtaler mellom private
utbyggere og kommuner reiser en rekke vanskelige spørsmål.
I den senere tid har det særlig vært fokusert på spørsmål
som gjelder bidrag fra private utbyggere til kommunen utover det
kommunen kan pålegge. Jeg tar sikte på å utarbeide
et lovforslag i løpet av året som skal regulere
nærmere adgangen til å inngå slike utbyggingsavtaler.

Det spørsmålet som representanten
Jacobsen har stilt, gjelder en variant av slike utbyggingsavtaler.
Jeg har lyst til å si at jeg ikke har detaljkunnskaper
om situasjonen i Aukra kommune, men etter det jeg har
fått opplyst, dreier det seg om planarbeid
som er knyttet til utbyggingen av Ormen Lange-feltet, og som legger
beslag på relativt store ressurser i kommunen.
Norsk Hydro refunderer så kommunens utgifter
til lønn til dem som konkret arbeider med disse
planene.

Jeg ser det slik at der store anlegg av nasjonal
betydning blir lagt til en liten kommune, vil behandlingen av reguleringsplaner
osv. kunne innebære en merbelastning som er merkbar på kommunens
planavdeling. For at ikke saksbehandlingsressursene i
kommunen i for stor grad skal gå med til å behandle
slike saker – kanskje til fortrengsel for annet planarbeid eller
annen type arbeid i kommunen – vil jeg ikke
uten videre si at kommunen bør være
avskåret fra å ta imot et tilbud fra en privat
utbygger om å dekke deler av kommunens arbeidskostnader. Etter
plan- og bygningsloven er det allerede i dag i en viss utstrekning
anledning for kommunen til å kreve gebyr for kommunens
behandling av visse saker. Prinsippet om betaling for kommunens
arbeid etter denne loven er derfor ikke ukjent.

Jeg ser betenkelighetene knyttet til at en
privat part skal kunne kjøpe seg en «bedre plass
i køen» på denne måten ved å tilby å dekke
kostnader til saksbehandlingen. Men jeg mener at i ekstraordinære
utbygginger som fører til en stor belastning på kommunens
kapasitet, bør ikke denne muligheten uten videre
avskjæres. Det er da selvsagt en forutsetning at avtaleforholdet ikke
påvirker innholdet av kommunens vurderinger og vedtak.
Saksbehandlerne må derfor bl.a. være
ansatt av kommunen og ikke på utlån
fra Hydro, og ytelsen må være begrenset
til det som er kommunens selvkost. Når det gjelder en nærmere
grensedragning i forhold til private utbyggeres ytelser til en kommune,
vil jeg vise til det lovarbeidet om utbyggingsavtaler
som departementet nå gjennomfører. Jeg vil for øvrig
understreke viktigheten av at det skal være åpenhet
om denne type avtaler, slik at alle betenkelige forhold
kan være synlige.

 Det er altså slik at jeg har vært
opptatt av arbeidet knyttet til utbyggingsavtaler fra jeg ble statsråd
og har i to forskjellige dokumenter til Stortinget orientert om
hvilket arbeid vi gjør i forhold til utbyggingsavtaler.
Vi har begrenset muligheten til å ta usakelige gebyrer
når det gjelder de veiledninger og retningslinjer som er
gitt til kommunesektoren. Til spørsmålet om jeg
har løftet opp foten vil jeg si at det gjorde jeg lenge
før SV var opptatt av problemstillingen, nettopp
fordi vi har vært opptatt av det som man fra Planlovutvalgets side
har vært inne på, og som ikke
har dreid seg om denne typen betaling, som det her er snakk om,
men om tilfeller der utbyggingsavtalen innebærer
en stor kostnad når det gjelder sosial
infrastruktur. Det har vært hoveddelen i den diskusjonen.

Det er klart at det går an å finne
mange andre mer elegante former for innbetaling av penger
fra Norsk Hydro når det gjelder Aukra kommunes
behandling i forbindelse med planprosessen, f.eks. ved å utstede
et stort gebyr som ville dekke akkurat det samme. I realiteten substansielt
kan en alltid stille spørsmålet: Hva ville forskjellen vært?

 Det er allerede i dag i mange kommuner et problem
med behandlingen og kapasiteten, og ikke minst kvaliteten
på plan- og byggesaksbehandlingen. Det dreier
seg først og fremst om, noe som de siste dagene har vært
diskutert, kommunestørrelser, og om hva som er effektivt
mulig. Det er helt klart at små kommuner som får
stor industriutbygging, ikke kan sitte med en varig kapasitet
som også skal håndtere denne typen utbygging.
Alternativet deres er å bygge opp i en kortvarig
periode, sørge for å få utgiftene dekket
gjennom inntekter, eller alternativt å leie inn
konsulenthjelp for å gjøre
det samme. Jeg personlig mener at det å ha ansatte
i kommunen og ikke gå via konsulentselskap kanskje
gir større garantier i forhold til demokratiet for fremtiden knyttet
til dette.

Nå er det ikke slik at det ikke
er tillatt å drive privat regulering. Stortinget har nettopp
vedtatt å sikre at private reguleringsplaner kommer frem
til politisk behandling gjennom å sette tidsfrister for
hvor lenge man kan sitte på private reguleringsplaner,
nettopp fordi det er lov i dette landet for private til også å levere
planforslag, uten at kommunen gjør det.





                

 La meg begynne med det jeg vanligvis rituelt sier
i alle disse sakene i spørretimen: Jeg vil minne
om at jeg ikke har anledning til å gå inn
i enkeltsaker om oppholdstillatelse
i henhold de endringer i utlendingsloven som Stortinget vedtok med
virkning fra 1. januar 2001. Jeg kan altså ikke
kommentere enkeltsaken som representanten tar opp.

Når det gjelder det prinsipielle spørsmålet,
har jeg forståelse for at regelverket
omkring adgang til å søke oppholdstillatelse
fra riket kan oppleves som urimelig og firkantet i disse sakene.
Det var også derfor jeg i desember i fjor instruerte
Utlendingsdirektoratet og Utlendingsnemnda om inntil videre å ikke
fatte negative vedtak i saker der særkullsbarn mens de
selv oppholder seg i Norge, har søkt om familiegjenforening
med en forelder bosatt i Norge. I de fleste av disse sakene
ville barna ha fått avslag på grunn av at de har
søkt tillatelsen fra Norge, og ikke før
de reiste inn i landet. Politiet ble også instruert om ikke å effektuere
slike negative vedtak som allerede måtte være
fattet.

Hovedregelen i norsk utlendingslov er at en
utlending skal søke om oppholdstillatelse
før innreise til Norge. Det er gjort unntak for visse grupper,
men ikke for barn som søker tillatelse med kun én
forelder i Norge. Det kan gjøres unntak dersom «sterke
rimelighetsgrunner» tilsier det. I samsvar med de forpliktelsene Norge
har, bl.a. etter barnekonvensjonen, skal hensynet til
barnets beste vurderes både når
det gis nye regler og i praktiseringen av de lover og regler vi
har. Bakgrunnen for det gjeldende regelverket
er nettopp behovet for å kunne kontrollere at forelderen
i hjemlandet er innforstått med at barnet skal bosette
seg i Norge. Det skal også kontrolleres om forelderen bosatt
i Norge eventuelt har foreldreansvaret alene. Norge
er også bundet av internasjonale forpliktelser
som gjelder for å forhindre bortføring av barn.
Derfor må norske utlendingsmyndigheter opptre
ryddig og stille krav til dokumentasjon i slike saker, noe som ofte
kan være vanskelig der det
forekommer motstridende opplysninger om de faktiske forhold i disse
sakene.

Enhver som planlegger å ta opphold
i Norge, må sette seg inn i lovgivningen som gjelder i
vårt land. Da jeg har forstått at mange oppfatter
det som en uforholdsmessig belastning at barna blir sendt tilbake
for å søke, har jeg sagt at jeg ønsker å bruke
noe mer tid på å vurdere hva som bør
gjelde i disse sakene. Det er et vanskelig spørsmål
som krever en grundig gjennomgang av alle hensyn. Ulike
deler av menneskerettighetene kan være motstridende knyttet
til hvordan vi regulerer dette. Både de hensyn
som taler for at barna kan søke fra Norge
og de som taler for at barna bør ha fått situasjonen
avklart før de reiser inn i landet, er det viktig å se
på. Dette vil også kunne ha betydning
for visumpraktiseringen i forhold til enkelte land hvis man endrer
på reglene som vi har i dag. Jeg arbeider for øyeblikket
med saken og kan ikke informere om en konklusjon på dette
tidspunktet. Vi vil om kort tid foreta en vurdering av om vi skal
gå videre med en forskriftsendring, eventuelt
vurderinger knyttet til dette med «sterke rimelighetsgrunner».
Men vi må ha klarlagt alle sider, for det er
en sammenhengende kjede i utlendingslovgivningen som noen
ganger kan gi uforståelige svar hvis vi ser på enkeltsaken,
men som dreier seg om at man skal ta hensyn til begge
foreldres rettigheter – de fleste barn har to foreldre – og
barnets beste.

 Jeg tror alle kan ha medfølelse
i de enkelteksemplene som dukker opp i denne typen saker. Noen
av disse tilfellene oppstår fordi vi tillater folk å gifte
seg når de har vært på turistvisum i
Norge, de blir ikke tvunget til å reise tilbake
igjen for eventuelt å søke
om oppholdstillatelse. Andre land har strengere regulering
for både mor og barn i de fleste av disse tilfellene.

Det er heller ikke et lite
sakskompleks. Den økte familiegjenforeningen
vi nå ser, gjelder litt eldre eller voksne
menn som gifter seg med kvinner i utlandet, og mange av disse har
altså barn fra tidligere ekteskap i sitt hjemland. Derfor
er det ikke noe lite og enkelt saksspørsmål.
Det dreier seg om forholdet til noen av våre
større naboland og til land helt på andre
siden av kloden. Vi har ganske mange saker, hvor det kan være
komplisert å være sikker på om
de opplysningene man får, er riktige.

Når det gjelder bortføring
av barn, er vi også bundet internasjonalt av
FNs konvensjon om barnets rettigheter. Stortinget
har på vegne av norske borgere vært
veldig opptatt av at vi skal være aktive når
det gjelder å kjempe mot bortføring av norske
barn til foreldre i utlandet. Da må vi også være
sikre på at vi ikke lager regler som gjør at
vi kommer på den andre siden når det
gjelder folk som ønsker å bosette
seg i Norge, men som faktisk ikke har eneomsorg for sitt
barn.

