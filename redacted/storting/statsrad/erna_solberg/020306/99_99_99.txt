 Vi er nå i en situasjon
der det kommer svært mange asylsøkere til Norge.
I 2001 søkte nærmere 15 000 personer
om asyl i Norge. Det vil si en økning på rundt
7 000 personer fra 2000. Det ser ut til at det vil komme enda
flere i år. Prognosene nå tilsier 18 000
asylsøkere.

Rundt 70 pst. av dem som søkte
om asyl i Norge i fjor, kommer fra Sentral- og Øst-Europa,
inkludert Russland og Ukraina. Ifølge Utlendingsdirektoratet
er for tiden opptil 40 pst. av asylsøknadene åpenbart
grunnløse og behandles etter forenklede prosedyrer.

Situasjonen er altså etter
min mening dramatisk, og det er behov for å gjøre
noe.

Når en person har fått avslag
på en søknad om asyl, plikter vedkommende å forlate
landet frivillig. Politiet skal etter
utlendingsloven bare føre vedkommende
ut med tvang dersom det er nødvendig.

I noen tilfeller blir utlendinger
værende i landet til tross for at de er nektet tillatelse
til å oppholde seg her. De aller fleste kan imidlertid
reise frivillig. Dette gjelder for tiden et stort antall personer,
som bor i de statlige mottakene. Sammenlignet med f.eks. Sverige
har vi langt færre som reiser frivillig fra vårt
land.

Jeg kan ikke se noen grunn
til at disse personene skal ha et fullverdig tilbud i mottak. Jeg ønsker
derfor å innføre en ordning så raskt
som mulig der de som har fått avslag på søknaden
om asyl, ikke får utbetalt pengereglementsytelser
fra det tidspunkt vedtaket er endelig, og utreisefristen er løpt
ut. Direktoratet er bedt om å komme med et forslag til
hvordan dette skal kunne gjennomføres. Endringene skal
markere et skille, men vi skal ta de nødvendige humanitære
hensyn.

Jeg mener at slike endringer kan
gjennomføres uten Stortingets godkjennelse.

Pengereglementet har aldri vært
til behandling i Stortinget. Jeg tror nok mange er forbauset over
at vi faktisk betaler ut penger til opphold til personer som oppholder seg
ulovlig i Norge.

Når det gjelder de tilfeller der hjemlandets
myndigheter setter betingelser for å ta tilbake egne
borgere, er min mening at alle land har en forpliktelse
til å ta imot egne borgere, selv om de ikke ønsker å returnere
til sitt hjemland. Jeg mener derfor at det bør
kunne være tema i forbindelse med den
politiske dialogen med samarbeidsland, der dette kan være
relevant.

Jeg vil for øvrig gjøre oppmerksom
på at Stortinget tidligere, i St.meld. nr. 6 for 2000-2001,
er informert om ønskeligheten av å se asyl- og
returspørsmål i sammenheng med bistandspolitiske
virkemidler. Ved behandlingen av denne var det ingen i Stortinget
som hadde innvendinger til dette standpunktet.

 La meg først få lov til å understreke
at vi har to typer personer når det gjelder frivillig retur.
Vi har den typen personer som ganske enkelt kan returneres
av oss, også tvangsmessig, men som fortsatt blir
her til politiet kommer og henter dem. Det er
eksepsjonelt for Norge at
nesten ingen reiser herfra på frivillig grunnlag, men at
vi altså må bruke politiet
til å sende ut absolutt alle.

Så er det en gruppe personer som er
i Norge som kan sendes tilbake, eller som frivillig
kan reise tilbake, men som vi ikke klarer å returnere
med tvang i det hele tatt. Av den gruppen er en del bosatt.
En del av de personene har arbeidstillatelse og er i jobb. Jeg er
enig i at man sannsynligvis må differensiere mellom
disse to gruppene i begynnelsen. Mitt viktigste
formål er at vi skal få flere til å reise
frivillig av dem som greit kan reise frivillig. Og det at de ikke
mottar penger lenger, vil være det viktigste signalet
for å si at nå er det faktisk slutt på den
tiden du kan være i Norge og bruke
vårt asylinstitutt til å være her. Det
vi vil gjøre, er å knytte dette sammen med det såkalte
nye mottakskonseptet som nå er under utarbeiding, hvor
de som har fått et avslag, skal i særlige mottak,
hvor man ikke vil ha egenhusholdning, men faktisk matservering,
slik at de pengemessige ytelsene stoppes, men at det fremdeles vil
tas hensyn til at man skal kunne overleve.

 Det som står i den stortingsmeldingen,
som SV ikke har hatt noen bemerkninger til, er
at det er ønskelig å se asyl- og returspørsmålet
i sammenheng med utenriks- og bistandspolitiske virkemidler. Formålet
med å se politikkområdene i sammenheng er å få styrket
samarbeidet med opphavs- og transittlandene, både
med sikte på å motvirke migrasjon og å legge
til rette for større vilje i disse landene til å motta egne
borgere som ikke har fått tillatelse til å oppholde
seg i Norge. Det er ikke noe annet enn det jeg har sagt.
Jeg har sagt at vi skal bruke de utenrikspolitiske mulighetene
vi har, til å skaffe oss returavtaler med land.

Det er for øyeblikket fem land vi
kunne trengt returavtale med. Tre land for å returnere egne
borgere, det er spørsmål om Somalia, Etiopia og
Eritrea. Og så er det spørsmålet knyttet
til transitt/retur av personer fra Nord-Irak, enten over
Syria eller over Tyrkia. De områdene må vi
få satt i fokus så vi kan få en diskusjon.
Jeg har ikke sagt at vi skal tvinge land eller
ta fra land bistandsmidlene, men det er altså et element
her, og dette elementet må også kunne
knyttes inn i de dialogene av utenrikspolitisk betydning man har
med landene. Dette ble altså lagt frem for Stortinget i
2000, og det var da ingen innvendinger mot det.





                

 I forbindelse med den statlige overtakelsen
av spesialisthelsetjenesten fra 1. januar 2002 er det over
statsbudsjettet for 2002 bevilget ca. 2,3 milliarder kr
som tilskudd til fylkeskommunene til dekning av tidligere påløpte
feriepenger i fylkeskommunene og som
kompensasjon for rentetap som fylkeskommunene senere har hatt. Bevilgningen
må ses på bakgrunn av endrede
regler for føring av feriepenger
i kommuneregnskapene.

En del private helseinstitusjoner har tidligere
mottatt årlige driftstilskudd fra fylkeskommunene.
Disse institusjonene har vært underlagt andre
regnskapsregler enn fylkeskommunene, og har slik sett ikke
vært direkte berørt av de endrede
forskrifter for kommuneregnskapet som er omtalt over. Disse forskriftene
påla ikke private helseinstitusjoner bestemte
måter å føre feriepenger
på. Grunnlaget for beregningen av det årlige tilskudd
til den enkelte institusjon har også vært
en sak mellom institusjonen og fylkeskommunen.

Noe mindre enn halvparten av feriepengetilskuddet
i 2002 står den enkelte fylkeskommune fritt til å nytte
til ulike formål, herunder også gi tilskudd
til private helseinstitusjoner som eventuelt har fulgt
en tilsvarende regnskapspraksis som fylkeskommunene tidligere. Ved
beregning av feriepengetilskuddet er likevel en slik utgift ikke
medregnet.

Jeg vil som kommunalminister oppfordre
fylkeskommunene til å opptre på en ryddig måte
i forhold til private helseinstitusjoner, men mener det
er vanskelig i respekten for det kommunale selvstyret å pålegge
dem bestemte løsninger. Utgangspunktet
her bør være at man har avtaler som
tar høyde for, også mellom
private institusjoner og fylkeskommunen, at man kan finne frem til
løsninger på dette problemet. Dessverre
har det ikke i alle fylkeskommuner vært
ryddige avtaler knyttet til dette.

 Vi må ha respekt for det kommunale
selvstyret og si at når en kommune eller, som i dette tilfellet,
en fylkeskommune inngår avtaler med private aktører,
tar man også høyde for nye regler og eventuelt
nye pålegg om regnskapsføring av f.eks. feriepenger
i forbindelse med de avtalene. Spesielt innenfor sektorer
hvor det har vært lange tradisjoner med institusjoner som ikke
har vært på anbud, oppdager vi at det er problemer
med at avtaleforholdene ikke nødvendigvis er gode
og klare på alle måter, fordi de har
vært en integrert del av fylkeskommunens budsjetter
og økonomi når vedtakene har vært fattet.
Jeg synes likevel ikke det er grunnlag for at
man skal gå inn og lage spesielle pålegg overfor
fylkeskommunene. Fylkeskommunen er et eget, selvstendig folkevalgt
organ som i like stor grad som Stortinget og andre
folkevalgte organ må ta ansvar for å ha ryddighet
i disse prinsippene. Det er en del av Regjeringens moderniseringsarbeid å sørge
for delegering av ansvar og oppgaver, og i denne sammenheng er det
ansvar for ryddigheten i fylkeskommunen.





                

