 Jeg er klar over at mange kommuner sliter med å få endene
til å møtes, og at det av og til kan være
vanskelig å følge de signaler
som kommer fra statlig hold. Statens rolle er imidlertid både å føre kontroll
med den økonomiske styringen i kommunene og å gi
signaler om hva som er viktige prioriteringer for den kommunale
tjenesteytingen innenfor de kommunaløkonomiske
rammer.

Kommunal- og regionaldepartementet er ansvarlig
for at det skjer en samordning av statlige styringssignaler overfor
kommunene. Fylkesmannen fyller denne rollen i eget fylke med Kommunal-
og regionaldepartementet som overordnet myndighet. Ved konflikt mellom
sektorinteresser og samordningsansvar
må fylkesmannen vektlegge hva som følger av lov.

Fredrikstad kommune er
underlagt statlig kontroll og godkjenning av økonomiske
forpliktelser, som følge av at kommunestyret har vedtatt å fastsette
en økonomiplan der utgiftene ikke er dekket inn.
Det kan derfor ikke være tvil om at fylkesmannen
har en plikt til å påse at kommunen har en økonomi
i balanse, og at dette hensynet må komme foran ordinære
målsettinger på ulike tjenesteområder.

I en situasjon der kommunen ikke
finner inndekning for sine utgifter, er det nødvendig
at staten griper inn og benytter seg av de virkemidler som er gitt.
Fredrikstad kommune har av fylkesmannen fått
beskjed om å revurdere sin investeringsplan. Dette gjøres
for å gi kommunen en mulighet til å opprette balanse mellom
inntekter og utgifter. Kommunen står fritt til å prioritere
hvilke investeringstiltak den kan og vil utsette. I denne forbindelse
vil det være naturlig også å vurdere
andre organisasjonsmodeller for tjenestene, herunder interkommunalt samarbeid
og/eller tilrettelegging for private aktører.

I sum: Det styringssignalet som er gitt, er
at det skal være balanse. Etter denne
statsrådens mening er det ikke å løpe
fra sitt ansvar å overlate det til private utbyggere dersom
man samtidig har en plan for at de private utbyggerne faktisk overtar
en del av utbyggingen av private barnehager.

 Jeg tror dette har skjedd under alle
typer regjeringer.

Signalene fra de enkelte sektorinteressene
kan bli sterke og også forplante seg til fylkesmannsembetet,
fordi man har ulike sektoransvar innenfor dette.
Det er viktig at fylkesmennene samordner de signalene de får
fra statlige etater. Det er én av grunnene til at denne
regjering støtter det som Stoltenberg-regjeringen gjorde
i forhold til å legge flere av de statlige etatene inn
under fylkesmannen. Når det gjelder aktiviteter rettet
mot kommunene, er det viktig å få en samordning – ikke
minst når det er trange tider og økonomisk ubalanse.
Jeg er slik sett helt enig med spørreren i at det er viktig.

Jeg tror også det er viktig å innrømme
at det for tiden er lagt ikke bare mange, men
for mange føringer for hvilke aktiviteter kommunene skal
ha, for mange målsettinger, som i dag ikke står
i forhold til den økonomien man har. Da blir det som er
bundet av lov, de viktigste oppgavene for kommuner
som har vanskelig økonomi. Samtidig
er det viktig for oss å sørge for at det er overensstemmelse mellom
de forventninger vi stiller til kommunene, og de midlene vi stiller
til rådighet.

 Jeg forstår spørsmålet
slik at det både gjelder etniske minoriteters
situasjon på boligmarkedet og situasjonen til
bostedsløse barnefamilier. For å unngå at
barn skal havne i bostedsløshet må vi først og
fremst bidra til gode boligløsninger, og til
at de kan greie seg selv på boligmarkedet. Tidligere rapporter
fra Byggforsk viser at en av grunnene til at familier med etnisk
minoritetsbakgrunn har vanskeligheter med å skaffe seg
egen bolig, er at de diskrimineres på boligmarkedet. Det
arbeides i dag med nye borettslover. Der vil det bli foreslått
et forbud mot etnisk diskriminering på boligmarkedet. Jeg
vil også gå inn for at et forbud mot
diskriminering legges inn både i husleieloven
og i eierseksjonsloven.

Regjeringen har i Ot.prp. nr. 63 for 2001-2002
foreslått at tiprosentregelen, som i dag gir kommunene
adgang til å kjøpe boliger for tildeling til vanskeligstilte,
utvides slik at også frivillige organisasjoner
som kommunene har avtaler med, får adgang til dette. En
utvidet adgang til å kjøpe boliger for tildeling
til vanskeligstilte vil kunne innebære en klar utvidelse
av tilgjengelige virkemidler. Jeg vil også peke
på at Regjeringen i revidert nasjonalbudsjett foreslår å øke
bevilgningen til boligtilskuddet med 75 mill. kr. Denne økningen
er forutsatt å gå til boliger til flyktninger.
At andelen flyktninger blant bostedsløse barnefamilier
i Oslo er høy, skyldes delvis sekundærflytting
fra mindre kommuner. Den nye bosettingsordningen, som
begynte å virke i 2002, legger opp til at flere får
bolig i sentrale strøk ved første gangs
bosetting. Dette er i tråd med flyktningenes egne ønsker,
og vi håper at det vil bidra til å redusere sekundærflyttingen og
dermed gi kommunene mer kontroll over tilstrømmingen av
flyktninger.

Regjeringen har også satt
i gang et arbeid med en tiltaksplan mot fattigdom. Blant annet vil både
tiltak for å styrke arbeidslivstilknytningen og tiltak
overfor barnefamilier stå sentralt. Regjeringen vil følge
opp tiltaksplanen og fremme forslag til tiltak i statsbudsjettet
for 2003. I mange tilfeller er det ikke tilstrekkelig bare å skaffe
en bolig. Noen bostedsløse har behov for oppfølging eller botrening.
I «Prosjekt bostedsløse», som er et samarbeidsprosjekt mellom
Kommunal- og regionaldepartementet og Sosialdepartementet, skal
det utvikles bolig- og tjenesteløsninger som kan tilpasses
de enkelte husstandenes oppfølgingsbehov. I departementet
jobber vi nå med å sikre at vi får innvandringselementet,
flyktningelementet, godt inn i dette bostedsprosjektet.

Oslo kommune kan sikkert svare for
seg selv, men rapporten fra Byggforsk, som det vises til, påpeker også at
det totale antallet barn på hospits i Oslo er
blitt vesentlig redusert de siste to årene. Dette skyldes
delvis at man har greid å bygge opp bedre boligtilbud
til barnefamiliene. Jeg har også lyst til å understreke
at de tallene som i dag finnes i Oslo kommune, viser at
pr. 30. april var det ca. 506 personer som bodde på hospits
på døgnbasis. Av disse er 39 barn, og av de 39
barna er det kun ett som har et privat døgn-/overnattingstilbud.
De 38 andre barna bor i det kommunale Deichmansgt. bosenter
for flyktninger, som altså er et botreningstilbud som nettopp
er tilpasset barnefamilier med flyktning- eller innvandrerbakgrunn.

 I 1996 endret vi hovedstrukturen
i boligpolitikken med et flertall basert på Høyre, Fremskrittspartiet
og Arbeiderpartiet, med tilslutning fra Kristelig Folkeparti
på vesentlige deler av dette. Da gikk vi fra direkte å subsidiere
renten i Husbanken over til å bruke tilskudd,
nettopp for å styrke de svake. Og man har gradvis
bygd opp boligtilskuddene og bostøtteordningen i årene
etterpå.

Denne regjeringen står fast på at
det er de direkte personrettede tilskuddene, som ble utkrystallisert
som boligløsningen i 1995/96 etter et
initiativ fra en arbeiderpartiregjering, som
er det viktigste virkemiddelet også for denne
gruppen. Det er derfor vi er opptatt av at den tilfeldige tilstrømningen
til Oslo, som skaper stor grad av ustabilitet gjennom sekundærbosettingen,
blir mindre, for det er lettere å bruke denne
typen virkemidler når man har bedre kontroll
gjennom førstegangsbosetting.

Så er det også slik
at vi gjennom «Prosjekt bostedsløse» jobber
med at man først får kartlagt om det er et rent boligproblem
en person har, eller om man har tilliggende problemer,
f.eks. med å lære seg å bo.
I den forbindelse har bostedsløse førsteprioritet
i forhold til det å motta boligtilskudd. Og prosjekter
innenfor dette skal motta boligtilskudd.

 Gjennom å bruke boligtilskudd
kan kommunen enten selv kjøpe boliger eller gi boligtilskudd,
slik at man får varig etablering for enkeltpersoner som
man mener har problemer med tilknytningen.
Det betyr at man får en permanent bolig gjennom å bruke
denne typen tiltak. Jeg tror faktisk at det er viktigere for dem
som er nyankomne. Alle de reguleringer vi har hatt på boligmarkedet
tidligere, viser seg i stor grad ikke å hjelpe
dem som er nyankomne til et sted, men derimot å gi en god
inngangsbillett for barn til dem som allerede er her.

Et av problemene da man gikk gjennom bl.a.
husleiereguleringens virkninger i Oslo og Trondheim, var
nettopp at det ikke var den gruppen det her
er snakk om, som ble hjulpet, men at det bl.a. var folk som hadde
bodd der lenge, eller en rekke unge studenter
som overtok kontrakter som andre eldre medlemmer
av familien tidligere hadde hatt. Det blir derfor ikke
et sosialt virkemiddel. Det blir et virkemiddel for dem som allerede
har tilgang til boligmarkedet, og som har ressurssterke foreldre eller andre
til å hjelpe seg gjennom det systemet som er. Jeg har derfor
tro på individbaserte ordninger som hjelper unge, og som ikke
minst hjelper flyktninger, til å få en varig bolig.

Inge
Lønning hadde her gjeninntatt presidentplassen.





                

 Det er en klar intensjon
fra Regjeringen at barn ikke skal bo på hospits.
Vi erkjenner at vi ikke har løst denne oppgaven
fullt ut ennå. Men jeg har lyst til å si at dette
er prioritert høyt av Regjeringen i forbindelse med tiltaksplanen
mot fattigdom, og jeg mener at tallene fra Oslo
kommune i forbindelse med utviklingen viser at vi begynner å nå noen
av disse målene.

Jeg viser igjen til de tallene som jeg refererte
til i forrige spørsmål. Det var pr.
30. april 39 barn på hospits. Det er kun ett av dem som
har fått et privat tilbud. Alle de andre
er på det som ifølge Byggforsk og Dagsavisen er
et hospits, men som altså er et botreningstilbud nettopp
for flytninger, før de kan flytte ut til andre
områder. Det var ikke intensjonen fra Stortinget å forby å gi
nettopp denne typen botreningstilbud også til
flyktningfamilier.

Etter vår mening er det
viktig å få barna ut av hospitsene, men det er også viktig å tilby
dem en tilfredsstillende boligløsning fremover. Det er
derfor vi er opptatt av et bedre bolig- og tjenestetilbud
til bostedsløse barnefamilier. Et prosjekt er i gang i
Husbanken, der målsettingen er å prøve
ut ulike løsninger som kan legges til grunn for en nasjonal
strategi mot bostedsløshet. I prosjektet er de syv største
bykommunene invitert, samt Kirkens Bymisjon, Frelsesarmeen
og Kirkens Sosialtjeneste. I den forbindelse er det viktig at man
sorterer ut de som har et rent boligproblem – en del av
innvandrerfamiliene har det, fordi de opplever rasisme i boligmarkedet – og
de som får botreningstilbud. Noen av
dem som kommer som flyktninger til Norge, har også behov
for det for å starte å bo i det norske
samfunnet.

Vi har altså da, som jeg nevnte i
forrige svar, fremmet forslag om at også de
frivillige organisasjonene kan erverve boliger innenfor
10 pst.-regelen for vanskeligstilte. Vi jobber også med å utvikle
konkrete løsninger for hvordan man kan oppnå å bosette både
bostedsløse barnefamilier og andre
på tilfredsstillende måte i de syv kommunene
som deltar i prosjektet.

Bostedsløshet er et ekstremt uttrykk
for fattigdom og sosial utstøting,
og det er en av de utfordringene Regjeringen ser nærmere
på i arbeidet med tiltaksplan mot fattigdom. Det å ha
en bolig og en fast plattform er viktig for integreringen, kontakten
og nærheten for disse barna. Derfor er midlertidige løsninger ikke
gode. Det bør bli varige tilknytninger til lokalsamfunnet.
Vi legger tiltaksplanen frem høsten 2002 i forbindelse
med statsbudsjettet, og den vil omfatte målrettede tiltak
for å fange opp behovene både til enkeltpersoner
og grupper i befolkningen med de dårligste levekårene – innbefattet
i dette også boligpolitiske tiltak.

 Vi har altså foreslått å øke boligtilskuddet
og øremerke flyktningboliger med 75 mill. kr i revidert
nasjonalbudsjett. Ytterligere økning av boligtilskuddet,
som nettopp er et tilskudd slik at kommunene kan erverve eller
gi direktetilskudd til personer for å kunne bosette
seg, vil vi komme tilbake til i forbindelse med handlingsplanen
mot fattigdom og i forbindelse med statsbudsjettet til høsten.

Jeg har lyst til å understreke at
jeg er enig i at disse tallene er nye. Vi har bedt om å få tallene
fra Oslo kommune, og de er fra deres egen rapport
av 30. april. Men det er viktig at når man tar utgangspunkt
i Byggforsk-tallene, som stod i Dagsavisen, så inkluderer
de også et botreningstilbudsenter,
som er et kortvarig botilbud, men som jeg tror at alle
politiske partier egentlig synes er bra, nemlig Deichmansgt. bosenter
for flyktninger, som har en stor gruppe barn boende, nettopp
fordi dette er et tilbud som er botrening for dem som skal flyttes
videre ut. Det betyr at vi må ha en viss nøkternhet
i bruken av de tallene som står i oppslag.

Jeg tror heller ikke man skal undervurdere
det annengangsbosetningsproblemet som Oslo kommune står overfor.
Det skaper veldig vanskelige styringsforhold, nettopp
i forhold til boliger.

 Når det gjelder spørsmålet om
førstegangsbosetting, kan Stortinget ta stilling til dette
i forbindelse med behandlingen av revidert nasjonalbudsjett og se
om de finner rom til å prioritere dette på bekostning
av andre ting. Det er det dilemmaet man alltid står
overfor i forhold til dette.

Jeg har også lyst til å minne
om at det har vært en enorm økning i bevilgningene
til akkurat dette formålet, og det har vært en
vridning av bevilgningene fra andre typer grupper til
flyktningboliger de senere årene, delvis fordi vi bosetter
mange – når saksbehandlingen går raskere,
får vi et større trykk i noen år – og
delvis fordi det ser ut som om kommunene i større grad
i stedet for å integrere i det vanlige boligmarkedet, nå også kjøper
og bruker det.

Vi kommer til å gå gjennom
de tallene som KS har lagt frem, for å vurdere hvor mye
vi på en måte automatisk skal si skal
utløse nye innkjøp av boliger eller
bygging av boliger, og hvor mye man må kunne regne med at
det vanlige integreringstilskuddet skal være
med på å dekke av boutgifter. Det er også en
del av det kommunene får som kompensasjon for boutgiftene.

Så om når vi skal klare å oppfylle
Stortingets vedtak: Vi har et kommunalt selvstyre. Det er kommunene
som har ansvaret. Vi jobber sterkt med veiledning. Blant annet har
sosialministeren sagt at de vil følge Oslos eksempel
med hensyn til å lage en veiledning, f.eks. kvalitetsavtaler,
som gjør at i den grad vi må bruke heldøgns
omsorgstilbud, så skal det være gode
tilbud for dem som er der.





                

