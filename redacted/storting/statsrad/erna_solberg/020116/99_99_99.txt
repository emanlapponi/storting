 Så langt har ikke jeg grunnlag
for å konstatere at nemnda ikke fungerer etter
intensjonen. Saksbehandlingen har blitt mer åpen ved at
lekmenn deltar i behandlingen av saker som byr på vesentlig tvil.
Videre har Utlendingsnemnda etablert egen internettside
med informasjon til klagere, nemndmedlemmer, advokater og media.
Nemnda planlegger å legge ut en anonymisert praksisbase
på Internett i løpet av første kvartal
2002. I tillegg har nemnda etablert god kontakt med frivillige
organisasjoner på flyktning- og innvandringsfeltet.

Utlendingsloven åpner for at utlendingssaker
kan behandles på flere måter. Vedtak kan fattes
i nemndmøte med personlig fremmøte, i nemndmøte
uten personlig fremmøte, av nemndleder alene og i sekretariatet.
Saker uten vesentlige tvilsspørsmål kan avgjøres
uten nemndmøte, enten av nemndleder alene eller
av sekretariatet. Det er nemndlederen selv som bestemmer behandlingsformen
i den konkrete saken.

Ved utgangen av november 2001 hadde UNE behandlet
vel 5 200 saker. Av disse var omtrent 3 800 asylsaker. I
underkant av 300 saker er avgjort i nemndmøte med personlig
fremmøte, litt over 200 i nemndmøte uten personlig
fremmøte, ca. 2 800 av nemndleder og ca. 1 900
i sekretariatet. Dette viser at lekfolk har deltatt i avgjørelsen
i ca. 500 saker. Tallet kan synes lavt i forhold til mengden. En årsak
er at en del av de avgjorte asylsakene er vurdert som grunnløse,
og de blir derfor avgjort av nemndleder eller delegert
til sekretariatet. Ett eksempel på dette
er Bulgaria-sakene. Nemnda har i tillegg avgjort mange saker fra
personer fra Irak og Kosovo. Dette utgjør store grupper,
og nemndbehandlingen i de første sakene har ført
til at det har dannet seg en praksis i nemnda som gjør
det unødvendig med nemndbehandling i senere og likeartede
saker.

Totalt har klagerne helt eller delvis
fått medhold i ca. 8 pst. av sakene UNE har behandlet.
Omgjøringsprosenten er naturlig nok høyest
i de saker som har inneholdt vesentlige tvilsspørsmål,
og disse behandles i nemndmøte. Prosentvis endres
det omtrent like mange saker i nemndmøte uten
personlig fremmøte som i nemndmøte med personlig
fremmøte, ca. 40 pst. av sakene.

Jeg vil ellers nevne at det er iverksatt
ekstern evaluering av Utlendingsnemnda som skal være
ferdig ved årsskiftet 2002–2003, med en delrapport
i begynnelsen av dette året. Temaer for evalueringen er
rettssikkerhet, herunder ivaretakelse av likhetsprinsippet, tilliten
til Utlendingsnemnda, effektivitet og saksbehandlingstid i nemnda
og departementets styring av fagfeltet etter opprettelsen
av Utlendingsnemnda. Jeg vil avvente rapportene fra evalueringen
før jeg vurderer om det er grunn til å foreta endringer
i forhold til dagens ordning.

 Statsråden tar Stortingets intensjon
på alvor, men jeg tror det er viktig også å kvalifisere
hva som er Stortingets intensjon. Etter min mening var
det å gi økt rettssikkerhet i de sakene hvor det
var vesentlige tvilsspørsmål. Når vi
da ser at vi har hatt en tilstrømning av personer som søker
asyl i Norge av en litt annen sammensetning enn det man
hadde tidligere, vil man også naturlig nok, så lenge alle
har den samme typen behandling og den samme rettssikkerheten, også få færre
saker hvor det egentlig er et reelt tvilsspørsmål
i saken, og hvor det egentlig er behov for lekmannsskjønn. Et
eksempel på dette er bulgarerne. Sakene
deres fikk ikke oppsettende virkning. De ble
transportert ut. Jeg går ut fra at det ikke er
Stortingets intensjon at man skal hente dem
tilbake igjen for å la dem møte nemnda,
selv om de kanskje heller hadde ønsket det.

Mitt utgangspunkt er at vi nå må la
evalueringen gå sin gang, og så må vi
bruke kvaliteten i den evalueringen og se på hva
de faktisk foreslår av endringer og hva som ligger der,
til rett og slett å ta en vareopptelling for å se hva
som har skjedd – hvordan det står i forhold til
intensjonene. Min intensjon er å komme
tilbake til Stortinget på et tidspunkt når vi
har oversikt over det for å se om det er behov for endringer
i forhold til måten man behandler på i nemnda.

 Utlendingsnemnda var et nytt instrument. Når
det gjelder en del av de premissene som ble lagt, iallfall om man
går tilbake til disse tallstørrelsene, tror jeg
vi i ettertid skal tenke gjennom hvorvidt man hadde grunnlag for å gjøre
det i det hele tatt. Jeg tror det er riktig at vi skal
se på hvordan praksisen er. Vi skal ta kritikken fra organisasjonene
på alvor i det videre arbeidet. Men det er klart at hvis
vi i dag anslår at 40 pst. av dem som kommer til
Norge, er innenfor kategorien antatt grunnløse
søknader, betyr det, hvis vi hadde beregnet det reelle
tallet i tidligere saker, at det prosentvise tallet på de
som vi på en måte hadde som intensjon
skulle få en høyere rettssikkerhet, ville vært
betraktelig høyere fordi mengden inn til nemnda har vært
mye større. Nå sier også nemnda
at de har tatt unna veldig mange av disse sakene for å få dem
ferdigbehandlet. Så det er ikke sikkert at man
i fremtiden vil få disse prosentvise forholdene. I tillegg
har vi varslet at vi kommer tilbake med spørsmål
om alle saker som går til nemnd, nettopp
fordi det vil være tvil om hvorvidt intensjonene
blir oppfylt, og at vi gir for høy grad av rettssikkerhet,
vi bruker rett og slett for mye penger i dag på den behandlingen
vi har av det vi anser som grunnløse asylsøknader.





                

 Jeg vil i tiden fremover rette fokus
mot storbyenes situasjon. Ved årsskiftet 2002–2003
vil Regjeringen legge fram en stortingsmelding som tar opp de spesielle
utfordringene som de største byene står
overfor. Meldingen vil bl.a. rette fokus mot miljøproblemer
knyttet til samferdsel, integreringen av innvandrere og storbyenes
sosiale problemer samt storbyenes regionale
rolle, og de felles funksjoner byer, og særlig de største,
fyller for sine omegnskommuner. Problemstillinger knyttet
til storbyenes økonomiske situasjon vil imidlertid
bli nærmere omtalt allerede i kommuneproposisjonen for
2003.

Rus- og psykiatriproblematikken er ikke
godt nok fanget opp gjennom kriterier i dagens inntektssystem, noe som
antakeligvis først og fremst rammer storbyene. Regjeringen
har derfor satt i gang et arbeid der siktemålet er å kompensere
kommuner som har merutgifter knyttet til rusmiddelomsorg
og psykiatrisk behandling.

Rammetilskuddet bør være
basert på så nye befolkningstall som mulig. Regjeringen
vil derfor ved beregningen av rammetilskuddet legge om rutinene
slik at nyere befolkningsdata kan legges til grunn. Kommuner med
befolkningsvekst vil da få kompensasjon for nye innbyggere
raskere enn i dag. Bergen og andre kommuner som har en
befolkningsvekst som er høyere enn landsgjennomsnittet,
vil antakeligvis tjene på en slik endring.

Jeg hadde i november et fellesmøte
med Trondheim og Bergen om deres økonomiske situasjon.
Byene ble orientert om vårt arbeid om langsiktige endringer.
Byene ble også orientert om at hvis de økonomiske
problemene på kort sikt er spesielt store, må eventuelle
søknader om skjønnsmidler rettes via fylkesmannen.
Vi har ikke fått inn slike søknader
foreløpig.

 La meg bare få lov å understreke
at min kommentar om Arbeiderpartiets bypolitikeres manglende deltakelse
i debatten kom etter at jeg hadde fått rimelig
mye kjeft for å sette storbyproblematikken på dagsordenen
fra distriktsrepresentanter som har ansett det for å være
i kontrast til distriktene. Jeg skulle ønsket meg
at det var flere partier enn regjeringspartiene som faktisk
var opptatt av en bypolitikk. Jeg er glad for at representanter
for Arbeiderpartiet sier
at de er det, og håper de også tar det
opp i sine egne interne politiske debatter.

Når det gjelder de konkrete spørsmålene
om rus og psykiatri, har vi et arbeid gående
i departementet om hvordan vi skal gjøre dette. Vi kommer
altså tilbake til dette i kommuneproposisjonen for 2003.
Vi regner ikke med at dette skal være et søknadsopplegg.
Vi regner med at vi her legger inn enten et sett med kriterier eller
en form for kompensasjon som skal være en del
av inntektssystemet, kortsiktig eller varig, avhengig
av hvor langt vi kommer med å få endelige kriterier
i havn. Hvis vi ikke får endelige kriterier i
havn til det tidspunktet, regner vi med å legge inn en
annen form for kompensasjon, men jeg ser ikke noe formålstjenlig
i å legge inn en søknadsrunde på dette.

 Jeg drar ikke i tvil at det allerede
er etablert en kontakt mellom fylkesmennene
og de to angjeldende kommunene, men det er ikke kommet videre
til departementet til sluttbehandling, så jeg kan ikke
konkret gå inn på behandlingen av det.
Men jeg er også enig i at et hovedpoeng med å ta
opp storbypolitikken, nettopp er å få avdekket
de områdene som inntektssystemet i dag ikke tar
høyde for at de større byene faktisk
løser. Og det jeg har nevnt som fokus for stortingsmeldingen
og arbeidet videre, er dette med fattigdomsproblemene, der man har
en opphopning i de større byene, og rusomsorg og psykiatri
er viktige element i dette. I tillegg har man en regional funksjon,
og det er forventet at byene skal stille opp med tilbud som gjelder et
mye større nedslagsfelt enn egne innbyggere,
og bidra til å finansiere det, bl.a.
når det gjelder de ulike typer infrastruktur, f.eks. på kulturområdet,
som gjør at man har noen regionalfunksjoner som
man i dag kan se at man ikke har så god uttelling
for i inntektssystemet.

 Samarbeidsregjeringen har varslet at den vil
gjøre en vurdering av fylkeskommunens oppgaver i lys av
Sem-erklæringen, med hovedvekt på de planlagte
endringene innenfor miljø,
landbruk, plan og areal. Vurderingen skal avsluttes i februar.

Det må etter min mening være
opp til fylkeskommunene selv å avgjøre om det
er hensiktsmessig å endre fylkesgrensene. En
slik vurdering bør etter mitt skjønn
gjøres i lys av de oppgaver fylkeskommunen skal ha. Derfor mener
jeg at fylkeskommunene nå bør vente med inndelingsendringer
inntil de vet hva som skal være innholdet i den
nye fylkeskommunen.

Prosessen med endringer i fylkesgrenser ble
trukket opp av Stortinget ved behandlingen av St.meld. nr. 31
for 2000-2001 om oppgavefordeling og ved behandlingen av den nye
inndelingsloven i mai. Frivillighet er her det viktigste
stikkordet for videre behandling av disse spørsmålene.

 Mitt utgangspunkt er at vi skal organisere
offentlig sektor etter det som er mest hensiktsmessig
for brukerne av de offentlige tjenestene, og for å få lokaldemokratiet
til å fungere. Det betyr at jeg mener at grenser ikke
skal være til hinder for å få gode tjenester.
Det kan man gjøre en del steder gjennom interkommunalt
samarbeid eller gjennom frivillige
sammenslutninger mellom kommunene. Jeg mener
at det er en del tendenser og utfordringer for Kommune-Norge som gjør
det nødvendig å ta en offentlig diskusjon om dette spørsmålet.
Hvis det skulle være slik at en fylkesgrense er til hinder
f.eks. for en kommunesammenslutning, vil man selvfølgelig
her ha flere parter, og det kan være at man kommer
i en diskusjon om hvem som skal beslutte og ha ansvar for dette.
Jeg har lyst til å minne om at vi nettopp ved
inngangen til dette året, 1. januar 2002, har hatt
det første grenseskiftet, ved at Ølen kommune gikk fra
Hordaland til Rogaland, gjennom en folkeavstemning i Ølen der det
ble flertall for dette. Og jeg synes det er metodikken for eventuelt å gjøre
fylkesgrenseendringer av den typen, at det er frivilligheten i kommunene
som bestemmer fylkestilhørigheten.

 Vi har en presedens for dette i forhold til
den behandlingen vi i fjor hadde av spørsmålet
om Ølen kommunes flytting mellom Hordaland og Rogaland.
Fylkestinget i Hordaland var ikke enig i den flyttingen,
iallfall ikke i det tempoet. Da ble frivillighetsbegrepet
lagt til grunn fordi det var et befolkningsflertall i Ølen kommune
som ønsket dette. Det sa den forrige regjering
seg enig i, og Stortinget motsatte seg det ikke ved behandlingen.
Det er den holdningen som gjelder i forhold til kommuners flytting mellom
fylker.

Så har vi en annen stor debatt som dreier
seg om fylkessammenslutninger, de store regionsdiskusjonsspørsmålene,
hvor jeg har sagt at man må ha fokus på hvilke oppgaver
fylkeskommunene skal løse for å finne
den mest hensiktsmessige form og størrelse på dem
fremover. Her er det også spørsmål
om frivillighet mellom disse enhetene. Men når
det gjelder den enkelte kommunes frivillighet, er det altså den
enkelte kommunes flertall som i så fall må bestemme
fylkestilhørigheten. Og det har altså ingen i
Stortinget protestert mot i forbindelse med
behandlingen av Ølen kommune.





                

 Bakgrunnen for mitt ønske om å redusere
antall kommuner er de utviklingstrekk jeg mener kommunene
må ta på alvor om de også i
fremtiden skal kunne levere tilstrekkelige og gode tjenester
til sine innbyggere. For det første
får vi brukere som blir mer kompetente og bevisste på sine
rettigheter. For det andre vil det økende arbeidskraftbehovet
ytterligere skjerpe konkurransen om arbeidskraften fremover. Selv om
kommunesektoren vil få realvekst i årene som kommer,
tror jeg ikke disse utfordringene kan løses kun
ved hjelp av penger. Dette gis det også støtte
for i NIBRs tre rapporter om småkommuners evne
til å ivareta generalistkommunekravet.

En kommunesammenslutning
vil i seg selv ikke bety endringer i lokaliseringen
av tjenestene. Barnehager, skoler, sykehjem, helsesentre osv. vil
som oftest ligge der de har ligget også etter
at kommuner har sluttet seg sammen. En kommunesammenslutning
vil først og fremst ha konsekvenser for ledelse og administrasjon. Heri
ligger også en effektiviseringsgevinst som kan
brukes til å gi flere og bedre tjenester. Ifølge
vår nye Re kommune, som nettopp har vedtatt sitt
første budsjett, ville den aldri ha
vært i stand til å investere i så mange nye
tjenester – skoler, barnehager, omsorgsboliger, idrettshall – dersom
de fortsatt var to enkeltkommuner. Kommunen har også redusert
ressursene brukt på administrasjon. Større kommuner
vil også bety mulighet til å tilby
et større og mer attraktivt fagmiljø innenfor
små, spesialiserte tjenester som f.eks. barnevern.

Kommunesammenslutninger skal baseres på frivillighet,
stimulert av positive tiltak som f.eks. inndelingstilskudd og delvis
kompensasjon av engangskostnader. Det jeg har sagt om at det vil
stilles krav til kommuner som kommer i økonomiske vansker
og henvender seg til staten for å få ekstraordinær økonomisk
hjelp, betyr 

ikke

 at de skal få krav
om å slutte seg sammen med nabokommunen. Jeg har imidlertid
sagt at som vilkår for å få ekstraordinær økonomisk
hjelp, må kommunen vurdere omstillingstiltak med sikte
på å komme ut av en vanskelig økonomisk
situasjon. Dette kan være interne omstillingstiltak
der en vurderer forhold ved selve kommuneorganisasjonen
og de tjenester kommunen produserer, og det kan være
eksterne tiltak som å utrede interkommunalt samarbeid
og kommunesammenslutning. Poenget må være
at kommunen går inn i en prosess for å vurdere
tiltak som kan rette på situasjonen, og deretter må det være opp
til den enkelte kommune selv å bestemme
hvilke tiltak som best kan løse de langsiktige
utfordringer kommunen har.

 Statsråden har i sitt svar referert
til hvilke virkemidler man vil bruke. Vi vil ikke bruke økonomiske
virkemidler for å tvinge frem kommunesammenslåinger,
men vi har sagt at vi vil stille krav. Vi sier det må være
en prosess hvor man kan finne frem til omstillingstiltak som er
effektive. I tillegg kommer vi til å bruke gulroten.
Det har et flertall på Stortinget vedtatt. Fra i fjor av
vil man ved kommunesammenslåinger få beholde gevinsten
uten kutt i forhold til basistilskudd og
regionaltilskudd i ti år etter at man har slått
seg sammen. Den gulroten er etablert av et flertall på Stortinget,
og jeg syns det er et viktig virkemiddel. I tillegg har Kommunal-
og regionaldepartementet sagt at man kan gi støtte til
engangskostnader knyttet til omstruktureringen, altså når
man går inn i en kommunesammenslutning, og at man kan få kostnader
knyttet til selve utredningen dekket av departementet. Det er den økonomiske
biten av det. Jeg er enig i at det er viktig at dette går
på frivillighet. Jeg er uenig i beskrivelsen
av at man nødvendigvis får et dårligere
tjenestetilbud. Mitt utgangspunkt er at dette gir en bedre
og sterkere offentlig sektor, og at vi etter hvert må ta
kompetanseproblemet blant de ansatte i småkommunene på alvor.
Det er de svakeste vi snakker om. Det er snakk om de tunge brukerne.
Det er bl.a. snakk om barnevernet.

 Jeg tror at hele analysen til representanten
er feil. Jeg tror ikke det er riktig i forhold til hva
som har vært de dynamiske kreftene i Sverige. Jeg tror
man vil se at kommunesammenslåingene i Sverige kom etter
at sentraliseringen hadde startet.

Et viktig grunnlag for å få fungerende
og styrkede distriktskommuner i Norge er nettopp
at de gir et godt offentlig tilbud, som mange små kommuner
av kompetansemessige årsaker har problemer
med å gi. Så jeg tror faktisk at noe større
kommuner i Distrikts-Norge vil gi sterkere arbeidskraftkommuner,
og gi en mer positiv mulighet til å demme opp for fraflyttingen
i disse kommunene. Jeg tror at man på mange måter
må se at det er visse strukturmessige endringer når
det gjelder folks flytting. Det viktigste er ikke å segmentere
alt som skjer i Distrikts-Norge, slik som det en gang har vært,
for da kommer flyttingen til å bli enda sterkere,
men å sørge for at kommunene mer kan bli kraftsentre
ved bl.a. å ha et godt og bredt arbeidsmarked, altså ansettelsesforhold,
for å kunne rekruttere kompetent arbeidskraft. Så jeg
er faktisk uenig i forhold til både
analysen og konsekvensene. Jeg tror det vil være
positivt for distriktene med større kommuner.

