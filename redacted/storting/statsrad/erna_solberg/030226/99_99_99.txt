 Jeg er kjent med at regelverket
for beregning av selvkost innenfor vann- og
avløpssektoren har vært uklart. Kommunaldepartementet
har derfor nylig utgitt nye retningslinjer for beregning
av selvkost for kommunale betalingstjenester. Retningslinjene er
utarbeidet i samarbeid med Miljøverndepartementet
og Statens forurensningstilsyn, og er tilpasset vann- og avløpssektoren.
Øvrige retningslinjer om beregning av gebyrgrunnlaget er nå falt
bort. Kommunene har derfor nå ett sett retningslinjer å forholde seg
til, med klare angivelser av hvordan selvkost skal beregnes.

Fylkesmannen fører tilsyn med kommunene
i fylket. Fylkesmannen har derfor ansvaret for tilsyn med kommunenes
praktisering av regelverket for vann-
og avløpsgebyrer. Dette vil i hovedsak skje i form av lovlighetskontroll
av kommunale avgjørelser etter kommuneloven § 59.
Med de nye retningslinjene vil vi for fremtiden få redusert
slike tilfeller som representanten Sortevik her henviser til, og
det vil være enklere for fylkesmennene å gripe
inn overfor kommuner som krever for høye gebyrer.

 Representanten fikk faktisk svar på det
spørsmål han stilte, nemlig hvilke initiativer statsråden
vil ta for å sikre klarere regler og bedre kontroll.
Vi har altså laget et nytt sett med regler som vil gjøre
det enklere å kontrollere for fylkesmennene. Det betyr at
vi er på vei til å få et bedre
regelverk.

Så vil jeg for øvrig gjøre
oppmerksom på at når forvaltningsrevisjonen i
Bergen kommune avdekker at det er tatt inn for mye i avgift, så er
det faktisk også en del av kontrollvirksomheten.
Vi har altså desentralisert mer kontroll ned til de enkelte
kommunene ved at man skal ha forvaltningsrevisjon, ved at man skal
ha større grad av kommunal egenkontroll ved et uavhengig
kontrollorgan som skal se på disse
spørsmålene. Det betyr faktisk at det er en del
av de kontrollmekanismene som har avslørt at man i Bergen
kommune har betalt for mye i forhold til de beregninger som nå ligger
inne.

Når det gjelder selve saken i Bergen
og spørsmålet om å betale tilbake igjen,
har jeg ikke lyst til å kommentere det nå,
for vi er i en situasjon hvor vi kan komme til å måtte
gå ganske grundig gjennom spørsmålene
fra Bergen kommune for å kunne gi et klart og eksakt svar.

 Dårlig kommuneøkonomi
er ikke et grunnlag for å kunne kreve høyere
avgifter enn selvkost – ei heller for ikke å sørge
for at regelverket, gjennom en form for tilbakebetaling eller
gjennom lavere fremtidige avgifter, følges. Innbyggerne
skal altså ikke betale mer for denne sektoren
selv om kommuneøkonomien
er dårlig.

Spørsmålet om foreldelseskrav
er juridisk. Det kommer vi til å måtte gå igjennom
hvis Bergen kommune legger det frem for oss. Jeg vil ikke
svare rett over bordet i denne spørretimen når
det gjelder de juridiske implikasjonene, det er et vanskeligere
spørsmål enn som så.

Når det gjelder hvorvidt staten eventuelt
har et ansvar når fylkesmennene ikke har fulgt
opp kontrollbiten, er det et spørsmål som man
må gå igjennom på det tidspunktet man
får det, man må se på hva som er grunnlaget,
og på hvilken måte denne kontrollen
er gjort. – Det vil jeg heller ikke svare på.





                

 Ja. – Jeg kunne kanskje bare sagt
det slik.

En eventuell fremtidig sammenslutning
må altså bygge på frivillighet fra begge
fylker. Det er Regjeringens standpunkt i dette spørsmålet.
Fylkeskommunene må på selvstendig grunnlag og
ut fra de oppgaver de skal løse, vurdere om dagens inndeling
er hensiktsmessig eller ikke.

Når det gjelder en eventuell
sammenslutningsprosess, er det viktig å kartlegge hva som
er målsettingene for en fylkessammenslutning, hvilke aktører
som vil bli berørt, hvordan man skal sikre den kommunale
forankringen i prosessen, organiseringen av arbeidet og tidsplan
mv. Jeg har anbefalt fylkeskommunene å gjøre en
slik kartlegging, som vil kunne bidra til å avklare forutsetningene og
premissene for en eventuell regional beslutning om å sette
i gang et arbeid med sikte på en frivillig sammenslutning
av Agder-fylkene.

 Det kan Regjeringen gjøre. Det er
presedens for det.

Da Ølen kommune hadde en folkeavstemning som gav
flertall for å flytte fra Hordaland – jeg har
aldri helt skjønt hvorfor, men de ville nå det – til
Rogaland, sa regjeringen at det var greit. Den fulgte folkeflertallet
i Ølen kommune ved å justere fylkesgrenser. Stortinget
ville på det tidspunktet ikke legge seg opp i
regjeringens beslutning.

Det er altså skapt presedens for at
hvis en kommune ønsker å flytte og det
er flertall for det i kommunen, og Regjeringen ønsker å innrømme
en slik søknad, bør Regjeringen ha mulighet til å gjøre
det.

