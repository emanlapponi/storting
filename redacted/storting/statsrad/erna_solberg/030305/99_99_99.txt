 I St.meld. nr. 19 for 2001-2002 la Regjeringen
frem sin tilråding om oppgavefordelingen mellom
stat, fylkeskommune og kommune. Bakgrunnen for vurderingen var Sem-erklæringens
utsagn om at fylkeskommunen ikke må bli til en
overkommune, at endringer i oppgavefordelingen må bidra
til en reduksjon av byråkrati, og at
avgjørelser skal fattes så nær dem det
angår som mulig. Stortinget sluttet seg til Regjeringens
syn ved behandlingen av meldingen i fjor. Konkret ble
det i meldingen lagt til grunn at ansvaret for den statlige regionale
miljøvern- og landbruksforvaltningen hos fylkesmannen ikke
skulle overføres til fylkeskommunen som foreslått
av den forrige regjeringen, nettopp fordi dette
ville gitt fylkeskommunen en slik uønsket overkommunal
rolle. I stedet ble det lagt opp til at oppgaver på områdene
miljøvern og landbruk som krever lokalt folkevalgt skjønn,
skal overføres til kommunene.

Stortinget gav også sin
tilslutning til å åpne for to typer
forsøk: forsøk med kommunal oppgavedifferensiering
og forsøk med enhetsfylke.

Etter mitt syn er det redegjort tilstrekkelig
klart for forutsetningene for forsøk med enhetsfylke i
St.meld. nr. 19. Forutsetningene er også gjentatt
i invitasjonsbrev og i tilbakemeldingen til søkerne i første
søknadsrunde. Jeg kan ikke se at departementet
har gitt ulike signaler om dette, slik spørsmålsstilleren
hevder.

Enhetsfylke betyr en sammenslåing
av fylkesmannsembetet og den fylkeskommunale administrasjonen
under én felles administrativ leder. Formålet
er å forenkle og effektivisere administrasjonen
på regionalt nivå. Forsøkene dreier
seg i utgangspunktet ikke om endringer i oppgavefordelingen.
Det fremgår klart av invitasjonsbrevet at forsøk
med enhetsfylke vil bli gjennomført i tråd med
prinsippene for oppgavefordelingen, og det vises særskilt
til at fylkeskommunen ikke bør bli en overkommune.
Da hovedtyngden av de gjenværende oppgavene hos fylkesmannen
har en overkommunal karakter, betyr dette at det ikke
er aktuelt som en del av forsøket med enhetsfylke å gi
fylkestinget økt politisk innflytelse over disse oppgavene.
Jeg utelukker imidlertid ikke at det finnes enkelte oppgaver
under fylkesmannen som har utviklingskarakter, og som
derfor kan vurderes lagt under fylkespolitisk styring.

Jeg vil likevel understreke at hensikten
med forsøket med enhetsfylke er å avdekke om det
skapes mindre byråkrati og bedre beslutningsgrunnlag
ved å samordne fylkesmannsembetet og
fylkeskommunens administrasjon. Det er altså ikke
en overføring av oppgaver som er hensikten med forsøket,
men å få frem synergieffekter og styrke samarbeidet
på regionalt nivå.

 Det kan nok være noen
enkeltoppgaver, ikke minst i krysspunktet mellom
fylkeskommune og fylkesmann, som er vesentlige også i
forhold til utviklingsaktørrollen. Der vil det være
mulighet for at de direkte eller indirekte vil komme inn
under en fylkeskommunal beslutning. På noen områder
er det også dobbeltarbeid
i forhold til deler av planprosessene, slik som planarbeidet er
i dag. Derfor kan det gjelde oppgaver på noen
områder. Men utgangspunktet for hele forsøket
var en forenkling, ikke det å flytte oppgaver eller
utprøve en modell hvor fylkeskommunene skulle få større beslutningsområde.

Jeg vet at ambisjonene for mange fylkeskommuner har
vært å omgjøre Regjeringens og Stortingets
vedtak om oppgavefordelingen. Det så vi også av
forsøkene det ble søkt om knyttet til differensiert
oppgaveløsning. Men det er ikke det som er formålet.
Formålet her er å samordne
administrasjonene, skape bedre beslutningsgrunnlag, skape
forenklinger, og ikke å flytte på oppgaver.

 Jeg føler nok kanskje at fylkeskommunene
har vært veldig mye mer opptatt av å tilta seg
nye myndighetsoppgaver enn å utforske
utviklingsaktørrollen som den politiske rollen
den faktisk er, med mulighet til å påvirke dynamisk
med de virkemidler som man i dag sitter igjen med.

Jeg synes det er viktig at vi understreker
hva enhetsfylke egentlig er et forsøk på. Det
er et forsøk på å gjøre administrasjonen
enklere. Det er mulig at det har vært laget andre
ambisjoner for det rundt omkring. Men jeg tror ikke vi
kan skylde på at det er andre signaler som har kommet
fra Regjeringen, enn det som har stått i St.meld. nr. 19.





                

