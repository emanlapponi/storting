 Spørsmålet om lokal beskatningsfrihet
ble drøftet av Inntektssystemutvalget i 1997. Utvalget
pekte på at spørsmålet om beskatningsfrihet
er nært knyttet til spørsmålet om innholdet
i det lokale selvstyret. Utvalget fant imidlertid ikke å kunne
anbefale lokal beskatningsfrihet, i første rekke
fordi det ville vanskeliggjøre den makroøkonomiske
styringen av kommunesektoren. I kommuneproposisjonen for 1999 ble
det foreslått en forsøksordning med beskatningsfrihet
innenfor et intervall for et mindre
antall kommuner. Forslaget ble imidlertid ikke vedtatt
av Stortinget. Det er etter min mening heller ikke
et område som det bør være
aktuelt å ha forsøksvirksomhet på.

Spørsmålet om lokal beskatningsfrihet
kan ikke vurderes isolert fra kommunesektorens finansiering
generelt. Som tidligere varslet i kommuneproposisjonen legger departementet
opp til at det bør skje en større revisjon av
finansieringssystemet om lag hvert tiende år, dvs. neste
gang i 2006–2007. Departementet vil derfor i løpet av
2003 nedsette et nytt inntektssystemutvalg. Grunnlaget for utvalgets
arbeid bør være en bred vurdering av kommunesektorens
finansiering. Det vil være naturlig at spørsmålet
om lokal beskatningsfrihet inngår i denne vurderingen.

Jeg vil understreke at Regjeringen pr. i dag ikke
har tatt stilling til om dette skal inngå eksplisitt i
mandatet. Det er flere viktige forhold som må vurderes
i tilknytning til spørsmålet om friere beskatningsrett. Norge
har svært mange små kommuner, i kontrast til f.eks.
Danmark og Sverige. Muligheter til faktisk å få økte
inntekter av betydning for å løse oppgaver
vil derfor være svært ulike. Store kommuner,
i befolkningstall, vil kunne bedre økonomien
betydelig, mens små kommuner i liten grad kan det. Dette
er parallelt til bompengediskusjoner, hvor de sterkt trafikkerte
veistrekningene kan bygges ut gjennom brukerbetaling, mens dette ikke
er mulig på mindre trafikkerte områder.
Friere beskatningsrett gir altså sentrale strøk
en mulighet til ekstrainntekter. Slik jeg ser det, vil den politiske
dynamikken i Norge etter hvert presse frem en enda
større inntektsutjevning, og fri beskatningsrett vil etter
hvert tvinge frem en omfordeling på et høyere skattenivå.
For meg er det derfor unaturlig å tro at friere beskatningsrett
kan kombineres med dagens kommunestruktur. Det vil i sum primært bety
høyere skatt i Norge.

 Det finnes i dag ett element av fri beskatningsrett
i kommunesektoren, og det er eiendomsskatt. Jeg vet ikke
om vi kan se så mange rosenrøde løsninger – større
politisk mobilisering av folk, eller større engasjement
lokalpolitisk – ved å innføre frivillig
eiendomsskatt rundt omkring i kommunene.

Det er mange gode grunner for at
kommunesektoren skulle ha hatt en friere beskatningsrett, på det
ideologiske planet. Samtidig er det viktig å understreke
at vi har et inntektssystem med en veldig sterk grad av omfordeling, og
vi har et system hvor man politisk ikke har villet akseptere
store ulikheter mellom kommuner. Hvis det hadde vært
aksept for større ulikheter mellom kommunene, hvis
det hadde vært aksept for at det ikke skulle
gis kompensasjon i den grad den friere beskatningsrett gav ulikheter,
ville jeg også sagt at det kunne ha vært
et bidrag til det kommunale selvstyret. Men pr. i dag har jeg ingen
tro på at dette vil føre til noe annet
enn økt skattenivå generelt i Norge – akkurat
som vi i dag har friere beskatningsrett, mens alle kommuner
er i høyeste terskel.

 Jeg synes ikke friere beskatningsrett
er et område som passer for forsøksvirksomhet i
det hele tatt. Det viser seg også at
når vi nå til slutt skal oppsummere det forsøket
vi har hatt når det gjelder friere disponering i forhold
til øremerkede ordninger, har det heller ikke
fungert så godt, for det har skjedd så mange endringer
i løpet av denne perioden. Jeg synes altså ikke at
dette er et område hvor det er behov for å gjøre
forsøksarbeid.

La meg så understreke at det faktisk
er slik at i de landene som har friere beskatningsrett, bl.a. Danmark,
må man ha andre måter å kontrollere økningen
i skatteinntektene på. Det innebærer
at forhandlingssystemet i Danmark først og fremst er motivert
ut fra å sørge for at kommunene ikke øker
skatten. Og den nåværende regjeringen har for
første gang, når det gjelder innføring
av skattefrys, også tatt konsekvensen av forhandlingssystemet og
trukket kommuner i overføringer fordi de har satt opp skatten.
Så det er ikke slik at det er bare
lyseblå himmel over ordningen i andre land. De
nasjonale myndigheter har også behov for å kontrollere
utviklingen på skatteområdet der.





                

