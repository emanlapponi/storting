  Regjeringen er godt kjent med situasjonen
i Vardø. Vi har stor forståelse for at folk i
Vardø opplever den store arbeidsledigheten som svært
vanskelig. Kommunen har i tillegg i flere år vært
i en vanskelig situasjon. Allerede for over et år siden
tok Fylkesmannen i Finnmark opp utfordringene for Kyst-Finnmark
overfor Regjeringen. I det svaret jeg sendte på vegne av
Regjeringen, redegjorde jeg for aktuelle tiltak.

Det aller viktigste Regjeringen har gjort,
er å bedre de generelle rammebetingelsene. Det er slik
at norsk økonomi må ha gode rammebetingelser for
at et fylke – ikke minst kysten av Finnmark, som er så eksportavhengig – skal
gå bra. Dette har bl.a. gitt seg utslag i et lavere rentenivå og
en fornuftig kronekurs. Vardø og Finnmark er også en
del av tiltakssonen. Tiltakssonen gir skatte-, avgifts- og andre
fordeler for fylket på i overkant av 2,5 milliarder
kr. I tillegg har Regjeringen sikret at den differensierte arbeidsgiveravgiften
videreføres i fylket.

Fiskeindustrien er i dag jevnt over preget
av overkapasitet og svak inntjening. Næringsstrukturen
fremmer følgelig ikke lønnsomhet, og vi er tvunget
til å ta innover oss at dette vil få konsekvenser.

Ilandføring av fisk medfører
ikke nødvendigvis at denne fisken danner grunnlag for verdiskaping
på landingsstedet. Det bør imidlertid fortsatt
være grunnlag for bearbeiding av fisk i Vardø,
men det er mye som tyder på at dette forutsetter omstilling
og nytenkning. Utvikling av alternativ og mer nisjepreget produksjon
er blant de muligheter som bør utredes lokalt og i et tett
samarbeid mellom næringsliv, kommunale myndigheter og fylkeskommunale
myndigheter.

Aetat arbeider nå med å trappe
opp opplæringstiltakene i samarbeid med lokale krefter,
og jobber med ulike prosjekter på det området.

De siste årene har flere statlige
etater lokalisert nye arbeidsplasser til Vardø, bl.a. Den
statlige lønnsgarantiordningen og Kontoret for voldsoffererstatning.
I tillegg kommer trafikksentralen for Nord-Norge, som også nylig er
lokalisert til Vardø.

Vardø har siden 2001 hatt status som
omstillingskommune. Dette medfører et årlig bidrag
frem til 2006 på 2,5 mill. kr som kan
brukes til omstilling og nyskaping i næringslivet. Samlet
fikk fylkeskommunen i 2004 ca. 113 mill. kr til
regional utvikling, hvorav 20 mill. kr er skjønnsmessig
tildelt til omstillinger i fylket. Staten bidrar altså til
omstillingsarbeidet på kysten. Bruken og fordelingen av
de regionale utviklingsmidlene er fylkeskommunens ansvar. Beløpet
Finnmark mottar til regional utvikling, er betydelig høyere
pr. innbygger enn for resten av landet.

For å snu utviklingen i Vardø kreves
det en felles innsats fra flere aktører. Om staten skal
gå inn med ytterligere midler, må avklares senere,
når konkrete fremtidsrettede planer foreligger.

Jeg er opptatt av å ta fylkeskommunes
rolle som regional utviklingsaktør på alvor. Derfor
har jeg også utfordret fylkeskommunen til å være
mer konkret i forhold til hvilke planer man har, og hvilket omstillingsarbeid
man videre legger opp til i Vardø.

