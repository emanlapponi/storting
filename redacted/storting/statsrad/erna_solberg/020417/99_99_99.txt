 Som oppfølging av St.meld. nr. 15
for 2000–2001, Nasjonale minoritetar i Noreg – Om
statleg politikk overfor jødar, kvener, rom, romanifolket
og skogfinnar, og av Innst. S. nr. 145 for 2000–2001, fra
kommunalkomiteen
arbeider Kommunal- og regionaldepartementet med en samlet tiltaksplan.
Dette arbeidet, som koordineres i det interdepartementale samarbeidsutvalget
for nasjonale minoriteter, omfatter også en vurdering
av det som representanten Østberg etterspør.

Det er ingen tvil om at det er begått
alvorlige overgrep mot enkeltindivider i det arbeidet det offentlige Norge har
drevet eller finansielt støttet, overfor rom/romanifolkene.
Tidligere statsråd Sylvia Brustad benyttet anledningen
St.meld. nr. 15 gav, til å gi en offisiell unnskyldning
til disse folkegruppene for den belastningen de var blitt utsatt
for. Også tidligere statsråd Ragnhild
Queseth Haarstad gav en offisiell unnskyldning for disse
forholdene.

Erstatning for tvangssterilisering er en sak
som er av stor betydning for de personene det gjelder, og Regjeringen
er opptatt av å få til en avklaring. Jeg vil derfor
ta initiativ til å gi dette spørsmålet
en egen behandling, i samarbeid med de berørte
departementene, slik at vi raskt kan få utredet om det
skal etableres en egen ordning, og hvordan den i så fall
skal utformes.

 Å få etablert en slik ordning vil
selvfølgelig medføre at Stortinget må fatte
et vedtak om reglene og bevilge penger til det. Så det
kan ikke bare være en del
av en egen tiltaksplan, det må i så fall også komme
inn i budsjettet eller på annen måte
komme tilbake til Stortinget.

Tiltaksplanen som sådan er en videreføring
av det som allerede har fått tilsagn i forbindelse med
behandlingen av St.meld. nr. 15 for 2000-2001, og skal i så måte ikke være
gjenstand for en ny stortingsbehandling.

Jeg tør ikke si noe for øyeblikket
om tidsrammen for å kunne få fram en egen ordning.
Det vil avhenge av hvor lang tid det tar å utrede den,
eventuell mulighet for å finansiere
den og hvilke avgrensninger man ser i forhold til andre
problemstillinger. Men jeg er helt enig med representanten Østberg
i at dagens logikk bak erstatningsordningene ellers – nemlig
at hvis politikken for den folkegruppen var akseptabel på det
tidspunktet, gir det ikke grunnlag for å få særskilt,
individuell erstatning – gjør at man med dagens
tiltak ikke når den gruppen det her er snakk
om.

 I tilknytning til St.meld. nr. 15 var det tiltaket
som den gangen ble satt iverk for å bøte
på bl.a. disse overgrepene, en bedre historisk
forvaltning av tradisjonene til rom/romanifolket i Norge, bl.a.
gjennom Glomdalsmuseet – det å ta vare
på egenarten i kulturen og sørge for
en dokumentasjon av dette for framtiden.

I St.meld. nr. 15 var det ikke lagt
opp til å legge inn noen slike særskilte
erstatningsordninger eller en egen granskning. I utgangspunktet
tror jeg vi vet mye om de overgrepene som har skjedd – det
finnes mye forskning og dokumentasjon – og jeg
tror det vil være en forsinkelse i prosessen å skulle
gå via en granskning før man eventuelt
fikk utredet en erstatningsordning. Sverige har etablert
en erstatningsordning. Det som var utgangspunktet i stortingsvedtaket
i fjor, var at man skulle gå inn og se på den
svenske ordningen, og eventuelt lage
en utredning om man skulle gjennomføre
en slik ordning i Norge.





                

