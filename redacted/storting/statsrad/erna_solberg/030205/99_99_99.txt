 Jeg vet at Bergen kommune som storby står
overfor en del utfordringer som mindre kommuner ikke
har. Fra og med 2003 tildeles derfor Bergen kommune et midlertidig
storbytilskudd. I løpet av våren vil Regjeringen
videre legge frem en storbymelding som tar opp de spesielle utfordringene
som Bergen og de øvrige storbyene står overfor.

Bergen kommune søkte i oktober 2002
om 100 mill. kr i ekstra rammetilskudd i 2003. Ekstra
rammetilskudd tildeles i prinsippet kun dersom en kommune er i en
særlig vanskelig økonomisk
situasjon som skyldes forhold kommunen selv ikke
rår over. De sakene som Bergen kommune begrunnet søknaden
med, var ekstra pensjonsutgifter, vedlikeholdsetterslep,
rus og psykiatri, befolkningsendringer og ressurskrevende
brukere. Disse spørsmålene er generelle for kommunesektoren
og ikke spesielle for Bergen kommune.

For å unngå å rokke
ved prinsippet om likebehandling av kommuner og fylkeskommuner har
departementet avslått søknaden fra Bergen kommune
i brev av 29. januar 2003. Flere av de sakene som Bergen kommune
tok opp, vil dessuten bli bedre ivaretatt i
2003 enn tidligere, f.eks. gjennom raskere gjennomslag for befolkningsendringer og
det midlertidige storbytilskuddet.

Bergen kommune hadde i 2002 skatteinntekter
på 104 pst. av landsgjennomsnittet og ble derfor
omfattet av kompensasjonsordningen i inntektsutjevningen. Det vil si
at Bergen kommune fikk kompensert 90 pst. av differansen mellom
egen skatt og referansenivået på 110 pst. av landsgjennomsnittet.
Bergen kommune måtte imidlertid som alle landets
kommuner være med på å finansiere inntektsutjevningen.
På bakgrunn av at Bergen måtte ha mindre
i brutto inntektsutjevning
enn hva finansieringen av inntektsutjevningen koster, ender Bergen
opp med et negativt inntektsutjevningstilskudd.

Bergen kommune hadde lavere nivå på frie
og korrigerte inntekter enn landsgjennomsnittet. De kommunene som
har høyere inntekt enn landsgjennomsnittet, har relativt
høyere skatteinntekter og/eller særskilte
regionalpolitiske tilskudd. Det vil derfor være
slik at så lenge man ikke har full inntektsutjevning,
og man har regionalpolitiske tilskudd, må Bergen kommune
påregne å ha et inntektsnivå som ligger
noe under landsgjennomsnittet.

 Statsråden har en fullmakt fra Stortinget
til å behandle skjønnsmidler og gi særlige tilskudd.
Men det er altså rammer for hva statsråden kan gjøre
innenfor det. Og rammen er at det skal gjelde
særlige utgifter og særlige situasjoner utenfor
egen kontroll.

Den søknaden Bergen
kommune har fremlagt, viser ikke at det er en særlig
vanskelig situasjon på disse
områdene, eller en situasjon som er
annerledes enn i resten av kommunesektoren.

Når det gjelder det at den økonomiske
situasjonen skyldes hendelser utenfor Bergen kommunes egen kontroll,
må jeg faktisk si at det er jeg ikke helt enig
i. Jeg tror at noen av grunnene til de store underskuddene
i Bergen kommune er mangel på kostnadskontroll, ikke
en situasjon som er særlig annerledes.

Så til de spørsmålene
som er annerledes for Bergen kommune, nemlig spørsmål
knyttet til storbyproblematikken. Det har vi for det første
gjort noe med i inneværende budsjettår. Vi har
i tillegg sagt at vi kommer tilbake til det i storbymeldingen. Vi
kommer også til å se på spørsmålet
knyttet til inntektsutjevning. Men det er nå en gang slik
at det inntektssystemet vi har, på enkelte områder
delvis er vedtatt mot min stemme, som tidligere stortingsrepresentant
fra Høyre, og det slår negativt ut for Bergen.

 Vi har meldt til Stortinget at vi kommer med
en melding om storbyspørsmål som dreier
seg både om måten vi skal ha en dialog
og samhandling med storbyene på, fordi de har spesielle
utfordringer, og om de kostnadskrevende
utfordringene som storbyene har.

Jeg er enig i at man må se nærmere
på deler av inntektssystemet, men det må sees
i en helhet. Jeg kan ikke gå inn og si at fordi
jeg kommer fra Bergen, eller fordi noen stortingsrepresentanter
ber meg om det, skal jeg gi mer penger til den byen, hvis man ikke
objektivt sett kan si at Bergen har kommet skjevere ut enn andre
i det systemet.

I tillegg vil jeg minne om at den siste rapporten
fra finansbyråden i Bergen tilsier et underskudd på nærmere 250
mill. kr, så det ville ikke vært mangel
på «kuttebehov» også med
representanten Ranveig Frøilands alternative budsjett
for Bergen kommune.

Jeg mener nok at det fortsatt mangler
noe på økonomistyringen, og jeg håper
at Bergen kommune viser seg mer delaktig i de omstillingsprosesser
som mange andre kommuner deltar i, enn det vi så langt
har sett fra Bergen kommunes side. Jeg tror de har et behov for å få tettere kontroll
med sin egen økonomi.





                

 Bakgrunnen for statssekretærens uttalelser
er egne opplevelser med grenser som skaper unødvendig
byråkrati og byrder for innbyggerne, bl.a. grenseoverskridende
næringsvirksomhet i det området. Færre
grenser, det gjelder både fylkes- og kommunegrenser,
ville etter statssekretærens erfaringer skapt
færre hindringer og et enklere hverdagsliv for mange av
innbyggerne i de to fylkene det er snakk om. Det er jeg enig i.
Vi må som politikere arbeide for større enkelhet
og mer effektiv bruk av ressursene enn det vi gjør i dag.

Det som ligger fast som et utgangspunkt for både
meg og statssekretæren, er at sammenslutninger, både
på fylkesnivå og på kommunenivå,
skal basere seg på lokale initiativ
og lokale myndigheters beslutninger. Men dermed er det ikke
sagt at vi som politikere ikke kan delta i debatten om
hensiktsmessigheten av dagens grenser. I den konkrete saken uttaler
statssekretæren seg på bakgrunn av sin nære
kjennskap til disse fylkene. Personlig har jeg ikke noe
spesielt synspunkt på om Troms og Finnmark bør
slå seg sammen. Det har jeg pr. i dag ikke noe
grunnlag for å mene noe om. Når statssekretær
Eira som politiker fra området initierer en slik debatt,
synes jeg det er positivt, for jeg tror vi trenger noen
av disse debattene. Debatten skal foregå lokalt. Både
regjering og storting har understreket frivillighet, men det skal ikke være
til hinder for at en debatt faktisk startes.

 Det er faktisk slik at også i denne
regjeringen er det rom for at statssekretærer, på lik linje
med mange tidligere statssekretærer, med bakgrunn i et
bestemt område kan delta i en politisk debatt
og ha politiske synspunkter som ikke er stemplet og sanksjonert
av en statsråd.

På dette området har Regjeringen hele
tiden understreket frivilligheten. Vi har hele tiden understreket
behovet for at man tar den lokalpolitiske debatten, og behovet for
at man har brukernes, innbyggernes, hensyn i fokus.

Jeg kommer aldri til å overprøve
statssekretærers innspill og synspunkter i en debatt. I
så måte har kanskje Høyre
en annen organisasjonsmessig kultur enn det Arbeiderpartiet
tradisjonelt har hatt. Det er jo en kjent sak at den demokratiske
sentralismen er noe mer rotfestet i Arbeiderpartiet
enn den har vært i Høyre. Vi mener at
man kan delta i en lokal debatt og initiere
en slik en, uten at det betyr at den blir en offentlig stemplet
sak som da nødvendigvis er Regjeringens politikk.

 Nei, det skal man ikke, men man skal kanskje
la være å være så ekstremt
opptatt av at dette er saker som på ethvert tidspunkt bare
skal ses i lys av at det er Regjeringens politikk. Jeg mener
at politikere skal delta i den lokale debatten. Jeg må minne
om at statssekretæren gav uttrykk for dette som et personlig synspunkt
i et bredt anlagt intervju, i en bisetning som ble valgt ut og gjort
til en stor sak av det medium som intervjuet
ham.

Jeg tror ikke vi får gode
politikere, verken som statssekretærer, regjeringsmedlemmer eller
i Stortinget for den saks skyld, hvis vi skal båndlegge
enhver politisk debatt slik at alle blir overforsiktige
med hva de sier, fordi det kan mistolkes eller oppfattes
på annen måte.





                

 I en situasjon der Regjeringen har
måttet foreta prioriteringer i forhold til fordeling av
ressursene, mener vi det er viktigst å prioritere dem
som skal bli i landet, i forhold til norskundervisning. Denne prioriteringen
har Stortinget gitt sin tilslutning til, ettersom forslaget om å ta
bort norskundervisningen til asylsøkere inngikk i forslaget
til statsbudsjett for 2003.

Blant asylsøkere som kommer til Norge
i dag, er det om lag 80 pst. som ikke får
innvilget opphold. Disse skal reise hjem. Regjeringen ser det ikke
som hensiktsmessig å bruke store ressurser på norskundervisning
til så mange personer som likevel ikke
skal bli i Norge. Asylsøkere har heller ikke
en lovfestet rett til et tilbud om norskundervisning.
For 2003 er det likevel bevilget 4,8 mill. kr til
aktivitetstiltak i mottak som en følge av bortfallet av norskopplæring
til asylsøkere. De som har fått innvilget oppholdstillatelse,
men som fortsatt blir boende i mottak i påvente av bosetting,
skal få norskopplæring
som nå.

Regjeringen velger å bruke
ressursene på dem som har fått opphold i Norge.
Som et ledd i denne satsingen arbeider vi for å gjøre
norskopplæringen til en rett og en plikt for den enkelte.
Regjeringen har også foreslått å lovfeste
en ordning for nyankomne innvandrere som kombinerer et introduksjonsprogram
med en introduksjonsstønad. Det er kommunene som får
ha ansvaret for ordningen, og som får en plikt til å tilby
et individuelt tilpasset introduksjonsprogram til nyankomne innvandrere med
behov for grunnleggende kvalifisering. Målet med introduksjonsordningen
er å gi nyankomne innvandrere en effektiv og hensiktsmessig
overgang til yrkeslivet eller ordinær utdanning.
En del kommuner har allerede innført tilsvarende ordninger,
mens det i lovforslaget er foreslått å gjøre
ordningen obligatorisk fra 1. september 2004.

Avslutningsvis vil jeg vektlegge at mange asylsøkere med
antatt grunnløse søknader har kort oppholdstid
i mottak. Utlendingsdirektoratet praktiserer nå en differensiert
behandling av asylsøknader
og fokuserer på rask behandling av dem med antatt grunnløse
søknader. Slike personer prioriteres også for
uttransportering.

 Nei, jeg mener faktisk at de sett
av tiltak vi setter i verk, innebærer en mye
mer systematisk og kraftig oppfølging av dem som skal bli
bosatt, enn det som tidligere har vært tilfellet. Blant
annet er et av de viktigste tiltakene å gi
en komprimert og god norskopplæring. Jeg har lyst til å gjøre
oppmerksom på at vi i mange år har fått
sterke signaler om at opplæringen i norsk for asylsøkere
har vært vanskelig fordi man i klassene
har hatt personer som sitter med avslag, som ikke har
vært motivert til å delta i undervisningen, og
som har vært uromomenter, slik at kvaliteten på bruken
av disse midlene heller ikke har vært god mange
steder.

Det vi kommer til å gjøre,
er selvfølgelig å fokusere sterkt på norskopplæring
med én gang de har fått positive vedtak. Jeg har
lyst til å kommentere én ting når det
gjelder den lange tiden man sitter på mottak. Mange av
dem som sitter lenge, har fått avslag og sitter og venter
på klagebehandlingen sin. Akkurat den gruppen har faktisk
en veldig lav motivasjon for å delta i dette.

 Stortingsflertallet har vedtatt et budsjettopplegg
for 2003. Jeg vil ikke stå i denne sal og si
at vi skal revurdere eller endre dette. Budsjettopplegget
for 2003 var altså en vurdering av hvordan vi best kunne
bruke pengene. Skulle vi hatt mer penger knyttet til integreringstiltak,
var ikke dette det området jeg ville startet
på først. Vi har mange områder
det er behov for å gjøre dette bedre
på. Derfor vil jeg ikke legge opp til at vi i
revidert nasjonalbudsjett skal reversere et vedtak som altså har
fått flertall i det budsjettet vi har fremforhandlet med
andre partier.

Når det gjelder tildelingen av midlene
til aktivitetstilskuddet som er lagt inn, skal vi sørge
for at det blir utbetalt raskest mulig. Det er nok mulig at vi i
fremtiden må se mer på hvilket dagtilbud vi skal
legge opp til. Det er ikke sikkert at det skal være
norskopplæring. Det er mulig at vi skal utvikle den biten
som går på å gi andre typer aktivitetsopplegg,
bedre i fremtiden. Det kan vi komme tilbake til, men jeg
tror ikke den måten norskopplæringen har
vært organisert på, eller det å gi
slik opplæring til alle asylsøkere som
kommer, har vært riktig.





                

