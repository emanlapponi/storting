 Formålet med startlån er
at det skal bidra til at husstander med boligetableringsproblemer
skal få mulighet til å etablere seg og
bli boende i nøkterne og gode boliger. Startlånet
er behovsprøvd og kan gis til bl.a. unge i etableringsfasen, barnefamilier,
enslige forsørgere, funksjonshemmede, flyktninger, personer
med oppholdstillatelse
på humanitært grunnlag og andre økonomisk
vanskeligstilte husstander.

I startlånsordningen legges det opp
til en samfinansiering, der det private markedet yter grunnfinansiering
og kommunene toppfinansiering. Graden av samfinansiering anbefales
basert på det prinsipp at dess mer vanskeligstilt låntakeren
er, dess større andel av lånet gis som startlån
fra det offentlige. Startlån kan også ytes
i kombinasjon med boligtilskudd til særlig vanskeligstilte
husstander.

Kommunene har stor grad av frihet til å utforme
regelverket for startlån
fordi utfordringene i kommunene er svært forskjellige.
Retningslinjene til kommunene må ivareta formålet
og hovedintensjonene for ordningen, jf. forskrift fastsatt
av Kommunal- og regionaldepartementet, og Husbankens retningslinjer
for startlån. Kommunale retningslinjer skal sendes Husbanken
til orientering. Husbanken har et særlig ansvar for å veilede
kommunene slik at ordningen treffer dem med de største
behovene.

Det er opp til den enkelte kommune å vurdere
om søkeren skal få lån, og eventuelt
hvor stort lånet skal være. Lånets størrelse
vil avhenge av betalingsevnen og eventuell annen gjeld
som søkeren har. Det er en forutsetning at søkeren
kan klare å betjene boligutgiftene over tid og fortsatt
ha nødvendige midler igjen til livsopphold.

Søkere som har midlertidig uføretrygd,
rehabiliteringspenger eller yrkesrettet attføring
som inntektskilde, kan få problemer
med å betjene boligutgiftene over tid, på grunn
av at inntekten er midlertidig og lav, og fordi størrelsen
på den fremtidige inntekten er usikker. Det vil innebære
en betydelig risiko for søker å kjøpe bolig
og ta opp store lån i denne livsfasen, og kommunen kan
risikere tap på utlån. Denne risikoen vil man kunne
redusere hvis man kombinerer lån med boligtilskudd til
utsatte grupper. Likevel er det slik at kommunene kan
ta større risiko ved at de har mulighet til å avsette
midler til et tapsfond. Pr. 31. desember 2003
hadde kommunene avsatt 274 mill. kr i tapsfond.
På grunn av høye tapsavsetninger i mange
kommuner og lave tap foreslår Regjeringen i statsbudsjettet
at bare kommuner med svært lave tapsfond
kan sette av midler til dette formålet i 2005. For husholdninger
med så lave inntekter at de ikke kan
betjene lånet, bør ordninger som boligtilskudd
og/eller bostøtte vurderes
for å redusere gjeldsbelastningen.

Konklusjonen er at det er behov for å sørge
for at folk ikke tar opp lån, hvis de ikke
har betjeningsevne. Det kan kommunene sørge for ved en
helhetlig vurdering hvor de kombinerer bostøtte
og boligtilskudd for å se hvordan man vil klare å bære
denne type utgifter fremover. Men det må altså være
opp til kommunene å vurdere rammene for om man skal åpne
for å gi startlån til enkeltgrupper.

Eirin Faldet hadde
her overtatt presidentplassen.

