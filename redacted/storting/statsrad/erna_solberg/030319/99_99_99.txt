 Jeg mener at den norske kommunestrukturen
er lite hensiktsmessig i forhold til de oppgaver og det
ansvar kommunene har og fortsatt skal ha som produsenter av viktige
velferdstjenester. For noen kommuner, særlig
de små, kan det bli en ubalanse mellom oppgaver
de skal løse og de ressursene – økonomiske,
organisatoriske og ikke minst personellmessige – de
har tilgjengelig. Særlig vil tilgangen på kompetent arbeidskraft
kunne blir en kritisk faktor for mange kommuner i årene
fremover. Svak leveringsevne på sentrale velferdsområder
vil over tid medføre en svekket legitimitet og tillit til
kommunene som velferdsprodusenter, og vil også kunne føre
til at det blir mindre interesse for å delta
på de demokratiske arenaene.

Stortinget vedtok i 1995 at alle
kommunesammenslutninger skal være frivillige.
Dette ligger fast. Dette fritar likevel ikke
lokalpolitikerne fra ansvaret for å drøfte mulige
virkemidler for å møte fremtidens behov.
Det er viktig at ikke følelsesmessige argumenter
får råde grunnen alene. I bunnen mener
vi derfor at det bør ligge utredninger som i størst
mulig grad kan synliggjøre konsekvenser av de forskjellige
valgene, og dermed fungere som et beslutningsgrunnlag for debattene
som lokalpolitikerne rundt omkring i landet er pliktige til å ta.

For å få støtte
til utredninger om kommunesammenslutninger forutsetter vi bl.a.
at utredningen presenteres for innbyggerne, og at det gjennomføres
folkehøringer. Jeg er klar over at mange kommuner er i
en økonomisk situasjon som lett kan medføre
at oppgavene i etterkant av en utredning blir
mindre vektlagt enn hva som kunne være ønskelig.
Derfor har vi fra 2003 innført to nye tiltak som skal forbedre
denne delen av prosessen:

1.	Hver kommune som har deltatt i utredningen,
vil etter søknad kunne motta støtte
med inntil 100 000 kr til informasjon og folkehøring.

2.	Det åpnes også for at områder
med kommuner som har særskilt behov for ytterligere bistand
til prosessveiledning, kan søke om dette.

Det er også startet en forskningsbasert
gjennomgang av en vurdering av kriteriene for kommuneinndeling som Christiansen-utvalget
la til grunn. Oppdaterte kriterier for hva som kjennetegner en god
kommuneinndeling, vil være til nytte for kommuner
som nå og i tiden fremover ønsker å utrede
sammenslutning. Det tas sikte på at denne gjennomgangen
er ferdig i løpet av sommeren 2003.

Så lenge vi har lagt vekten på at
det skal være frivillighet, og Stortinget har
fattet det vedtaket, følger Regjeringen helt klart opp
det. Men samtidig innebærer frivillighet en lokal
forpliktelse til å ta opp spørsmålet.
Det er ikke en ansvarsfraskrivelse, men en klar ansvarsplassering
på det lokale nivå. Som kommunalminister benytter jeg
de fleste anledninger til nettopp å understreke
at vedtaket i 1995 ikke innebar at kommunesammenslutninger var
stemt ned generelt sett i Stortinget, men at det faktisk var en
ansvarsoverføring
fra Stortinget til kommunene i valg av hvordan strukturen skulle være
i fremtiden.

 Jeg har lyst til å minne om at i tiden mellom
1837 og i dag har vi vært oppe i over 700 kommuner
i Norge. Etter 1837 var det en stor kommuneoppsplitting.
Man gikk fra det danske prestegjeldmønsteret
og over til en annen kommunestruktur.

Jeg er enig med spørreren i at det
hadde vært behov for en drastisk reduksjon
i antall kommuner i Norge, men jeg er også veldig
opptatt av at når vi skal prøve å få til færre
kommuner, er frivillige prosesser den besten måten å få det
til på. Gjennom frivillige prosesser skaper man gode
betingelser for sammenslåingen. En del av eksemplene
vi har sett knyttet til tvangssammenslåing, viser at det ikke
alltid er de beste løsningene som velges når
det skjer under tvang. Vi vet også at tvangsmessige
fusjoner andre steder enn i kommunestrukturen ofte
medfører denne type problemer.

Jeg vil pr. i dag ikke være
misfornøyd med antallet kommuner. Det er 40 kommuner som
nå utreder og har planer om folkeavstemninger. Det er langt
flere som melder seg hele tiden, enten til sammenslåing eller
til å starte opp tett interkommunalt samarbeid. Men når
denne stortingsperioden er ferdig, bør vi ta en oppsummering
og vurdere resultatene som har kommet ut av dette, og ta en bred
debatt om det.

 For det første vet vi at
vi iallfall kommer like langt som sist gang, siden vi
har hatt den første positive voteringen om kommunesammenslåing
i Ølen og Vindafjord. Jeg tror nok at stemningen har endret
seg betydelig i forhold til disse spørsmålene
lokalt, at man ser behovet for det. Ikke minst spørsmålet om
kompetent arbeidskraft er etter hvert blitt påtagelig
i mange kommuner.

Når det gjelder spørsmålet
om eventuell gjeldssanering eller andre
virkemidler, har vi planlagt å komme tilbake til det i
forbindelse med kommuneøkonomiproposisjonen. Jeg tror ikke
gjeldssanering nødvendigvis er noe virkemiddel, men det
kan være at det skal etableres flere gulrøtter, noen også fordi
det er enkelte infrastruktursatsinger som det kan være
nødvendig å foreta akkurat knyttet til en kommunesammenslutning, ikke
det at vi skal bygge broer over Kommunaldepartementets budsjett,
men at vi f.eks. kan foreslå en merfinansiering, eller satsing
innenfor teknologisk infrastruktur for at kommunene
skal kunne fungere godt sammen senere. Det vil jeg komme tilbake
igjen til Stortinget med, og da kan vi kanskje få en bred
debatt om det skal flere gulrøtter til med hensyn til kommunesammenslåinger.

