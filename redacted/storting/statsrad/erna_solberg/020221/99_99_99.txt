 Det er to påfølgende debatter her i dag som i og for seg dreier seg om det samme temaet. Jeg har lyst til å understreke et par vesentlige rammer som jeg mener bør være rundt en slik debatt.




Det er for det første at det regelverket vi i Norge skal ha, skal være ikke-diskriminerende. Det vil si at regler som innføres, skal gjelde både nordmenn, uansett etnisk bakgrunn, og innvandrere.




Det andre er at de forhold vi lager politikk for å hindre, nemlig dette som går på tvangsekteskap, familiers æresoppgjør, en del av konsekvensene av kulturkonflikter, kan ha sin årsak i to ulike forhold: For det første har man et problem knyttet til at det er økonomiske motiver, ønsket om å gi andre en billett til Vesten, enten familiemessig eller av økonomiske grunner. For det andre kan det være dyptgripende kulturtradisjoner som bl.a. gir seg sterke utslag i frykten for at barn skal bli norske, mindre etniske.




Det skillet bør vi ha med i debatten, for selv om de to forholdene er gjensidig forsterkende, er mitt poeng med å trekke dette frem at hvordan ulike regelendringer slår ut, må vurderes ut fra om man bekjemper tradisjoner eller rene økonomiske motiv. Jeg synes kanskje debatten av og til legger særs mye vekt på noen av disse temaene, spesielt de økonomiske motivene.




Regjeringens utgangspunkt i denne sammenhengen er at vi skal fokusere på endringer som bedrer situasjonen til unge med flerkulturell bakgrunn, og at vi skal stå på de unges side i disse konfliktene. Hvis årsaken til konfliktene først og fremst er billett til Vesten, kan virkemidler som sperrer adgangen, være viktigst. Hvis det er kulturkonflikter, kan nettopp slike politikkomlegginger forsterke problemene for ungdommene selv.




Når det gjelder selve interpellasjonen, har representanten fokusert mest på integreringsarbeidet. Jeg vil få lov å kommentere en del av de spørsmålene som tas opp i selve interpellasjonen.




Utlendingsloven har som hovedregel at underhold må være sikret for den som søker om familiegjenforening. Dette kravet er altså ikke fjernet. Når en utenlandsk borger søker familiegjenforening med sin ektefelle i Norge, er det vanligvis en forutsetning at underhold er sikret. Det er imidlertid unntak fra underholdskravet dersom den som bor i Norge, har asyl her, er overføringsflyktning eller har fått innvilget oppholdstillatelse på humanitært grunnlag etter søknad om asyl. Normalt blir det også dispensert fra underholdsplikten for herboende som er norske borgere, eller når sterke menneskelige hensyn tilsier det.




Å være «sikret underhold», som det står i loven, betyr at søkeren må kunne forsørge seg selv, eller bli forsørget av den som han eller hun søker gjenforening med. Tilstrekkelig underhold kan sikres gjennom arbeidsinntekt, pensjon eller på annen måte. Utlendingsdirektoratet legger til grunn at samlet inntekt for søker og den som bor her, minst tilsvarer lønnstrinn 1 i statens lønnsregulativ.




Det er mulig å endre reglene og stille vilkår for familiegjenforening, f.eks. slik det foreslås i Dokument nr. 8:50, som er til behandling i Stortinget. Generelt ville slike forslag også gjøre det vanskeligere for mange utlendinger i Norge, særlig for de nyankomne som hadde et etablert familieliv før de kom til Norge. Jeg antar at hensikten med å ta underholdsplikten opp i denne sammenhengen først og fremst er rettet mot å stille klarere forsørgelseskrav for dem som har bodd i Norge lenge. Jeg tror det er riktig å gjennomgå disse reglene, fordi praksis synes å være mye romsligere enn det regelverket faktisk er. Det kan også være grunnlag for å gjøre endringer. Men skal vi gjøre store endringer, må det gjelde både nordmenn av norsk etnisk bakgrunn og nordmenn av minoritetsbakgrunn. Samtidig må vi sikre oss at reglene våre ikke tvinger norsk ungdom tilbake til foreldrenes hjemland, eller at strenge forsørgelseskrav tvinger ungdom vekk fra utdanning og ut i yrkesliv. Det er derfor behov for å gjennomgå hvilke konsekvenser endringen i regelverket vil ha før man konkluderer med at det skal skje større tilstramninger og hvordan man eventuelt skal foreta de tilstramningene. Det spørsmålet arbeider departementet mitt med, og vi vil se nærmere på det og komme tilbake igjen til det.




Når det gjelder økonomiske sanksjoner for å forhindre at barn og unge tas ut av grunnskolen for å tilbringe perioder i foreldrenes hjemland, er det bestemmelser i opplæringsloven og barnetrygdloven som kan anvendes. Kommunen er ansvarlig for at barn og unge får opplæring i henhold til loven. Rett og plikt til grunnskoleopplæring inntrer når det er sannsynlig at barnet skal være i Norge i mer enn tre måneder.




I opplæringsloven § 2-1 femte ledd heter det:







«Dersom ein elev utan å ha rett til det har fråvære frå den pliktige opplæringa, kan foreldra eller andre som har omsorg for eleven, straffast med bøter dersom fråværet kjem av at dei har handla forsettleg eller aktlaust. Offentleg påtale blir ikkje reist utan når kommunen set fram krav om slik påtale.»




Foreldrene kan ikke bøtelegges ved gyldig fravær, som sykdom eller permisjon. Kommunen kan gi elever fri fra grunnskolen i inntil to uker når det anses som forsvarlig. Kravet om at hver enkelt permisjon skal være forsvarlig, setter grenser for hvor mange permisjoner en elev kan få i løpet av et skoleår. Bøtestraff er i dag den eneste økonomiske sanksjonen som er mulig etter opplæringsloven. Utdannings- og forskningsdepartementet har til nå ikke vurdert endringer i regelverket som regulerer sanksjoner i forhold til foreldre i grunnskolen.




Når det gjelder rett til barnetrygd, er det et vilkår at barnet er bosatt i Norge. Barnet regnes ikke som bosatt i Norge ved opphold i utlandet som er ment å vare mer enn tolv måneder, eller dersom barnet skal oppholde seg i utlandet mer enn seks måneder pr. år i to eller flere påfølgende år. I disse tilfellene stanses barnetrygden med virkning fra måneden etter utreise.




Barnets foreldre har plikt til å melde fra om barns utenlandsopphold som kan få betydning for rett til stønad. Det er grunn til å anta at meldeplikten ikke alltid blir overholdt. Barne- og familiedepartementet vurderer derfor å innføre bedre kontrollrutiner for å hindre feilutbetalinger av barnetrygd i forbindelse med barns utenlandsopphold. Dette arbeidet skjer i samråd med Sosialdepartementet, Utdanningsdepartementet og Rikstrygdeverket.




Jeg er enig i at en forutsetning for vellykket integrering av innvandrere er at de så raskt som mulig tilegner seg norskkunnskaper for å delta i arbeidsliv, samfunnsliv og utdanning. Alle innvandrere skal få tilbud om norskopplæring når de kommer til Norge, og de fleste tar imot tilbudet. Pr. 1. desember 2000 deltok ca. 22 000 i norskopplæring.




Regjeringen har startet arbeidet med å innføre obligatorisk norskopplæring. Innføring av obligatorisk norskopplæring vil understreke at norskkunnskaper er så viktig for vellykket integrering at man ikke bør ha en mulighet for å velge bort norskopplæringen. Foreldre med gode norskkunnskaper er viktig for barns integrering. Det er òg viktig for foreldres mulighet til å utøve foreldrerollen i vårt samfunn. Obligatorisk norskopplæring vil i seg selv ikke bedre kvaliteten på opplæringen eller løse problemet med fravær og frafall. Både innenfor dagens system og innenfor en ordning med eventuell obligatorisk opplæring har vi problemer med å nå fram til innvandrere i enkelte miljøer. Hvordan vi skal kunne løse det, og eventuelle sanksjoner, må vi se nærmere på. Det er også vesentlig her å ha fritaksordninger, bl.a. for gamle, syke og traumatiserte flyktninger. Vi har nedsatt en tverrdepartemental arbeidsgruppe som utreder obligatorisk norskopplæring for voksne innvandrere. Denne arbeidsgruppen vil ha sin innstilling ferdig før sommeren 2002, slik at vi kan sette i gang arbeidet med hvordan vi skal gjennomføre dette.




Samfunnskunnskap er viktig for dem som kommer til Norge og skal bli boende her. Dette er i dag integrert i norskopplæringen. Jeg mener det er rom for å se mye nærmere på innholdet i den samfunnskunnskapen som gis. Oppmerksomhet rundt vårt samfunns roller og forventninger samt mulige konflikter med barn bør etter min mening introduseres tidlig. Det er veldig mange utfordringer vi normalt ikke tenker på, som møter foreldre fra andre kulturer. Jeg har bl.a. blitt møtt med spørsmål fra en del somaliske foreldre som ikke vet hva matpakke er, hva den skal inneholde, og det faktum at barn bør ha mat med seg på skolen. Det er viktig for oss å se at når man kommer fra en annen bakgrunn, har man andre problemer enn det vi er vant til, og det vi har en politikk for. Jo mer familiene trekkes inn, jo lettere blir det å motvirke fordømmende holdninger til vårt samfunn. Jeg tror det også vil gjøre at konfliktnivået i innvandrerfamiliene kan reduseres.




Både jeg og flere av mine kolleger i Regjeringen har jevnlig kontakt med representanter for innvandrermiljøene, både enkeltpersoner og ledere for ulike organisasjoner. Det har vært flere møter i den senere tiden, hvor bl.a. imamer har vært til stede. Jeg har tro på at sammen med endringer i lovverket vil dialog og samarbeid være det viktigste virkemidlet for å få resultater på lang sikt. Samtidig skal det ikke være tvil om at norske lover og regler gjelder for alle som bor i Norge. Som et ledd i arbeidet med å styrke dialogen mellom innvandrermiljøene, også de religiøse, vil Regjeringen invitere til en nasjonal konferanse i august. Hensikten med en slik dialogkonferanse er å sette fokus på barnas situasjon, på integrering og de problemområdene som har vært i fokus de senere årene, og få til samarbeid om gode løsninger, men også klart å fortelle hvilke forventninger vi har.




La meg understreke én ting, fordi interpellasjonen bl.a. peker på muslimske ledere. De konflikter og kulturtradisjoner vi har sett gi seg utslag i grove overtramp, er ikke knyttet kun til muslimske miljøer. I en rekke andre miljøer med andre religioner foregår det også slike overgrep. Ved å fokusere for mye på muslimer, eller for mye på pakistanere eller somaliere, kan vi overse mange unge som trenger hjelp. Det må vi ha med oss i det videre arbeidet.




Vi arbeider videre også med en odelstingsproposisjon om introduksjonsordning for nyankomne innvandrere. Den vil bli fremmet før sommeren 2002. Sammen med obligatorisk norskopplæring vil dette legge grunnlaget for bedre integrering av de mange som gifter seg hit, og som kommer hit fordi vi trenger arbeidskraft.




Jeg tror at vi har rom for å gjøre mer på mange av integreringsområdene, men jeg tror vi skal ta den tiden (presidenten klubber) som trengs for nettopp å sørge for at det er ungdommens problemer som står i fokus for de løsningene vi velger (presidenten klubber igjen), og at vi ikke velger ting for å delta i den politiske debatten.




Takk, president!




 Siden det er to interpellasjoner som omhandler nesten det samme temaet, har jeg valgt i mitt svar på det ene spørsmålet, som var mest om integreringen, å konsentrere meg om de langsiktige integreringstingene, og komme tilbake til de mer handlingsrettede tiltakene i svaret på den interpellasjonen som i og for seg var rettet mot 

det

 spørsmålet. Jeg må derfor få lov å komme tilbake til noen av disse tingene i svaret på interpellasjonen fra representanten Apelthun Sæle, også fordi dette er en stor, komplisert og vanskelig debatt.




Men jeg vil begynne med å si noe om dette med et eget ekteskapsregister. Vi jobber nå i Barne- og familiedepartementet og i Kommunaldepartementet med spørsmål knyttet til hvordan vi skal kontrollere at skilsmisser faktisk er skilsmisser – at man er skilt, at man ikke har et bigamiproblem, at kvinner vet det, at kvinner er blitt orientert om det, og at vi sørger for at ekteskapene er gyldige. Blant annet er det i Kommunaldepartementet knyttet til det å få ta inn neste kone til landet ved gjengifte og være sikker på at den skilsmissen som ble gjort, også er gyldig i deres hjemland. Viktigere enn at skilsmissen er gyldig i moskeen her i Norge, er sannsynligvis at den faktisk er gyldig i hjemlandet deres, slik at man kan reise hjem og ikke bli oppfattet som å være gift 

der,

 mens man ikke er gift i Norge. Vi jobber imidlertid med alle sidene ved ekteskapslovgivningen. Barne- og familieministeren sa i går at man jobber med spørsmålet om hvorvidt man kan sørge for at utenlandsk inngåtte ekteskap kan kontrolleres bedre, og ser på ulike måter å gjøre dette på.




Når det gjelder spørsmålet om å reise hjem og økonomi, må jeg si at jeg har ikke oppfattet det at folk blir plassert i hjemlandet sitt, først og fremst som et økonomisk spørsmål. Det problemet som ofte oppstår, er at når foreldre som har fordommer mot det norske samfunnet, ikke minst om kvinners rolle i det norske samfunnet, opplever at deres barn blir for norske, så sender de sine barn til hjemlandet sitt Det er ikke nødvendigvis i den hensikt å bli tvangsgiftet eller at de skal ta med seg en fetter hjem igjen, men det er rett og slett kulturutfordringen som gjør at man plasserer barna sine i hjemlandet. Det gjør på en måte at bare økonomiske sanksjoner ikke nødvendigvis møter det problemet. Men når det gjelder økonomiske overføringer til foreldre for barn, er det altså slik at barnetrygd ikke skal utbetales hvis barnet ikke er i Norge. Det skal rapporteres inn at man ikke lenger er stønadsberettiget, og det kravet om rapportering vil også danne innfallsport til om man kan se om man kan bruke det til også å gå gjennom om det her kan være tvangstilbakesendelse bl.a. av ungdom, knyttet til spørsmålet om man blir for norsk.




Jeg er helt enig i at vi må gjøre ting raskt. Derfor har vi også sagt at når det gjelder hvordan dette skal skje, om det blir en handlingsplan om tvangsekteskap eller andre ting, skal vi konkludere før påske med de hovedtiltakene vi ser, og hvilke områder vi kommer til å jobbe mer med. Noen av de tiltakene vi lover å se på, blir på det forebyggende planet, og noen blir på krisetiltak.




 Det er jo ikke slik at dette er den første debatten om dette temaet. For fire og et halvt år siden hadde vi en debatt på bakgrunn av en interpellasjon jeg som stortingsrepresentant stilte om den saken som gjentas i media, nemlig Nadia-saken, som altså har dannet grunnlaget for at vi fikk en handlingsplan mot tvangsekteskap, og som også har dannet grunnlaget for at vi har gjort noe. Vi har ikke gjort nok. Plutselig innrømmer vi at vi har ikke funnet alle de riktige mekanismene. Men vi har faktisk gjort noe, både når det gjelder det forebyggende arbeidet, og når det gjelder det at vi har bedre kriseberedskap når ting skjer.




Men jeg tror at vi skal ha litt ydmykhet overfor at dette er prosesser som tar tid, fordi vi står overfor vanskelige kulturelle prosesser. Og da er det viktigste for meg å si at det er ikke bare snakk om barnas integrering. Det er jo barnas integrering som skaper problemene, det er der kulturkonfliktene oppstår, men det er foreldreintegreringen vi må ha en større fokusering på enn det vi har hatt til i dag.




Jeg skal forsøke å svare på spørsmålet om introduksjonslov. Jeg er i den situasjonen at jeg i løpet av dette året gjennom departementet skal bosette 8 800 flyktninger i norske kommuner. Jeg må innrømme at jeg skulle gjerne hatt en obligatorisk lov om introduksjonskurs. Men jeg tror at hvis vi vedtar dette i Stortinget og presser det på norske kommuner i dag, så kommer flere tusen flyktninger til å sitte lenger i asylmottak enn det de ellers ville gjort. Det ville være et dårligere tilbud enn hvis vi går gradvis frem og sier at dette er frivillig.




Men hvis ånden er slik i alle partier i denne salen at dette skal vi få til, så er det jo disse partiene som har kommunestyrerepresentanter som skal sørge for at man bruker loven, iverksetter introduksjonskursene og samtidig tar imot flyktninger. Vi må huske at vi har flere ting vi skal løse på utlendingsområdet samtidig.




Så til spørsmålet om denne introduksjonsloven og introduksjonsstønaden også skal gjelde andre grupper. I utgangspunktet mener vi den skal gjelde flyktninger, og folk som får opphold på humanitært grunnlag, og de som er familiegjenforent med dem, for overfor dem har vi en større forpliktelse. Jeg er ikke sikker på om vi skal innrømme så store rettigheter til dem som gifter seg til Norge av en eller annen grunn. Men det vi skal gjøre, er å innføre en plikt til å ha en obligatorisk norskopplæring, hvor man også har samfunnsforståelse, slik at man får en del av disse rolle- og kulturkonfliktene med. Jeg tror faktisk at å utvide til å si at alle som kommer til Norge fordi de gifter seg her, skal inn i et obligatorisk introduksjonskurs som gjør at de ikke går rett ut i arbeidsmarkedet, selv om de kanskje kunne fått en jobb, at de skal gå gjennom et slikt mønster som vi har for flyktninger, det er ikke det riktige virkemiddelet. Jeg tror at systemet som lages på introduksjonsprogrammet, er et system som i mye større grad bør kunne brukes i fremtidens organisering av hjelp til å få sosialklienter og andre ut i arbeid. Og det gjelder ikke bare innvandrerne, det gjelder også norske personer som lenge har levd på trygd og sosialstønad. Så vi er inne på et spor i forhold til hvordan vi bør omorganisere hele det sosiale hjelpeapparatet vårt i den sammenhengen. Men jeg tror at de som nå er veldig stemt for at dette skal være obligatorisk, må se de konsekvensene vi kan få når det gjelder andre sider av dette.




 Jeg er enig med representanten Apelthun Sæle når hun sier at vi må forhindre at slike ting, dvs. drapet på Fadime, skal skje igjen. Samtidig vil jeg understreke at vi står overfor så sterke bl.a. kulturelle krefter at jeg offentlig har innrømmet at vi ikke kan garantere at dette ikke vil skje på ny, eller at det ikke skjer i Norge. Den erkjennelsen må være en spore til at arbeidet mot disse overgrepene mot ungdoms rettigheter er og blir høyt prioritert, også når de offentlige lyskasterne i media dempes noe. Men vi er nødt til å arbeide på ungdommenes egne premisser.




Hovedvirkemiddelet i Regjeringens arbeid er de tre handlingsplanene vi har. Det er Handlingsplan mot kjønnslemlestelse, det er Handlingsplan mot tvangsekteskap, og det er handlingsplanen «Vold mot kvinner», som ikke bare har med minoriteter å gjøre, men som har med alle å gjøre. Gjennom disse har vi både forebyggende tiltak og konkrete krisetiltak. Samtidig er selvfølgelig det generelle integrasjonsarbeidet den viktigste rammen om alt. Gjennom bedre integrasjon kan vi bidra til å dempe konflikter på grunn av større forståelse for det norske samfunnet.




Jeg vil gå gjennom hovedarbeidet og status for de tre handlingsplanene.




Handlingsplan mot kjønnslemlestelse er et resultat av seks departementers samarbeid. Oppfølgingen av handlingsplanen gjennomføres i regi av et treårig nasjonalt prosjekt. Det er under utarbeidelse informasjons- og kommunikasjonstiltak til ulike grupper, både til ansatte i offentlig sektor, tjeneste- og hjelpeapparatet og til gruppene som berøres av problematikken. Det vil bli en omfattende kursvirksomhet og annen skolering utover i 2002. Prosjektet har også en lokal komponent i Oslo, der innsatsen mot kjønnslemlestelse skal inngå i et større arbeid med å kartlegge målgruppenes behov og situasjon generelt og kvinner og barns helse spesielt. Her vil tilnærmingen være mer helhetlig og gi god mulighet for å fokusere på kvinner og barns rettigheter. Dette arbeidet dreier seg ikke om enkelte tiltak, men om et bredt og langsiktig anlagt arbeid.




Det ble i 2000 utarbeidet en veileder for helsepersonell i arbeidet mot kjønnslemlestelse, og i 2001 ble et rundskriv med rettslige problemstillinger i forhold til problematikken sendt ut til alt helsepersonell i landet. Man vil nå vurdere nærmere behovet for en lovfestet rett til medisinsk behandling etter kjønnslemlestelse. På lokalt plan er det startet opp kursvirksomhet om kjønnslemlestelse for helsepersonell, og som en oppfølging av Helsetilsynets veileder skal det utarbeides et mer systematisk opplegg for skolering.




I den senere tid er det kommet forslag om å innføre en sjekk av barn før og etter innreise til landet for å avdekke kjønnslemlestelse. Et lignende forslag ble også fremmet av representanten Carl I. Hagen i fjor, og Stortinget avviste da et påbud om regelmessig og pliktig helseundersøkelse av jenter. Jeg tror vi skal være meget varsomme med hvordan vi håndterer denne problematikken. Slike gjentatte sjekker kan i seg selv være en belastning for ungdom og kvinner. Men det må være helt klart og utvetydig at å fremme og utføre slike inngrep som det her er snakk om, strider mot grunnleggende menneskerettigheter og er straffbart i Norge. Samtidig er vi helt avhengige av å ha en dialog med de berørte miljøene for å hindre at unge kvinner blir kjønnslemlestet, og for å kunne gi rehabiliterende behandling til dem som har vært utsatt for det. Vi har bevisst valgt en samarbeidslinje fremfor en konfrontasjonslinje i dette arbeidet, noe jeg mener er avgjørende for å få til en endring og ikke risikere at f.eks. de samme kvinnene og unge jentene blir dumpet i sine hjemland fordi man føler seg så provosert av utviklingen i det norske samfunnet.




Handlingsplan mot tvangsekteskap er den planen som har vært lengst i virksomhet. I denne planen har man to hovedformål. Det ene er å forebygge tvangsekteskap, og det andre er å hjelpe og støtte dem som har vært utsatt for det. Man har tildelt midler til en rekke organisasjoner for arbeid i de aktuelle miljøer.




Noen av organisasjonene har også sett offentlig sektor som en viktig målgruppe for skolering og har arrangert kurs for denne gruppen. Det er videre utarbeidet forskjellig informasjonsmateriell som sendes alle fylkeskommuner, kommuner, fylkesmenn, høgskoler, aktuelle organisasjoner og andre, med oppfordring om å bruke materiellet i deres virksomhet. I tillegg er det etablert en informasjonstelefon mot tvangsekteskap ved Oslo Røde Kors. De unge som ringer informasjonstelefonen, trenger ofte bistand på et bredere område. De unge vil få råd og veiledning om aktuelle instanser i hjelpeapparatet. Det er også etablert et skjermet botilbud for unge kvinner med minoritetsbakgrunn som er giftet bort med tvang, eller som står i fare for å bli det.




Jeg har lyst til å understreke at noe av det de som jobber i felten med disse spørsmålene, oppdager, er at disse problemene er sammensatte. Det dreier seg om kulturkonflikter og generasjonskonflikter på et bredt spekter av tilfeller. Derfor er det avdekket at det å jobbe bare i forhold til tvangsekteskap, ofte blir vanskelig, fordi man må forholde seg til en mye bredere sammenheng av generasjonsproblemer i minoritetsmiljøene.




Skolen er et viktig knutepunkt, hvor problematikk rundt vold, tvangsekteskap og kjønnslemlestelse bør debatteres. Lærerne er dessuten sentrale med tanke på å avdekke mulige tvangs- og voldssituasjoner, og de har en rolle i forhold til å kanalisere ungdom som har behov for det, inn i adekvate hjelpetiltak. Læringssenteret er bedt om å følge opp vedtatte handlingsplaner. Likeledes er universiteter og høgskoler oppfordret til å ta temaene inn i sine fagplaner.




Vi er klar over at mange ansatte i hjelpeapparatet, som barnevern, sosialetat og politi, ikke har tilstrekkelig kompetanse til å håndtere tvangsekteskapsproblematikken på en god nok måte – ja, ikke bare tvangsekteskap, vi mangler nok kunnskap og kompetanse om ulike familiekonflikter og problemer som ungdom kan komme til å oppleve i forhold til egen familie. Det er derfor nylig inngått et samarbeid med to sentrale organisasjoner om en systematisk skolering av offentlige etater i de større byene. De første seminarene vil avholdes i hver av Oslos bydeler i perioden februar til juni. Målsettingen er kompetanseheving i tjenesteapparatet, slik at det kan bistå den enkelte ungdom som har behov for støtte og konkret hjelp for å unngå en situasjon med tvang og vold.




Handlingsplan mot tvangsekteskap utløp ved årsskiftet. Arbeidet er evaluert, og vi arbeider nå med oppfølgingen. Evalueringen ble offentliggjort i går. Den viser at en rekke ting har skjedd, men den avdekker nok også at vi må ha et bredere og mer offensivt arbeid, bl.a. i forhold til det etablerte hjelpeapparatet. Jeg tror også at det er viktig å ha en bedre geografisk dekning av hjelpetilbudene. Det er mye aktivitet konsentrert i Oslo, men vi har også mange minoritetsmiljøer i andre deler av landet. Barne- og familieministeren har hovedansvaret for oppfølgingen, men arbeider tett med justisministeren og meg, og vi kommer til å samarbeide videre om dette. Vi er ikke fornøyd med alt som har skjedd, og vi er ikke fornøyd med nivået på det som har skjedd. Vi vet at vi må ha en sterkere innsats i årene fremover, og vi må finne frem til nye tiltak. Men det har vært gjort noe, og vi har fått en erfaringsmasse. Og for dem som er opptatt av denne debatten, og som kanskje vil se på hva ungdommen selv mener, vil jeg anbefale å lese evalueringen på 150 sider, hvor man har gått gjennom problemene og samtalt både med ungdom og med dem som har hjulpet, for å få vite hvilke dilemmaer de står oppe i. Og det er klart at et av de største dilemmaene de har, er at de faktisk er glade i sine foreldre, og at en del av de straffemekanismene som foreslås, kanskje vil virke mot sin hensikt.




Handlingsplanen «Vold mot kvinner» ble lagt frem i 2000, og som en oppfølging av denne er det iverksatt lokale prosjekter hvis formål er å bidra til bedre tverrfaglig og tverretatlig samarbeid for å bistå ofre for vold og overgrep, herunder kvinner og barn med minoritetsbakgrunn. Prosjektene tar sikte på å utvikle modeller for hvordan kommunene mer effektivt kan styrke innsatsen mot vold og overgrep samt yte hjelp og bistand til ofre for vold.




Vi har nå en egen ordning med voldsalarm for trusselutsatte. Det blir iverksatt en prøveordning for bruk av utendørsalarmer fra februar i år. Videre foreslår nå Regjeringen at personer som er utsatt for alvorlige trusler, gis mulighet til å endre personopplysninger, dvs. til å ta i bruk fingerte opplysninger. I tillegg er det foretatt endringer i straffeloven som sikrer personer vern mot truende og trakasserende gjerningsmenn. Det arbeides med en ytterligere skjerping av reglene for å få økt effekten av besøksforbudet.




Det er av betydning at vi har et godt og effektivt regelverk, med lover som er tilpasset dagens virkelighet. Men lovene må også håndheves, og noe av regelverket er i dag av en slik karakter at det kan være nyttig å vurdere ordlyden nærmere. Vi fikk f.eks. et eksplisitt lovforbud mot kvinnelig kjønnslemlestelse i 1995. Det betyr ikke at overgrepene ikke var straffbare tidligere. På samme måte har vi straffebestemmelser som regulerer tvangsekteskap, men vi kunne kanskje trenge en tydeligere lovtekst. Dette er ting Regjeringen vil se nærmere på. Jeg vil også se nærmere på utlendingsloven og hvordan den håndteres, for å få en bedre forståelse for hvordan praksis er for personer som påberoper seg kjønnsbasert forfølgelse.




I tillegg til et godt regelverk er informasjon, veiledning og opplæring av både hjelpeapparatet og de berørte gruppene helt sentralt i arbeidet. Vi skal satse på kommunikasjon, dialog og mekling for å sikre at de kvinner og barn som er utsatt for overgrep, får den hjelpen de har behov for. Det er mange organisasjoner og krisesentre som gjør en formidabel innsats på dette området i dag, og på det lokale plan ser vi at det etableres tverrfaglige grupper med fagpersoner som kan ta tak i problemene på vegne av sine sektorer, slik at det er mulig å handle raskt når situasjonen krever det. For meg er det en klar erkjennelse at ved siden av det viktige arbeidet frivillige organisasjoner gjør, trenger vi en større flerkulturell kompetanse i vårt ordinære hjelpeapparat. Det trengs bedre kunnskap om etniske minoritetsgruppers kulturelle bakgrunn for å kunne hjelpe ungdommen. Det er ikke bare tvangsspørsmål med fokus på ekteskap eller kjønnslemlestelse man trenger kunnskap om, men hele potensialet for generasjonskonflikten. Meklingsordningen må styrkes, og lover og regler knyttet til ulike deler av utlendingsområdet skal gjennomgås.




Den største utfordringen videre blir å få til holdningsendringer hos dem som står bak overgrepene. Det er også viktig at vi får til det, men holdninger kan ikke vedtas. Det er ikke slik at man i denne salen kan skape forandringer i folks hoder, de skapes ute i de enkelte miljøene.




 La meg bare få si noe til et par av de forslagene som ble nevnt i interpellantens innlegg.




For det første: Spørsmålet om giftermål og eventuelt en offentlig sanksjonering av det eller en seremoni på utenlandsk grunn går vi gjennom nå. Her kan man støte på enkelte problemer knyttet til internasjonal lovgivning og aksept av andre lands lovgivning i forhold til ekteskap. Det vi er veldig opptatt av, og som vi har begynt med i noen ambassader – og som jeg mener vi nå må jobbe for i flere ambassader, for det er for mye fokusering på enkelte etniske grupper og for lite på andre – er at det foregår samtaler i ambassadene, og eventuelt i UDI, med de involverte personene hver for seg, for å avdekke og eventuelt varsle om det er tvang med i bildet.




Noe av tankegangen bak representantens forslag vil vi ta med oss i det videre arbeidet. Men det er altså en del ting vi må ajourføre, også i forhold til internasjonale menneskerettigheter. Retten til å gifte seg med den man vil, valgfriheten, er den grunnleggende menneskerettigheten i arbeidet mot tvangsekteskap, men det gjelder også retten for dem som bor i Norge, til å gifte seg med noen fra hjemlandet. Man må ha med seg at det er en gjensidig menneskerettighet på disse områdene. UD har lenge jobbet med spørsmål knyttet til tvangsekteskap og har hatt en voldsom heving av kompetansen i det arbeidet som foregår innenfor Handlingsplan mot tvangsekteskap.




Så er det spørsmål om hvem som skal koordinere, og hvordan arbeidet skal gjøres. Jeg tror vi må se på to ulike koordineringer. En ting er spørsmålet om hvilket departement som skal koordinere arbeidet, og hvordan vi skal gjøre det når det gjelder en del av den interne organiseringen i en regjering – noe Regjeringen vanligvis får lov til å drive med selv – men jeg tror det er riktig at det trengs et pushmiljø for å få til en dialog med innvandrermiljøene. Det er faktisk slik at en del av de organisasjonene vi har gitt støtte til, nettopp har hatt den rollen. En gruppe som Islamsk Kvinnegruppe har jobbet mye med å pushe debatten på islamsk grunn i forhold til moskéene og miljøene. De har troverdighet i miljøene, og det er viktig. Skal en få en dialog inn i de områdene som er minst integrert, er vi nødt til å ha mennesker med troverdighet i de miljøene som bidrar til presset.




Men så må vi også stille noen strengere krav. Vi må gå igjennom hvilke krav vi bl.a. stiller til dem som får komme hit som imamer, altså hvem som får komme hit som religiøse ledere, og hvilke krav vi eventuelt skal stille til dem når det gjelder å skaffe seg kunnskaper om det norske samfunn. Det var en arbeidsgruppe som i 2000 la fram forslag om en del gjennomganger av stønaden til de religiøse organisasjonene og den type krav. Dette arbeidet følger kulturministeren nå opp. Vi er også nødt til å sikre oss mot den type holdninger som det har vært gitt uttrykk for fra en del imamer i forhold til det norske samfunnet, slik at de ikke baserer seg på uforstand, men baserer seg på at man kan noe om det norske samfunnet. Det de har uttrykt, støter ikke bare noen av oss som kvinner, men det skaper enda sterkere fordommer blant foreldrene og derfor større konflikter i forhold til deres barn.




 Vi har nå hatt en lang debatt om kvinner. Jeg har lyst til å minne om at det finnes gutter som er utsatt for det samme sterke psykiske presset. En ganske stor andel av dem som tar kontakt med hjelpeapparatet, er unge gutter som føler den samme typen press, men kanskje ikke den samme typen vold. Noe av rekrutteringen til kriminalitet, bl.a. blant ungdom, og opprør blant innvandrerungdom kan nok også tilbakeskrives til disse konfliktene man har hjemme, og hvor noen av dem melder seg helt ut av familiesamfunnet, fordi konfliktene blir så store.




Jeg har lyst til å understreke en ting til: I det arbeidet vi nå skal drive må vi ikke bare fokusere på den fysiske volden. Det viktigste her er ofte den psykiske volden. Det er trusselen om å bli utestengt fra sin familie og ikke ha videre kontakt som virker disiplinerende på mennesker, på ungdom som har vokst opp i et mye sterkere familiesamfunn enn vi har. Familien betyr mye mer, og de har mye færre kontaktpunkter utenfor. Vi må fokusere på foreldrenes psykiske disiplinering av sine barn, vi må ikke bare tenke vold i form av fysisk vold. Derfor er det så viktig at vi har flere kontaktpunkter ungdom kan nå. Selv om jeg er fra samme parti som representanten Inge Lønning, tror jeg faktisk at Karin Andersen har rett i at konfliktene kommer til å øke. Flere vil tørre å bryte ut når debatten er så sterk som den har vært, men det vil også være fordi vi rett og slett får flere førstegenerasjons nordmenn, det blir flere barn av innvandrere som nå kommer i den aktuelle alderen, og vi er et mer multikulturelt samfunn. Da vil det være flere som kommer til å trenge hjelp.




Så til spørsmålet som ble stilt av Magnhild Meltveit Kleppa, om kjønnsbasert forfølgelse. Vi kommer med en odelstingsproposisjon knyttet til noen endringer i utlendingsloven. Vi kommer til å komme tilbake til den saken, bl.a. for å få en videre forskriftshjemmel.




Så litt til debatten i debatten her – om Fremskrittspartiets fortreffelighet eller mangel på fortreffelighet: Det er altså ikke slik som representanten Nesvik sa, at kjønnsbasert forfølgelse dreier seg om forfulgte kvinner som må gå med slør. Det dreier seg om hvorvidt en kvinne som er blitt utsatt for trussel om æresdrap i sitt hjemland, har grunnlag for å få politisk asyl i Norge. Det sa Fremskrittspartiet nei til, og det er litt dobbeltmoral, synes jeg.




Så til spørsmålet om vi skal forby ekteskap mellom fetter og kusine. For meg er det bare et paradoks, for det er ikke der man må begynne når det gjelder spørsmålet om tvangsekteskap. Det er mange grunner til at fetter og kusine-ekteskap er problematisk, ikke minst i forhold til helse for barna deres etter hvert, og innavl. Men da blir det fort ekteskap mellom tremenninger. Vi kan ikke løpe etter med loven, hvis vi ikke på en måte tar tak i kultur og holdninger på forhånd.




Jeg er enig i at vi må tenke oss en samfunnskontrakt. Jeg tror at den dialogkonferansen som vi inviterer til i august, vil kunne danne grunnlaget for en plattform av de samfunnsforpliktelsene vi har – det gjelder både det norske storsamfunnet og det vi skal kreve av religiøse og etniske minoritetsgrupper i Norge i integreringsarbeidet.




Jørgen Kosmo gjeninntok her presidentplassen.




