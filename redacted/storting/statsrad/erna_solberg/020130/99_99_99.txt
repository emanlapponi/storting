 Som et ledd i Kommunal- og regionaldepartementets
satsing på utkantkommuner ble det startet et begrenset
forsøk med delvis ettergivelse av studielån
for låntakere som er bosatt og utøver
et yrke i seks kommuner i Indre Namdal. Prøveordningen
er treårig, og siste opptjeningsår var 2001. Dette
sammenfaller med avslutningen av utkantprosjektet, som fra 2002
erstattes av småsamfunnssatsing.

Først nå etter
at opptjeningsperioden er over, vil det være
mulig å si noe om resultatene av forsøket med
nedskriving av studielån i Indre
Namdal. Sluttevalueringen av utkantprogrammet skal startes opp nå,
bl.a. skal resultatet av programmet vurderes. Detaljene
i hva som skal evalueres, er i ferd med å bli klarlagt.
Evalueringen vil først foreligge i løpet av sommeren
2002.

Nedskriving av studielån
inngår også som et av tiltakene i tiltakssonen
for Nord-Troms og Finnmark. Kommunal- og regionaldepartementet har
satt i gang en strategisk analyse av tiltakssonen,
som også vil foreligge i løpet av sommeren
2002. Her vil en se på alle tiltakene i sonen,
bl.a. nedskriving av studielån.

La meg i tillegg nevne at Regjeringen har satt
i gang en gjennomgang av alle de offentlig finansierte
virkemidlene rettet mot næringslivet. Hensikten er å vurdere innretning
og omfang. Denne gjennomgangen skal foreligge sommeren 2002 og er
en oppfølging av den omlegging av virkemidlene som ble
varslet i Regjeringens tiltredelseserklæring.

Det er videre nedsatt et ekspertutvalg som
skal se på virkningen av alle de ulike typer
statlig politikk for regional utvikling og distriktspolitiske mål.
Utvalget skal så langt som mulig både gi en vurdering
og sammenligning av virkninger av ulike typer tiltak. Utvalget skal etter
planen legge fram en rapport innen utgangen av 2003, samt en
undervegsrapport høsten 2002 om innsats som påvirker
næringsliv og arbeidsmarked.

Jeg forventer at disse undersøkelsene
og gjennomgangene vil kunne gi et godt grunnlag for å svare
på de spørsmålene som representanten
Lyngstad stiller. Jeg ønsker ikke nå å gi
uttrykk for noen konkret mening om enkeltvirkemidler
før vi har foretatt den samlede vurderingen. For å si
det slik: Det er et godt spørsmål representanten
Lyngstad stiller, men vi har altså ikke noe grunnlag
for å gi et svar, annet enn en generell synsing. Da vil jeg
heller ikke gå grundigere inn i hva jeg selv
mener om studielånet som sådant. Vi
venter nå på evalueringen av denne ordningen.

 Jeg synes det er helt naturlig at man har en
kritisk holdning til det faktum at man avslutter forsøk
før evalueringen er gjort.

Nå er det slik at premissene for dette
prosjektet var lagt da man igangsatte det for tre år siden.
Premissene var da at hele satsingen skulle evalueres etter
avslutningen av dette treårige forsøket. I ettertid
kan man kanskje spørre seg om klokskapen i at man ikke
la opp til en midtveis evaluering og så hvordan
tingene fungerte, og hadde en annen varighet på selve forsøket.

Samtidig har jeg lyst til å si at
det ofte dreier seg om en politisk markering
når vi gjør slike ting, og av og til koster evalueringer
nesten mer enn tiltakene. Generelt synes jeg kanskje at man skal
tenke seg litt om før man bare bruker forsøk
som en markeringssak uten at man har tenkt igjennom hvordan de skal
videreføres. Det er en lærdom jeg mener
vi skal kunne ta av disse prosjektene, og som vi skal ha med oss
når vi eventuelt igangsetter nye forsøk
senere. Men premissene og rammene i forhold til videreføring
av arbeidet var altså lagt av den forrige regjering.

Jeg er nå opptatt av å få frem
erfaringene og virkningene i denne evalueringen, og så får
vi se om dette er et tiltak som kan nyttes i fremtiden.

 Statsråden er opptatt av å bruke
forsøksloven både i distriktspolitikken
og i forhold til modernisering og effektivisering av offentlig sektor, med
ansvar ned til den enkelte kommune. Vi har fra Høyres side
tidligere fått et enstemmig storting med på at vi
burde ha mange forsøk innenfor delegering
av myndighet og få ulike deler av sektorregelverket oppmyket. Dessverre
har listen over kommuner som har søkt, vært svært
liten. Så her er det på mange måter et ønske
om at man lokalt finner frem til flere forsøk som man ønsker å gjennomføre.
Vi er innstilt på at hvis man klarer å oppfylle
forsøkslovens krav, bør vi kunne innrømme
de fleste typer forsøk, også i en periode
hvor det kanskje bare pågår et forsøk
som går på å kunne få oppmyket
loven fremover. Jeg synes distriktspolitikk her står jevnført med
denne delegeringen, for delegeringen er en del av moderniseringsprogrammet
til Regjeringen.

Jeg er enig i at vi kan bruke forsøk
i dette arbeidet, men da må vi også vite
hvordan vi skal bruke erfaringer fra det forsøket.
Og det er klart at når man avslutter sitt forsøk
uten at det var evaluert, burde man kanskje tenkt gjennom den prosessen
ved forsøkets start.





                

