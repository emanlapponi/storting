 Spørsmålet om hvorvidt det kommunale
selvstyret er svekket i forbindelse med etablering av
statlige mottak, har vært reist ved flere anledninger,
bl.a. ved behandling av et Dokument nr. 8-forslag fra representanten
Jan Simonsen 18. april i år. Representanten Simonsen foreslo
da at staten ikke skal kunne opprette asylmottak i en
kommune hvis kommunen ikke ønsker det. Alle
partier, unntatt Fremskrittspartiet, gikk imot dette og fastslo
at det er et nasjonalt ansvar der kommunene ikke kan ha
vetorett.

Norge er forpliktet etter
internasjonale avtaler og konvensjoner til å behandle asylsøknader
og gi vern til dem som har behov for beskyttelse. UDI har ansvar
for at det til enhver tid er tilstrekkelig med mottaksplasser, og
som kjent må mottakene være plassert
i en eller annen kommune. For Utlendingsdirektoratet er
det viktig å etablere et godt samarbeid
og en god dialog med vertskommunene og naboene. Men i
enkelte situasjoner, når tilstrømningen tilsier
at det må etableres nye mottak i stort tempo, må Utlendingsdirektoratet
likevel ha mulighet til å gjøre det.

Det har til nå i år kommet
rundt 600 enslige mindreårige asylsøkere
til Norge. Til sammenligning har det hvert av de siste årene
kommet rundt 550 enslige mindreårige. Aldersgruppen 0-15 år
utgjør ca. 10 pst. av de enslige mindreårige
søkerne.

Det foregår nå også en
differensiering av tilbudet
til de enslige mindreårige asylsøkerne. Mottaket
utenfor Moss, som representanten refererer til, er et ledd i denne differensieringen.
Mottaket skal ha 25 plasser og skal innkvartere enslige mindreårige
fra 0 til 15 år. Etableringen er i tråd med St.
meld. nr. 17 for 2000-2001 Asyl- og flyktningpolitikken i Noreg
og synspunktene til komiteens flertall i Innst. S. nr.
197 for samme år. Der fastslo man at tilbudet til de yngste
enslige mindreårige bør styrkes ved at det etableres egne
avdelinger med styrket bemanning for denne gruppen. Vi har også en
avdeling for denne aldersgruppen i Flora kommune i Sogn og Fjordane.
Siden mange av barna har familie i østlandsområdet, var
det ønskelig med en avdeling også her.
Dette vil være landets minste asylmottak.
Det vil være døgnkontinuerlig bemanning
med kvalifisert personale. Innflyttingen skal skje gradvis, noe
som vil gi kommunen bedre tid til sine forberedelser.
Barna skal ha mest mulig normal tilværelse, med skolegang,
lekser, lek og fritidssysler.

Mottaksetableringer vil ofte være
omstridt, særlig hvis mottakene er store. Men frykten for
dette mottaket, som altså er landets minste, med plass
til inntil 25 av de aller minste av de enslige mindreårige,
har jeg liten forståelse for.

 Det er klart at målsettingen burde
ha vært at vi skulle kunne gjøre dette på en måte som
var bedre i forhold til å skape aksept, og ha
tid rundt etableringen av de enkelte mottakene og skape gode
forhold både mellom naboer og kommuner. Det er ikke
alltid mulig å gjøre det. Blant annet har det
i år vært behov for å etablere
relativt mange asylmottak, spesielt fra høsten
i fjor frem til våren i år.

Når det gjelder mottak for enslige
mindreårige asylsøkere, er det etter
min oppfatning meget viktig at de får egne mottak,
og når vi har mangel på egne mottaksplasser, ikke
minst for den mest sårbare gruppen – det er her snakk
om barn mellom 0 og 15 år – synes jeg ikke
at den leksen av konsekvenser som nå representanten Hedstrøm sier
er en følge av asylmottak andre steder, er riktig
i forhold til akkurat denne gruppen, og at det nødvendigvis
er belegg for det man sier. Det er snakk om 25 barn under 15 år
som skal ha tett oppfølging i døgnbemannet kompetanseinstitusjon,
som er sterkere enn noe av det vi har på andre
asylmottak, og vi kan ikke si at de skal plasseres langt
inni skauen. Vi skal sørge for at disse barna har normale
rettigheter som blir oppfylt også i vårt
samfunn.

 Vi vil alltid ha en dialog med kommunene
om kostnadene knyttet til de tilbud kommunene skal gi i forbindelse
med et mottak. Dette er et spesielt mottak, som er meget
annerledes enn de fleste andre asylmottak. Det er klart
at vi skal ha en fruktbar diskusjon med Moss kommune om hvilke merbelastninger
som måtte komme. Vi betaler bl.a. for både
skolegang og for barnehageplass til dem som er i den alderen at
de har behov for tilbud om det.

Men samtidig har jeg lyst til å understreke
at jeg synes at debatten som har vært i Moss, er relativt
uartig. Jeg synes også representanten Hedstrøms
andre spørsmål her i sted bygde opp
under en rekke fordommer. Jeg kan ikke se at han har belegg
for det han sa knyttet til mottak for de svakeste, for de yngste
og med den typen bemanning som det har vært snakk om her.
Jeg synes dette bærer litt preg av at det blir nørt
opp under grums. Vi må vel si det sånn at når
det kommer barn mellom 0 og 15 år uten sine foreldre
til dette landet, må vårt samfunn ta vare
på dem og sørge for at de får oppfylt
de rettigheter som de har i forhold til barnekonvensjonen. Det skal
dette mottaket gjøre. Et vanlig mottak vil ikke være
tilfredsstillende for å dekke disse barnas behov.





                

 Dette spørsmålet ligger i grenselandet mellom
planregler og byggesaksregler, dvs. miljøvernministerens
og mitt kompetanseområde, men jeg skal svare på vegne
av begge.

Når en byggesøknad er i overensstemmelse
med vedtatt reguleringsplan og bebyggelsesplan, har søker
rett til å få innvilget søknaden. Det
er det som ligger i at plan- og bygningsloven er en såkalt
ja-lov. Det kan likevel være at reguleringsplanen
inneholder bestemmelser om utbyggingstakt, såkalte rekkefølgebestemmelser.
Hvis slike bestemmelser f.eks. inneholder krav om at noe annet må bygges
før det aktuelle feltet, gir det kommunen hjemmel til å avslå søknaden.
Søknaden vil dermed ikke oppfylle
kravene i reguleringsplanen.

Jeg forstår imidlertid spørsmålet
slik at det ikke er slike bestemmelser i reguleringsplanen
som er til hinder for den aktuelle utbyggingen, men at kommunen
arbeider med bestemmelser i forbindelse med kommuneplanen, og at
ny kommuneplan ikke er vedtatt. I slike tilfeller kan ikke
kommunen uten videre avslå søknaden, men den har anledning
til å nedlegge bygge- og deleforbud og dermed avslå søknaden.
I så fall har kommunen to år på seg til å fatte
nytt reguleringsvedtak.

Hvis det ikke er nedlagt bygge- og
deleforbud, og søknaden er i full overensstemmelse
med reguleringsplanen og kravene ellers i plan- og bygningsloven,
forskrifter og vedtekter til loven, har kommunen ikke
adgang til å avslå søknaden.

 Plan- og bygningsloven gir rekkefølgen
for hvordan man skal få overprøvd et vedtak gjort
av kommunen hvis man mener at det er ugyldig. Det første
vil være å klage på saken til
fylkesmannen. Hvis man ikke får medhold hos fylkesmannen,
kan man eventuelt ta saken opp i forhold til departementet
med spørsmål knyttet til om lovtolkningen er riktig eller
ikke. I utgangspunktet er det ikke sikkert statsråden
kan gå inn og overprøve kommunale vedtak, men
det er en klageadgang i plan- og bygningsloven, hvor første
instans – og altså hovedinstansen – for å klage
er fylkesmannen.

 Hvis det viser seg at det er et gjentakende
problem at det er mangel på informasjon om hvordan
disse reglene skal fortolkes, er det klart at vi vil se på hvilken
informasjon som i dag gis. Men det er også slik
at vi på disse områdene har under arbeid en ny
del på reguleringsplansiden – vi har et lovutvalg
under Miljøverndepartementet, Planlovutvalget, som utarbeider
endringer i loven. Jeg ser det ikke som nødvendig
at vi setter i gang et stort informasjonsarbeid før vi
eventuelt får iverksatt nye deler av
dette lovverket. Men vi kan sørge for at vi i informasjonsarbeidet
med det nye regelverket som vil komme
i løpet av noen år, også tar
med alt det erfaringsmaterialet vi har om feilbehandlinger i kommunene,
slik at vi kan ha en base hvor man ser hvordan dette faktisk
skal tolkes.





                

