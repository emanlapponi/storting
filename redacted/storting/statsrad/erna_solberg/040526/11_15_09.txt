  I tråd med det som tidligere er sagt,
vil Regjeringen vurdere å evaluere fylkeskommunen
i to faser. Våren 2005 legges regionalmeldingen frem for
Stortinget, med en vurdering av fylkeskommunen. Denne vil i hovedsak være
begrenset til en vurdering av fylkeskommunens rolle som regional
utviklingsaktør, og en vurdering av partnerskapets funksjon
i den sammenheng. I kommuneproposisjonen samme vår vil
det bli gitt en generell omtale av status for fylkeskommunens roller
og oppgaver. I neste stortingsperiode vil Regjeringen gjennomføre
en bred og forskningsbasert evaluering av fylkeskommunen
og organiseringen av det regionale
nivået generelt.

I tillegg til dette arbeider departementet
med et dokument med omtale av ulike modeller for organisering av det
regionale nivået
og mulige konsekvenser de ulike modellene kan få for oppgavefordeling,
finansieringssystem og lovgiving. Hensikten med å fremme
et slikt dokument er å beskrive mulighetsrommet for det
regionale nivået
i den debatten om fylkeskommunen som jeg forventer kommer frem mot
neste stortingsvalg. Det vil i dette dokumentet ikke foreligge noen
vurderinger eller forslag fra Regjeringen om en anbefalt
modell for fremtidig organisering, men det vil være
et bidrag til at man får en realistisk
debatt bl.a. knyttet til hva som må gjøres av endringer
på ulike områder, avhengig av hvilke modeller som
måtte være for endringer i forhold til
fylkeskommunen.

Det er viktig for meg at vi også har
en realisme i forhold til om det skal gjøres endringer,
og i hvilket tempo endringer kan gjøres, når det
gjelder den partipolitiske debatten og debatten som foregår
i samfunnet.

I tråd med det Regjeringen tidligere
har lagt opp til, kommer vi til å avvente forsøkene
som nå pågår, før vi overfor
Stortinget legger opp til en bredere debatt om modeller og endringer
i regionnivået i Norge. Dokumentet med omtale av de ulike
modellene, endrer derfor ikke på de prosesser
som jeg allerede har beskrevet vedrørende vurdering og
evaluering av dagens fylkeskommune. Det er et
faglig bidrag til å se på hvilke problemstillinger som
må løses hvis man skal gjøre endringer,
og gir derfor på en måte et mer realistisk
grunnlag for den debatten som mange partier har i forhold
til sin egen programbehandling.

