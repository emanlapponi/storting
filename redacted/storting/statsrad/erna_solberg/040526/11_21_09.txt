 Jeg er ikke sikker på at
det tvinger seg frem et sterkt regionalt forvaltningsnivå.
Vi skal evaluere hvordan de nye arbeidsformene
er, og hvordan de kommer til å bli. Jeg mener
det er behov for å ha et samarbeid mellom
kommunene, men jeg tror mange kommuner kan løse
mange flere oppgaver enn hva de gjør i dag. Dette er interessante
ting.

Det er riktig at Asker og Bærum har
trukket seg fra prosjektet om videregående
skole. Det skyldes den særskilt vanskelige situasjonen
som Akershus fylke kommer i med det voldsomt økende elevtallet
i årene fremover. Det å være garantert
de samme rammebetingelsene som fylkeskommunen har, var ikke
godt nok for kommunepolitikerne, fordi de følte at dette
ville gå på bekostning av andre oppgaver.
Det var også en del uavklarte eiendomsforhold
knyttet til å ha et forsøk i Asker og Bærum.

Men på den annen side har
vi et forsøk i Båtsfjord som faktisk er distriktspolitikk
av ypperste klasse, hvor ungdom får
lov til å ta videregående
utdanning uten å flytte fra hjemstedet sitt. De får
muligheten til å bo i nærmiljøet sitt
til de fyller 18–19 år. De får full utdanning der,
og man jobber med nye metoder for dette. Kanskje kan det være
at det man i utgangspunktet trodde ville være
greit for de sentrale kommunene, faktisk viser seg å være
et mye bedre distriktspolitisk og lokalpolitisk tiltak enn
det vi hadde trodd.





                

