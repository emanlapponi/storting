 Utlendingsloven åpner for at personer
kan gis arbeidstillatelse i det tilfellet representanten viser til.
Det er flere bestemmelser i utlendingslovgivningen som kan tenkes å være
oppfylt i et tilfelle som dette. Det gjelder utlendingsforskriftens § 4a
første ledd bokstav c, som omhandler nødvendige
medarbeidere for utviklingen av norsk næringsliv. En annen
bestemmelse som muligens omfatter
dette tilfellet, er også utlendingsforskriftens § 4a
annet ledd bokstav a, som omhandler praktikanter. En praktikant
er ikke bare det som vi vanligvis forbinder
med ordet, det er en person som ønsker opplæring
i et yrke. Til slutt kan også nevnes utlendingsforskriftens § 4a
første ledd bokstav d, som omhandler personer
som er ansatt i multinasjonale selskaper i riket og er fagutdannet eller
har spesielle kvalifikasjoner, når kompetansen anses som
nødvendig for virksomheten.

I utgangspunktet synes utlendingsforskriftens § 4a første
ledd bokstav c å være den bestemmelsen
som mest sannsynlig kommer til anvendelse i det tilfellet representanten
viser til. Jeg har lyst til å understreke at UDI også selv
har opplyst dette, etter å ha blitt forelagt
spørsmålet fra representanten.

Jeg er av den klare oppfatning at det er viktig
at regelverket åpner for å kunne
innvilge arbeidstillatelse i dette typetilfellet. Hensynet til internasjonalisering
og utviklingen av norsk næringsliv taler sterkt for at
dette må være tilfellet. Departementet foretar
en kontinuerlig gjennomgang og vurdering av hvordan reglene om arbeidstillatelse
kan utformes for å sikre behovene til norske
bedrifter. Skulle det likevel vise seg at det
er mangler ved det nåværende regelverket, vil
jeg sørge for at regelverket
endres slik at det kan gis tillatelse i et sånt
tilfelle som representanten viser til. Men jeg har lyst til å understreke
at behandlingen av enkeltsaken uansett vil være
et spørsmål som utlendingsmyndighetene må ta
stilling til.

 Det er sånn etter den nye
reformen av utlendingsloven at man ikke kan definere saker bare
som at de skal legges frem for politisk behandling. Den eneste måten
vi kan endre praksis på i utlendingssaker, i
enkeltsaker, er gjennom forskriftsendringer. Det er blitt en betydelig
mer tungvint prosess enn det var tidligere. På den andre
siden er dette vurdert ut fra et rettssikkerhetsaspekt fra et flertall
i det forrige storting.

Vi har forsøkt å få bedre
rutiner slik at når man har saker hvor man enten opplever
at lovverket er mangelfullt, eller hvor man vil fortolke
regelverket slik at det kan ha politiske
konsekvenser, så skal departementet orienteres om det.

Det er klart at denne typen saker i den prosessen
vi har, først ville blitt en sak når det var søkt
og vedtak faktisk var fattet, og at man da ville vurdert om det
at man gav avslag, ville være en urimelighet,
og at man burde se på regelverket. Jeg tror vi har behov
for å se mye igjennom hvor tungvint systemet er blitt etter
den nye reformen for å få enkeltvise endringer
av lovverket.

 Husbanken har innført en ny låneutmåling
for oppføringslån for å få bedre
balanse mellom tilbud og etterspørsel.
En effekt er at lån til de største boligene er
blitt mindre attraktivt. Husbanken regner med at private
finansieringsinstitusjoner vil kunne dekke finansieringsbehovet
for større boliger som ellers ville ha fått lån
av Husbanken. For større eneboliger i distrikter der lånemulighetene
fra private långivere er svært små og
husbanksfinansiering nærmest har vært enerådende,
er det innført et nytt lånetillegg på inntil 100 000 kr.
I særlige tilfeller, f.eks. hvis det gjelder store husstander,
kan lånetillegget skjønnsmessig økes.
Dette innebærer altså at barnefamilier
med behov for finansiering av større
eneboliger i distriktene fortsatt vil kunne få husbankfinansiering.

Boliger over 85 m2 defineres ikke
som luksusboliger i husbanksammenheng. Bakgrunnen for innstrammingen overfor
større eneboliger er ønsket om å prioritere
det behovsprøvde startlånet til finansiering
av boliger for vanskeligstilte grupper på boligmarkedet
og en tro på at det private kredittvesenet vil kunne finansiere
store eneboliger utenfor distriktene på en hensiktsmessig
måte.

Husbanken legger vekt på å stimulere
til at nye boliger som bygges, har spesielle, ønskede tilleggskvaliteter. Dersom
boligen oppfyller visse kvalitetskrav som gir en bedre, men ikke
luksusbetont bolig, gir Husbanken lånetillegg
til oppføringslånet. Et av disse tilleggene er
lånetillegget for livsløpsstandard,
som i år er økt til 100 000 kr.
Med tillegg for livsløpsstandard, det nye tillegget i distriktene
og startlån med f.eks. 220 000 kr kan samlet
lån fra det offentlige bli på 1 mill. kr
for boliger større enn 85 m2 i distrikter der lånemulighetene
ellers er svært små.

 Hovedspørsmålet gikk på hvorvidt
boliger over 85 m2 er luksusboliger eller ikke. Nå stiller
spørsmålsstilleren et spørsmål
som er av helt generell karakter knyttet til
husbankfinansiering – et spørsmål som
denne statsråden faktisk svarte på for to dager
siden i Stortinget, hvor jeg gjorde oppmerksom på at svært
mange av de boligene som har vært forsøkt igangsatt
og der det ikke har vært nok etterspørrere
i Oslo og Akershus-regionen, aldri har vært
vurdert for husbankfinansiering fordi de har en kostnadsramme som gjør
at det aldri ville vært aktuelt med husbankfinansiering
uansett.

Når det gjelder situasjonen knyttet
til endringene, som var hovedspørsmålet – om
boliger over 85 m2 er luksusboliger eller ikke – er
det slik at vi la føringer for Husbanken om at man skulle
prioritere og sørge for at vi også hadde et godt
tilbud av boliger i distriktene. Når det gjelder denne
delen, har altså Husbanken fulgt opp de prioriteringene,
som det også har vært gitt uttrykk for
i Stortinget, ved å sørge for at man har skjermet
boligbygging i distriktene mer i forbindelse med omlegginger i forhold
til å få tilpasset etterspørselen til
lånevolumet.

 Det er helt riktig at begrunnelsen for at man
har gjort omlegginger i utlånsordningen, er at man ikke ønsker å komme
i den situasjonen som man kom i i fjor, hvor man hadde brukt opp
en stor del av lånerammen tidlig på året
uten at det var noen prioriteringskriterier for hva man
tildelte penger, og så kom det et veldig brått
stopp, som var beklagelig idet mange gode prosjekter da
ble utsatt. Det man derfor har gjort i år, er å gi
beskjed om at vi fra dag én må ha helt klart hvilke
tiltak som skal prioriteres, slik at man ikke kommer i
samme situasjon. Jeg minner om at det også var stopp
i utlånsbehandlingen på høsten i 2001,
da det altså var søknader som ble skjøvet
over til 2002.

Grunnen til denne endringen for boliger over
85 m2 er at man har gjort den vurdering at når
det gjelder eneboliger som er større enn 85 m2,
fungerer det private markedet i store deler av de sentrale og mellomsentrale
delene av landet, mens vi har lagd et spesielt tillegg
for distriktene fordi vi vet at der er husbankfinansieringen viktigere. Det
er en reell prioritering, som gjør at vi sørger
for at der hvor det er behov for det offentlige, stiller det offentlige
opp.

