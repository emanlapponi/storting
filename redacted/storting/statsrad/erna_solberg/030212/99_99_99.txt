 I retningslinjene for bostøtteordningen,
som er blitt utarbeidet av Husbankens hovedstyre, kreves det at
husstandsmedlemmer det søkes bostøtte for, er
registrert i folkeregisteret som bosatt
i boligen og faktisk bor i boligen det søkes støtte
for. Dette har i enkelte tilfeller medført at personer
med delt omsorg for barn har mistet retten til bostøtte
som følge av at barnet i folkeregisteret er registrert
som bosatt i en annen bolig enn den boligen det søkes
bostøtte til.

Et av formålene med bostøtteordningen
er å skape botrygghet. Prinsipielt mener
jeg at personer med delt omsorg for barn også bør
få bostøtte selv om barna
i utgangspunktet er registrert bosatt
i en annen bolig enn det søkes bostøtte for, dersom
det kan dokumenteres at en faktisk har delt omsorg for barnet eller
en utvidet samværsordning.

En utvidelse av bostøtteordningen
i denne retningen har selvfølgelig også en
kostnadsside. Innenfor en gitt bevilgning vil
dette innebære at minstepensjonister, unge uføre
og andre med lave inntekter får mindre
bostøtte. I budsjettet for 2003 prioriterte Regjeringen
oppmyking av boligavgrensingen for barnefamilier, kostnadsberegnet til
77 mill. kr, samt midler til å oppjustere
sjablonen for lys og brensel. Ytterligere forbedringer
av bostøtten vil bli vurdert både i
forbindelse med boligmeldingen og i statsbudsjettene for årene
fremover.

 Det finnes flere urimeligheter i
bostøtteordningen slik den er utformet i dag. Den største
urimeligheten vi har hatt i lang tid, har vært boligavgrensingsregelen,
som altså Regjeringen prioriterte høyt å få gjort
noe med i det budsjettet som er lagt frem. Det gikk, innenfor
et stramt budsjett på bekostning av mulighetene
til å gjøre andre endringer i bostøtteregelverket
som vi også kunne ønsket å gjøre,
men som vi altså ikke hadde handlingsrom for,
f.eks. å få endret regelverket
knyttet til spørsmålet om delt omsorg hvor barnet er
bostedsregistrert i en annen bolig enn i boligen til den forelderen
som søker om bostøtte. Slik sett er det ingen prinsipiell
uenighet, men det er rett og slett et spørsmål om å ha
rammer til å kunne prioritere nye regelendringer. Det er også et ønske
fra Stortinget om at vi skal prioritere regelendringen om å fjerne
40 m2-grensen. Vi har delvis begynt på dette. Men på dette
tidspunktet står det først og fremst på å finne økonomisk
rom. De foreløpige beregningene Husbanken har lagt frem,
er at det vil være en kostnadsendring på ca. 25 mill. kr.

 Jeg må bare si at hvis vi
innenfor en gitt budsjettramme
skal innføre nye kriterier, og nye grupper kommer inn,
vil det gå på bekostning av de pengene som brukes
til de allerede eksisterende bostøttemottakerne. Noe annet
er ikke mulig. Derfor har vår prioritet vært å ta
fatt på noen av urimelighetene som finnes i bostøtteordningen,
noe som altså kan gi flere barnefamilier en mulighet til å komme
inn under ordningen. Det var det viktigste satsingsområdet
til denne regjeringen.

Det er også andre
urettferdigheter på listen over ting som vi ønsker å gjennomføre
når vi føler vi har økonomisk rom for
det. Men det må ikke være
slik som det var i forbindelse med budsjettopplegget for Stoltenberg-regjeringen
i 2001, at man foreslår nye satsinger fordi det gir politisk
gevinst, mens man samtidig reduserer verdien av bostøtten
til alle dem som har bostøtte. Vi kommer også feil
ut hvis vi bare retter søkelyset mot de tingene som
er nye, og som gir fine medieoppslag, når man
faktisk undergraver og utvanner bostøtteordninger ved at
de som allerede er inne, får mindre hver eneste
gang. Jeg registrerer at Arbeiderpartiet
i høst ikke hadde forslag om å gjøre
noe med dette i forbindelse med bostøtteordningen. Jeg
håper vi kan finne rom for det i den neste budsjettrunden
vi skal ha, men jeg kan ikke garantere noe på forhånd.
Det er avhengig av at vi sier at dette er mer prioritert
enn alle de andre forslagene som også Arbeiderpartiet
har, når det gjelder endringer i bostøtten.





                

 UDI er, som representanten Lysbakken sier, 

oppdragsgiver

 for de virksomhetene som
driver asylmottakene i Norge. Mottakene drives i dag av kommuner,
frivillige organisasjoner og private foretak. Tildeling av kontrakt
for drift av mottak skjer etter konkurranseutsetting i
henhold til forskrift om offentlige anskaffelser.

Det er driftsoperatør
som har arbeidsgiveransvaret for de mottaksansatte, og ikke
UDI. Videre har driftsoperatør
ansvar for å følge opp de krav som stilles til
arbeidsmiljøet i arbeidsmiljøloven og tilhørende
forskrifter. Dette inkluderer også opplæring
av de ansatte samt eventuelt valg av verneombud og arbeidsmiljøutvalg.
Dette fremgår direkte av arbeidsmiljøloven, men
gjenspeiles også i driftsreglementet som driftsoperatørene
forplikter seg til å følge når de inngår
avtale med UDI om drift av asylmottak. Dersom det er tilfelle at
man i enkelte asylmottak opplever problemer
i forhold til arbeidsmiljøet, er dette beklagelig, men like
fullt et ansvar som juridisk tilligger driftsoperatør
som arbeidsgiver.

Leverandører som ønsker å delta
i konkurranse om mottakskontrakter,
er forpliktet til å fremlegge egenerklæring om
at de oppfyller lovbestemte krav i Norge innen helse, miljø og
sikkerhet. Dette følger av forskriften om offentlige anskaffelser
ved etablering av asylmottak, §5-16. Dersom tilbyder ikke
fremlegger en slik egenerklæring, blir vedkommende diskvalifisert
fra å delta i konkurransen. Dersom det viser seg at driftsoperatørene
på tross av fremlagt egenerklæring ikke
tar forpliktelsene seriøst, bør dette avstedkomme
nærmere undersøkelser, som igjen kan medføre
konsekvenser for det fremtidige kontraktsforholdet mellom
UDI og den aktuelle driftsoperatøren. Det er av stor viktighet
at det offentlige som oppdragsgiver på denne måten
signaliserer betydningen av at regelverket som
gjelder for norske virksomheter, følges.

 Det er i utgangspunktet Arbeidstilsynet som
har ansvar for å drive tilsyn med at arbeidsgivere i norske
virksomheter følger arbeidsmiljølovgivningen.
Hvis det er slik at det er store problemer på enkelte
av asylmottakene, vil det ikke først og fremst være naturlig
at det er statsråden i Kommunaldepartementet som foretar
seg noe med det, men at de ansatte på mottakene tar kontakt
med Arbeidstilsynet eller tar kontakt direkte med UDIs
lokalkontor, som er de som har kontraktsforhandlinger og tilsynsoppgaver
knyttet til mottakene.

Hvis det skulle vise seg – som
jeg sa i mitt hovedsvar – at det er
alvorlige brudd på den egenerklæringen som man
har gitt, om å følge helse-, miljø- og
sikkerhetslovgivningen og arbeidsområdene i forbindelse
med at man har fått mottakskontrakt, vil det da kunne få som
konsekvens at man senere blir diskvalifisert eller får
problemer med å komme inn i en ny anbudskontrakt.
Derfor er det viktig at vi fokuserer på de riktige linjene,
og det er altså UDIs distriktskontor
og Arbeidstilsynet som, med henholdsvis tilsynsoppgaver på vegne
av arbeidsmiljøloven og som ansvarlig
for kontraktene, bør være rette vedkommende
for å ta kontakt. Jeg mener at UDIs lokale kontor
skal ta seriøst den typen henvendelser når de kommer,
for å avklare om det er forhold som er brudd på de
forpliktelsene mottaksoperatørene har påtatt seg.

 Arbeidstilsynet er et såkalt risikobasert
tilsyn. Det vil si at de først og fremst konsentrerer sin
tilsynsvirksomhet om de virksomhetene hvor risikoen for arbeidsmiljørelatert
helseskade er størst og arbeidsmiljøbelastningen
høy for en stor andel arbeidstakere. Derfor er det ikke
sikkert at mottak er det man oftest kontrollerer i forhold til det
regelmessige tilsynsarbeidet som Arbeidstilsynet har. Men det er
altså mulig å ta opp saker med Arbeidstilsynet,
hvor de vil vurdere om det er så alvorlige forhold at de ønsker å gjennomføre
tilsyn. På samme måte er det fullt mulig å ta
dette opp med UDI.

Jeg kan ikke ta opp saker direkte
med Arbeidstilsynet. Det ligger altså ikke innenfor
vår linje. Det er det Arbeids- og administrasjonsdepartementet
som har ansvaret for. Når det gjelder hva som skal være
hovedfokus for Arbeidstilsynet, vil jeg bl.a. vise til
de vedtak som fattes under budsjettbehandlingen her på Stortinget.
De gir kvalitative retningslinjer for hvilke områder
som Arbeidstilsynet faktisk skal prioritere i året som
kommer.

