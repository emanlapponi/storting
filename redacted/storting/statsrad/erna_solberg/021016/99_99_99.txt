 La meg først få lov å peke på at
så lenge staten ikke driver mottakene sine
selv, kan vi ikke velge om vi vil konkurranseutsette drift
av mottak eller ikke. Gjennom EØS-avtalens regler om offentlige kjøp
er vi pålagt å konkurranseutsette mottaksdrift.
Tilbud innhentes gjennom annonsering i et nærmere bestemt
geografisk område, f.eks. innenfor
et fylke eller et større område hvis
det er nær en fylkesgrense. De tilbudene som kommer inn,
skal vurderes etter pris, kvalitet og andre
forhold som er spesifisert i konkurransegrunnlaget. Det er altså ikke bare
det billigste anbud, det er også et kvalitetskrav
spesifisert i det grunnlaget man har for konkurransen når
man legger ut et anbud. Ved valg av leverandør skal det
tas sikte på å komme frem til et mest mulig fordelaktig
kjøp for staten.

Derimot er det opp til staten å bestemme
hva som skal kreves av standard og kvalitet. Vi vurderer derfor
fortløpende innholdet i driftsreglementet, som regulerer
hvilket tilbud som skal gis i mottak. Jeg vil presisere at det er viktig
at vi hele tiden etterprøver om tilbudet faktisk
er godt nok.

Når dette er sagt, er det til enhver
tid fastsatte krav til hvilken kvalitet tilbudet i mottaket skal
ha. Det er UDI som kjøper av tjenester, som definerer kvaliteten
på tilbudet. Hvis tilbudet som er kommet inn tilfredsstiller
de kravene som er fastsatt, må UDI velge det billigste
tilbudet.

I neste omgang må UDI følge
opp driftsoperatøren og påse at han faktisk leverer
de tjenestene han har forpliktet seg til, og at kvaliteten er som
beskrevet. Fordi kravene til mottaksdrift er blitt tydeligere, gjør
konkurranseutsetting det lettere for UDI å etterprøve
om de kravene man har stilt, faktisk innfris.

Konkurranseutsetting av mottak innebærer
at staten inngår kontrakt med den som kan levere et best
mulig tilbud til en best mulig pris. Fordi dette er kjøp
og salg av tjenester, må vi akseptere at en selger faktisk
har fortjeneste. Det er faktisk heller ikke problematisk
for meg så lenge tilbudet som gis i mottak, tilfredsstiller
de krav som stilles, og så lenge vi kan oppleve, som vi
gjør på mottakssiden, at vi har en langt bedre
utvikling når det gjelder prisen der, enn det den generelle
prisstigningen de senere årene tilsier. Vi får
altså mer for pengene på mottaksdriften enn det
man fikk tidligere, nettopp gjennom å ha brukt
anbud.

Avslutningsvis vil jeg nevne at vi nå arbeider
med en større grad av differensiering
av mottaksapparatet. I tiden fremover kan det være
aktuelt å kreve bedre kvalitet i forbindelse
med noen avtaler som gjelder en form for kompetansemottak,
som har mer varige og bedre kontrakter enn det som er
tilfellet i dag, og samtidig legge listen noe lavere for andre
avtaler, som et ledd i den differensieringen av mottaksapparatet
vi har, hvor vi nærmere søker å gi et
tilbud som passer til vårt behov for å gi et godt
tilbud, men også for å gi et tilbud
som ikke virker ekstra tiltrekkende på grunnløse
asylsøkere.

 Jeg vil få lov å rette opp
en misforståelse. Det finnes ikke noe som heter «skattefritt utbytte» i
Norge. Det betales 28 pst. skatt på all kapitalavkastning
i Norge, også utbytte, i de selskapene som produserer
her.

For det andre er det altså slik
at vi stiller kvalitetskrav ved etableringen av mottak. Vi differensierer mellom
ulike typer mottak, deretter legger vi det ut på anbud.
Så skal man tilfredsstille kvalitetskravene, og UDI skal
etterprøve at kvalitetskravene er tilfredsstilt. Så blir
det altså konkurranse mellom
de selskapene som leverer. Grunnen til at de kan levere forskjeller
i kvalitet, kan f.eks. være at noen
har eiendomslokaliteter som er billigere enn det andre
har. Det skyldes ikke bare typen hus, altså at det
er lavere kvalitet på husene, men det kan faktisk være at
bygningene er eldre, at de er avskrevet, at man faktisk har kostnader
som gjør at man legger inn lavere eiendomskostnader. Det
betyr ikke at spørsmålet om å ha
utbytte i et slikt selskap, bare er et spørsmål
om kvaliteten på det tilbudet som leveres. Det kan like
gjerne være at man har en billigere drift som ikke
f.eks. dreier seg om personalet.

 Noen mottak er en viktig del av integreringsarbeidet – ikke
alle. Når vi nå har et differensiert mottakstilbud,
er det fordi man ikke skal starte på en integreringsfase
når man har åpenbart grunnløse søknader,
og altså raskest mulig skal behandles og returneres. Derfor
går det ikke an å si generelt at mottak
i Norge skal være basert på integrering.
Det har vi altså endret som struktur, fordi asylsøkernes
bakgrunn og sannsynlighet for å bli har endret
seg de senere årene.

Noen mottak skal være
en god start på integreringsarbeidet fremover. Men det
henger ikke sammen med hvor mye penger de som driver mottakene,
tjener på det. Det er bare SV som kan tenke på den
måten at fordi noen tjener penger på å drive
noe, må kvaliteten være dårlig.
Jeg mener derimot at det er helt ulike driftsmuligheter
som gjør at man kan tjene penger eller ikke
tjene penger. For eksempel er det billigere
i en del distrikter, fordi alternativkostnaden på eiendom
er lavere. Det gjør at noen mottak i distriktene
vil ha lavere leiekostnader, som altså gjør at
de kan komme ut med et lavere anbud og likevel tjene penger.
Det synes jeg er positivt i distriktspolitisk øyemed. Derfor
vil det også være noen som
tjener penger i den prosessen, og det er nødvendig for
at noen skal stille opp.

