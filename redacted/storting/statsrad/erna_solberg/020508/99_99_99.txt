 Ved behandlingen av St.meld. nr. 17 for 2000-2001,
Asyl- og flyktningpolitikken i Noreg, sluttet Stortinget seg i fjor
til forslaget om en ny bosettingsordning. Den nye ordningen ble
utformet i samarbeid med Kommunenes Sentralforbund,
og KS deltar også i det nasjonale utvalget som
fastsetter bosettingsbehovet hvert år og foretar en fordeling mellom
fylkene. Ordningen bygger på at kommunene skaffer bolig til alle
som skal bosettes, fortrinnsvis i de områder
flyktningene har familie eller kjente og selv ønsker å bo,
slik at sekundærflyttingen blir redusert.

Pr. i dag er det om lag 1 600 personer
i mottak som har fått vedtak om opphold, og som venter
på å bli bosatt i en kommune. Dette
tallet er stigende. I første kvartal i år
er det bosatt bare 923, og det er 339 færre
enn i samme periode i fjor. Jeg legger ikke
skjul på at jeg er bekymret for tempoet i bosettingen.
Det må økes vesentlig dersom vi skal nå målet
om bosetting av 8 800 personer i 2002. Den 21. mars
sendte jeg derfor brev til bosettingskommuner og bad dem som ville
bosette vesentlig færre enn det de
var blitt anmodet om, om å revurdere sine vedtak.

Jeg vil også peke
på at rammevilkårene for kommunene er bedret,
ved at integreringstilskuddet for inneværende år
er økt til 376 000 kr over fem år,
i tråd med kravet fra kommunesektoren. Husbanken har fått økt
rammen for tilskudd til flyktningboliger, og regelverket
praktiseres fleksibelt i forhold til prisnivået på boliger
i ulike deler av landet. Husbanken prioriterer lånemidler
til dette formålet – og har lånemidler
igjen. Jeg ser det som positivt at kommunene skaffer flere boliger
til vanskeligstilte, og kommunene har i år brukt Husbankens
ordninger i større utstrekning enn antatt. Regjeringen
foreslo derfor i går i sitt forslag til revidert nasjonalbudsjett å øke
tilsagnsrammen til boligtilskudd med 75 mill. kr
i 2002. Økningen er foreslått øremerket bosetting
av flyktninger.

Når det gjelder Spydeberg kommune,
opplyser Husbanken at deres søknad
vil bli behandlet når revidert budsjett er vedtatt,
og jeg kan bekrefte at Eidsberg kommune har mottatt 30 pst. i boligtilskudd
til sine flyktningboliger. Når det gjelder tilskuddsutmålingen,
skal den avspeile boligmarkedet. Høy utmåling
opp til 40–50 pst. er forbeholdt de sterkeste pressområdene.

Vi kan ikke leve med en
situasjon der flyktninger blir værende altfor
lenge i mottak og ikke får etablert
seg i forhold til arbeid eller videre skolegang. Jeg har
fortsatt tro på at kommunene skal greie denne oppgaven,
men dersom bosettingsordningen ikke fører til
raskere bosetting i tiden som kommer, slik det var forutsatt, må jeg vurdere
andre alternativ.

 Bakgrunnen for at noen kommuner kan
få et høyere tilskudd enn 30 pst., vil være en
vurdering av boligmarkedet de enkelte stedene, hvor sterkt presset
og prisnivået faktisk er i disse områdene. Det
gjør Husbanken ved å vurdere i forhold til ulike
ordninger hvor stort det kan være. Men det er klart at
det er forskjell, selv om man ligger innenfor
en region som man opplever har press. Det er en ekstrem forskjell
f.eks. mellom Oslo, som har de desidert høyeste
boligkostnadene i landet, og en hel del andre steder. Også andre byer
i Norge, selv om de er pressområder, har lavere kostnader. Det
er en faglig vurdering som Husbanken må gjøre
når det gjelder hvilke kommuner de mener er berettiget
til å ha de største tilskuddene på grunn
av presset.

 Det er helt åpenbart at det i år
vil være en prioritering av lånesøknader,
på samme måte som det tidligere år,
inklusiv i fjor, var en prioritering av hvilke prosjekter som får
penger. Regjeringens prioritering er klar. Så i forhold
til hovedspørsmålet som ble stilt her, nemlig
finansiering av flyktningboliger, vil dette
alltid være et prioritert område i forhold
til lånerammene. Derfor er det også slik
at når det i spørsmålet sies
at det ikke er utlånspenger til Spydeberg, er
det ikke riktig. Det er spørsmål om å få tilskudd,
som altså har vært begrenset, og som vi gjør
noe med i forhold til revidert nasjonalbudsjett.

Prioriteringen fra Regjeringen er klar, det
er de sosiale formålene som Husbanken driver med som kommer
til å ha prioritet. Det er prosjekter knyttet til bostedsløse,
det er prosjekter knyttet til etableringslån for ungdom
og vanskeligstilte som kommer til å bli vernet fra å måtte begrenses.
Det som da blir igjen, vil være vanlig boligbygging,
som det da ikke er sikkert må ligge i kø til
neste år. Det er nemlig fullt mulig i det norske
kredittmarkedet å finansiere vanlig
boligbygging slik de fleste boliger blir finansiert, nemlig gjennom
de ordinære kreditt- og lånerammene
i bankene.





                

 Regjeringen er enig i målsettingen
om å samordne virkemidlene i sysselsettingspolitikken.
Det er også et mål å legge
forholdene til rette for mulige reformer gjennom forsøk
som kan bane vei for generell lov- og regelendring. Arbeidsmarkedet
i Norge i dag er stramt, og vi har stor etterspørsel etter kvalifisert
arbeidskraft både innenfor
offentlig og privat sektor. Vi har i dag likevel en gruppe
som ikke deltar i arbeidsmarkedet, av ulike årsaker.
Kravet til formell kompetanse øker. Personer som er uten
arbeid, har begrensede muligheter, og mange er i en slik situasjon
at de ikke har økonomiske eller personlige
ressurser til å starte et utdanningsløp på egen
hånd.

Hedmark fylkeskommune ønsker å samordne
virkemidler innenfor sysselsettingspolitikken
slik at arbeidsledige gis mulighet til å beholde
dagpenger og sosialhjelpsmottakere beholder sosialhjelpsstønad
under utdanning og kvalifisering i lengre løp.
Målsettingen er å få til en felles metode
for motivering og avklaring i de involverte etatene, i dette tilfellet
Aetat, trygdeetaten og sosialtjenesten. I tillegg til å utvikle
opplegg for motivering og avklaring legges det vekt på å skaffe
personer i målgruppen kompetanse som kan bidra til å få disse
tilbake til arbeidslivet.

Forsøk med samordning
av virkemidler innen ulike etater som jobber med målgruppen
på ulike måter, og som kan skape motivasjon og
kompetanse, er etter Regjeringens mening positivt. Rammen
rundt de forsøkene Regjeringen så langt har invitert
til, har vært forenklingsforsøk. Brukertilpasning
er selvfølgelig viktig i en slik sammenheng. Det er likevel
slik at ytelser som er rettighetsbaserte, ikke enkelt
kan økes gjennom et slikt forsøk. Enkeltelementer
i det omtalte forsøket kan derfor by på problemer
i forhold til dagens regelverk og dagens rettigheter. Regjeringen
er interessert i å utvikle
slike forsøk, men det er behov for en dialog
om rammene rundt dette. Vi må også sørge
for å se dette i sammenheng med øvrig arbeid som
gjøres på dette området. Spørsmålet
om en felles etat for sosial-, arbeidsmarkeds- og trygdeetaten skal
utredes i 2002, og handler om samordning av
de ulike tjenestene. En samordning av virkemidlene
innenfor sysselsettingspolitikken er interessant, også sett
i lys av dette arbeidet.

Som konklusjon vil jeg understreke at vi ikke
har sagt at vi er negative til dette forsøket. Vi ønsker å gå inn
i en dialog som gjør at dette forsøket
kan gjennomføres innenfor de rammer
og muligheter som finnes i regelverket, men det å utvide hele
dagpengeordningen til å finansiere
lange utdanningsløp er i dag veldig langt på siden
av de prinsipper som er lagt til grunn for dagpengeutbetaling i
Stortinget.

 Vi er positive til å forsøke å finne
en måte å få dette innpasset
på i forhold til det regelverket
vi har, med utvidelse og endringer av regelverket, men det foreligger
altså en finansieringsplan for dette forsøket
som innebærer at personer skal få rettigheter til
dagpenger som ikke bare er midlertidige, men
over lang tid inneholder en garanti for det. Det bryter med hele
dagpengeregelverket. De invitasjoner vi har hatt til forenklingsforsøk,
har ikke medført at man skulle ha ekstra
finansiering over statsbudsjettet for å kunne
gjennomføre dem. Dette er altså personer som i
utgangspunktet ikke har en varig rettighet, men de får
altså en rettighet som går ut over det de har
av penger i forhold til dagens regelverk. Det er vanskelig, og det
gjør at vi trenger tid til å gå gjennom
hvordan vi kan få intensjonen i forsøket gjennomført.
Det må nok gjøres noen endringer i den
forsøksplanen som Hedmark fylkeskommune og Oppland fylkeskommune
har tatt opp, nettopp fordi vi må finne en måte å innpasse
dette på i forhold til hvordan regelverket i
dag fungerer.

 Vi vil følge opp det som er rammeavtalen.
Vi har et problem knyttet til at man her forutsetter at
man skal bruke penger som i utgangspunktet ikke
er individenes eiendom eller rettighet som sådan. Det
gjør det til et problem, for det betyr i praksis at man innfører
ekstrabevilgninger knyttet til et forhold, hvis en skal gjennomføre
det forsøket slik det er skissert. Men vi er innstilt på å forsøke å finne
løsninger som gjør at vi kan gjennomføre
deler av dette prosjektet, men det må gjøres tilpasninger
slik at vi gjør det innenfor forsvarlige økonomiske
rammer. Først når vi har det innenfor
den type rammer, vil vi også kunne
vurdere dette i forhold til dagens system. Vi vet at hvis vi bare
bruker mer penger, er det sikkert flere ting vi kan løse,
men det må altså være et realistisk
prosjekt i forhold til de rammene som i dag også brukes
på de samme gruppene over offentlige budsjetter.





                

