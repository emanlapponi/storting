  De fleste flyktninger og personer med opphold
på humanitært grunnlag som har søkt beskyttelse
i Norge, har behov for ekstra oppfølging den
første tiden i kommunen, bl.a. til boliganskaffelse, norskopplæring
og tiltak som gjør at de raskt kommer i arbeid eller
kan fortsette en utdanning. Integreringstilskuddet, som i dag er
på kr 393 000 pr. person fordelt over fem år,
skal dekke kommunenes gjennomsnittlige utgifter til dette arbeidet.
Det er den enkeltes situasjon som avgjør hvilke
tiltak kommunen må iverksette.

For personer med kjente funksjonshemninger
kan kommunene på bakgrunn av søknad
få kr 120 000 ekstra ved bosetting,
og ytterligere inntil kr 150 000 dersom utgiftene blir
større. Begge tilskuddene er engangstilskudd. Ved bosetting
av personer med særlig alvorlige funksjonshemninger kan
kommunen i tillegg få et tilskudd på inntil kr
500 000 pr. år i inntil fem år til utgifter
som ikke dekkes av andre tilskudd.

Når femårsperioden etter
bosetting er over, forutsetter jeg at kommunene bruker de ordningene
som gjelder for alle innbyggere. For ressurskrevende
brukere etablerte Regjeringen i fjor en ordning – altså for
inneværende år – der kommunene får
refundert om lag 80 pst. av netto utgifter over kr 700 000
pr. bruker. En slik statlig toppfinansiering
gjør at kommunene kan gi ressurskrevende brukere
et tilpasset tilbud, enten de er etnisk norske eller innvandrere.
Jeg ønsker ikke at vi skal etablere
særordninger for innvandrere hvor man opprettholder et
skille i forhold til andre innbyggere, utover de ordningene
vi allerede har for de første fem årene.

Bosettingsordningen vi har i dag, er basert
på et samarbeid mellom stat
og kommune. Kommunenes Sentralforbund bidrar med veiledning og informasjon
i kommunene, særlig med sikte på interkommunalt
samarbeid om bosetting og integrering av flyktninger.
Det er en forutsetning i dagens bosettingsordning at kommunene tar
et kollektivt ansvar for å bosette alle
som får opphold i Norge. Det er uheldig at kommuner reserverer seg
mot bosetting av enkeltpersoner. Særlig for pleietrengende
vil lange mottaksopphold være uheldig. Jeg håper
derfor at en av de kommunene som Utlendingsdirektoratet har vurdert
er best for familien i Tinn, kan bosette den,
og ikke skyver ansvaret over på andre kommuner.

Pr. i dag har vi ingen mulighet til å pålegge
kommunene å bosette flyktninger. Jeg
har heller ikke noe ønske om det, men
forutsetningen er at den frivillige bosettingsordningen fortsatt
fungerer, også for de svake gruppene det er snakk
om. De tilskuddene vi gir, er altså relativt romslige de
første fem årene, og så kommer
man inn under den nye ordningen med toppfinansiering for tunge brukere.
Men jeg har ikke lyst til å legge skjul på at
det er vanskelig å få til
bosetting av personer med flere funksjonshemninger, og også av
personer med atferdsavvik, f.eks. med kriminell bakgrunn fra tiden
i mottak. Personer som har sittet lenge i mottak, er i dag en av
de vanskeligste gruppene å bosette.

