 Jeg synes at akkurat disse problemene er noen
av de vanskeligste vi har i forhold til bosettingsordningen. Det
er et tjue–tredvetalls personer vi sliter betydelig med å få bosatt
rundt omkring i kommunene ved hjelp av frivillighetsordningen. Samtidig
har vi løpende og lange samtaler med aktuelle kommuner,
bl.a. for å gi dem garantier for de pengene de får,
og for å informere dem om mulighetene. Det er ikke
alltid bare et pengespørsmål. Når
det f.eks. gjelder personer som har fått straffedommer
i mottaks- og asylsøkerperioden, er det også ofte
det fra politikernes side står på viljen
til og ønsket om å motta personer som tidligere
har basert seg på kriminalitet. Man er redd for å ta
ansvar for å utsette befolkningen for en form for fare. Dette
er en av de store utfordringene ved frivillighetsordningen. Vi har
som sagt lagt inn ganske rimelige ordninger, etter mine
begreper. Vi har i enkelttilfeller faktisk gått utover
disse generelle mulighetene for å få enkeltpersoner
bosatt, for vi ser at kostnadene blir svært store i begynnelsen.

Når det gjelder frivillighetsprinsippet,
så er det et prinsipp som Stortinget senest ved budsjettbehandlingen i
høst fastslo skal ligge til grunn for bosettingsordningen. Vi
har en omtale av bosettingsordningen i revidert nasjonalbudsjett,
og det er fullt mulig for partier på Stortinget å ta
initiativ til eventuelt å legge
premisser for å gjøre noe annet på dette
området.

