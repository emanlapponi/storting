 Odda-samfunnet er bygd opp rundt smelteverksindustrien,
og den internasjonale konkurransen medfører et kontinuerlig
press for omstilling, både i industrien og i
det omkringliggende samfunnet. Det er lite jeg som kommunal-
og regionalminister kan gjøre for å påvirke
de internasjonale markedene for den norske smelteverksindustrien.
Det Regjeringen kan gjøre, er å bidra til at norsk
næringsliv har de samme rammebetingelser som sine
internasjonale konkurrenter. Dette er vi godt i gang med, gjennom
tiltak for å senke skatter og avgifter og ved å sørge
for et næringsvennlig offentlig regelverk. I tillegg kommer
selvsagt de selektive virkemidlene, som Kommunal- og regionaldepartementets
ulike distriktspolitiske virkemidler. Utover dette er det bedriftene
selv som må ta ansvaret for å være konkurransedyktige
på internasjonale markeder.

Regjeringen har også blitt
informert om mulighetene bedriften ser for å omstille virksomheten
til produksjon av de finkjemiske produktene
Dicy og CY-50. Bedriften har pekt på at en omstilling kan føre
til at 50–60 arbeidsplasser ved virksomheten kan opprettholdes
i første omgang, men at dette etter
hvert kan komme opp i 100. Videre har bedriften lagt vekt på at
omstillingen vil gi miljøgevinster, bl.a. gjennom
fjerning av CO2-utslipp gjennom stans i karbidvirksomheten og anvendelse
av CO2 i den nye produksjonen. For å få til omstillingen
har bedriften angitt et behov for offentlig investeringsstøtte
på 100 mill. kr.

Prosjektet ved Odda Smelteverk reiser
spørsmål som er relevante i forhold til et framtidig
kvotesystem for klimagasser. Miljøverndepartementet
arbeider med en tilleggsmelding til
St.meld. nr. 54 for 2000–2001, Norsk klimapolitikk, som
i henhold til Sem-erklæringen vil presentere nasjonale
tiltak og virkemidler før 2005. Generelt vil det bli lagt
vekt på at klimavirkemidler skal utløse de billigste
tiltakene, slik at vi får størst mulig utslippsreduksjon
til lavest mulig pris.

Pr. i dag administrerer imidlertid ikke
miljøvernforvaltningen støtteordninger av et omfang
som kan realisere finansieringen av det konkrete prosjektet ved Odda Smelteverk.

Jeg kan ikke i dag gi noen
løfter om ytterligere initiativ. Vi har til vurdering sammenhengen
mellom miljøpolitikk/kvotesystem og CO2-reduksjonen
ved støtte til en omlegging ved Odda Smelteverk.
I tillegg vil hovedvirkemidlene innenfor Kommunal-
og regionaldepartementets distrikts- og regionalpolitiske arbeid
desentraliseres til fylkeskommunen fra neste år.

Utfordringene Odda-samfunnet nå står
overfor, er ikke av ny dato. Kommunal- og regionaldepartementet
er allerede tungt inne i omstillingsarbeidet i Odda. Kommunen
har over de siste fire–fem årene mottatt
17 mill. kr fra Kommunal- og regionaldepartementets bevilgning
til omstilling og nyskaping. Ifølge ordføreren
har dette bidratt til etablering av 100 nye arbeidsplasser i Odda.
Omstillingsarbeidet er altså godt i gang. Jeg ser det derfor som
svært viktig at Odda nå drar nytte av
de erfaringer man hittil har opparbeidet, dersom planene om ytterligere
nedbygging av industrien skulle bli gjennomført.

Jeg ser at det ligger store omstillingsutfordringer ikke bare
i Odda, men i hele Indre Hardanger. Det er derfor nødvendig
at Hordaland fylkeskommune i samarbeid med kommunene
og næringslivet i regionen utvikler en overordnet og helhetlig
strategi for å gi regionen et løft. Dette vil være
en viktig del av det å være regionalpolitisk utviklingsaktør,
som vi drøftet i det forrige spørsmålet.

 SVs engasjement for prosessindustrien er av
ny dato. Jeg vil si at de generelle rammebetingelsene som SV over
mange år har foreslått å gi denne type
næring, ville ha ført til at mange av disse arbeidsplassene
allerede ville ha vært nedlagt.

Vi har en stor utfordring
når det gjelder deler av smelteverksindustrien
i mange deler av Norge i dag. Vi har mange ensidige industriområder
som har problemer knyttet til disse forholdene.

Jeg har sagt i mitt svar at vi vurderer miljøgevinstene
i forhold til spørsmålet om tiltak før
2005, og om gevinstene ved det vil være så store
at det begrunner et offentlig engasjement for å få til
denne omstillingen. Men det må være
forholdsmessighet mellom hvor mye penger man setter inn på tiltak,
og hva man får av en miljøgevinst. Og det trenger
vi å gå nærmere gjennom. Så lenge
vi ikke har noen spesiell ordning for å gi
støtte til denne typen tiltak over statsbudsjettet, vil
det også være en sak som vi må komme
tilbake til Stortinget med, hvis Regjeringen skulle finne frem til
at dette var et særlig tiltak.

 Vi har tilført Indre Hardanger
ca. 20 statlige arbeidsplasser ved at vi har sagt at panteregisteret
skal etableres i Ullensvang, en ganske stor etablering
av arbeidsplasser i forhold til hvor mange arbeidsplasser staten
faktisk oppretter utenom Oslo-området.

Når det gjelder spørsmålet
om modellen og hele flyttingen av dette registeret, så var
det basert på en modell som betød at meglerne
og bankene skulle ta en del av arbeidet, noe de selv har gitt beskjed
om i de innspillene som har kommet, ikke er aktuelt for
dem. Derfor har Regjeringen på dette tidspunktet – selv
om vi ikke har ferdigbehandlet alle delene av
det – sett det som vanskelig å implementere hele
den modellen som lå til grunn for Hardangerregisteret.
Jeg synes det er vanskelig å si at
en modell som er utformet, skal plasseres der, hvis det ikke blir
en kostnadseffektiv løsning.
Modellen, som opprinnelig var foreslått der, var en kostnadseffektiv
løsning, men et ganske vesentlig element i modellen
har ramlet ut, og da vil andre modeller å løse
dette på fremstå som den riktige, kostnadseffektive
løsningen. Derfor har vi sett at det er viktig å opprettholde
noe av overføringen, bl.a. panteregisteret, til Ullensvang
kommune.





                

 Byggesaksgebyrer er i stor grad underlagt kommunenes
egen myndighet. Plan- og bygningsloven § 109 gir
kommunene hjemmel til å kreve gebyr for arbeid som det etter
plan- og bygningsloven påhviler dem å utføre.
En forutsetning for disse gebyrene er at de ikke skal
overskride selvkost. Her kan det imidlertid legges inn administrative
kostnader, men utenforliggende utgifter kan ikke regnes
inn.

Kommunene kan altså selv velge om
de vil kreve gebyr eller ikke, og de kan selv bestemme
størrelsen på gebyrene innenfor
rammen av selvkost. Dette gjelder også godkjenning
av de forskjellige ansvarlige foretak, som regnes som en del av
byggesaksbehandlingen. Kommunaldepartementet har laget en veileder
om beregning av selvkost, og Kommunenes Sentralforbund har utarbeidet et «normalregulativ» som
utgangspunkt for hva kommunene kan ta gebyr for. Satsene må kommunene
som nevnt bestemme selv.

Dersom en utbygger mener at gebyret
overskrider selvkost eller er ulovlig av andre
grunner, kan han klage til fylkesmannen, på samme måte
som han kan klage på andre kommunale vedtak etter
plan- og bygningsloven. Fylkesmannen kan også vurdere
regulativenes lovlighet i sin såkalte lovlighetskontroll etter
kommuneloven § 59.

Fra Kommunal- og regionaldepartementets side
arbeider vi for tiden aktivt med forenkling
og standardisering av den kommunale
byggesaksbehandlingen. Det er f.eks. et forslag ute til høring
akkurat nå om innføring av tidsfrister og en del
andre forslag til forenkling. Det arbeides aktivt med
forenkling av skjemaer og dokumentasjonskrav.
Det arbeides også med innføring av elektronisk saksbehandling.
I tillegg vil jeg i løpet av kort tid nedsette et lovutvalg
som skal gå gjennom hele byggesaksdelen av plan-
og bygningslovgivningen med sikte på forbedringer og forenklinger.
Dette utvalget skal dessuten samarbeide med Planlovutvalget
for å få et helhetlig grep.

Meningen med det aktive utviklingsarbeidet
som gjøres av departementet, kommuner, bransjer
og standardiseringen er altså at kommunene gjennomfører
en så enkel og rasjonell saksbehandling som mulig. På den
måten vil også saksbehandlingen kunne
bli billigere, og selvkost vil derfor kunne bli mindre
enn det det er i dag. Fastsettelse av satsene innenfor
denne rammen vil imidlertid fortsatt være kommunenes
eget ansvar.

Når det gjelder spørsmålets
del om når det vil bli lagt frem forslag til endringer
i plan- og bygningsloven, er som sagt et forslag til endringer ute
på høring. Etter de meldinger vi har
lagt frem for Stortinget, vil vi i juni måned
kunne fremme en odelstingsproposisjon
som gjennomgår de forenklingene som vi så langt
har klarert. I tillegg vil det komme ytterligere forenklinger etter
hvert. Men en del av den store gjennomgangen av evalueringen av
plan- og bygningsloven, og spesielt byggesaksreformen,
vil gjenstå til det utvalget som nå blir nedsatt,
som også vil få i oppgave å se
om det er større grep som må gjøres etter
byggesaksreformen for å få et enklere lovverk.

 Det er selvfølgelig avhengig av hvor
raskt Stortinget klarer å behandle denne odelstingsproposisjonen.
Vi har altså formelle regler for i hvor lang tid noe skal være
på høring. Dette er store lovendringer, og ikke
minst berører dette mange kommuner som har gitt uttrykk
for at de vil ha denne høringsfristen på tre måneder.
Så hvis Stortinget tar en ekstrainnsats når det
gjelder behandlingen av den etter at vi har hatt en grundig
høring, vil vi kunne la en del av det tre i kraft ganske
raskt. Det er klart at hvis stortingsbehandlingen går over
nyttår neste år, er det urealistisk å få ikrafttredelse
av lovendringer som ikke er vedtatt. Litt av jobben her hviler også på spørsmålet
om hvor lang tid Stortinget bruker på det.

La meg få lov til å si noe
om evaluering. Vi har iverksatt evaluering. Det har pågått
evaluering fra innføringen, og det
er et evalueringsprogram som nå begynner å vise
resultater og gi rapporter. Vi har ment at det utvalget som da ble
nedsatt, også skal gå inn i denne delen
av evalueringen og se på hva det nå er som er
de største problemområdene. Men jeg
tror vi også har avdekket ganske klart
at mange kommuner gjør ting vanskeligere enn de behøver å være, også etter
loven.

 La meg bare få lov til å si
at de forslagene som vi har behandlet tidligere, senest i Stortinget
i fjor vår, er det som er grunnlaget. Da har vi lagt til
grunn for den høringen som vi nå har på gang,
de forslagene som ble fremmet av forslagsstillerne fra Høyre,
som Fremskrittspartiet også har
sluttet seg til, slik at dette går noe lenger enn det stortingsflertallet
på det tidspunktet var enig i. Men stortingsflertallet
har endret seg, så det er håp om at
vi skal kunne få gjennom hoveddelene av dette.

Et ganske vesentlig instrument når
det gjelder å få til forenklinger, er å få kommunene
til å standardisere og gjøre det samme i de enkelte
kommunene. Derfor er det utviklingsarbeidet vi har på ByggSøk,
viktig. Vi vil etter hvert kunne få en ren elektronisk
behandling hvis kommunene vil være med på et
opplegg her som vi skal begynne å utprøve fra
neste år av, og hvor vi da også vil
få en normalisering med hensyn til hvor mye opplysninger man
ber om. Litt av skjemaveldet vil altså reduseres gjennom
elektronisk behandling.





                

