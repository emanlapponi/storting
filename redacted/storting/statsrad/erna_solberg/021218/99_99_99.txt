 Regjeringen vil ha en offentlig sektor som
er brukerorientert, serviceinnstilt, effektiv og rettet mot innbyggernes
ulike behov og ønsker. I dette ligger det selvfølgelig
en videreutvikling av de offentlige kjerneoppgavene til alle
landets innbyggere samme hvor i landet de bor. Gjennom modernisering
og omstilling arbeider vi for at ressursene blir frigjort til å løse
utfordringene vi vil møte fremover, bl.a. de som følger
av demografiske endringer. Forenkling av lover
og regelverk og begrenset bruk av øremerkede tilskudd er
viktige tiltak for å redusere byråkrati og legge
til rette for økt handlingsrom i kommunene, som er ansvarlige
for å ivareta basisoppgavene på en god,
helhetlig og effektiv måte.

Dette stiller ikke minst krav til
at sentrale politikere, bl.a. i de ulike fagkomiteene her på Stortinget,
begrenser sin iver etter å detaljstyre kommunene
og ikke skaper for store forventninger til de tjenestene
kommunene er ansvarlige for å tilby.
Det kan isolert sett argumenteres godt for hvert enkelt tiltak.
Problemet er at summen blir for stor i forhold
til de ansvarlige finanspolitiske rammer.

Jeg har tro på at norske
kommuner, til tross for trange offentlige rammer, også i
fremtiden vil være i stand til å ivareta
basisoppgavene på en god måte. Men det er behov
for nytenking og organisering, og for mange en sterkere fokusering
på basistjenestene. Det må heller ikke være
slik at de minste kommunenes manglende mulighet til å ivareta
en tilfredsstillende oppgaveløsning skal hindre
større kommuner i å løse oppgaver
for andre, eller hindre kommuner i å samarbeide
for å løse enkeltoppgaver. Utvikling
av nye organisasjons- og samarbeidsformer og alternative måter å løse
oppgavene på, vil være nødvendig
for å få en bedre offentlig ressursutnyttelse
og ivareta at folk har tilgang til basistjenestene der
de bor.

Når det gjelder mine uttalelser
om de fremtidige rammene for kommunesektoren, er det altså ikke
et mål, men en understrekning av at det ikke
er tvil om at arbeidskraftmangelen og situasjonen til de konkurranseutsatte næringene,
som altså var hovedårsaken til behovet for et stramt
budsjett i år, også kommer
til å være viktige hensyn i årene
fremover. Jeg har derfor advart kommunene mot å lage
kortsiktige løsninger i den tro at 2003 er et unntaksår.
Jeg tror og håper at både kommuneoverføringene
og den kommunale handlefriheten vil øke fremover, og Regjeringen
vil fremme forslag om dette, slik at Stortinget vil få mulighet
til å ta stilling til forenklinger som gir bedre
handlingsrom og større kommuneoverføringer.

 Jeg kommer ikke til å revurdere
mitt syn når det gjelder privatisering og konkurranseutsetting.
Det er forskjell på hvilke økonomiske effekter
det har gitt avhengig av hvilke områder man har diskutert
spørsmålet om konkurranseutsetting i forhold til. Det
er ingen tvil om at i omsorgssektoren, knyttet særlig til
sykehjem, er det mindre å hente. Samtidig har
jeg lyst til å si at den rapporten som i dag er offentliggjort, også avviser alle
representanten Magnhild Meltveit Kleppas påstander
tidligere om at det blir dårligere kvalitet, og at det
er den eneste grunnen til at det er funnet økonomiske besparelser.

Åtte kommuner har gjennomført konkurranseutsetting av
sykehjem. De fleste av de kommunene har også opplevd
at de har fått bedre økonomisk handlingsrom.
De har fått mer stabilitet fordi de har en avtale over
flere år, som tilbyderne har gitt en pris på.
Det gir dem altså stabilitet i måten de skal styre
sin økonomi på, som faktisk er større
enn når de har det under egen produksjon. Samtidig viser
det seg at kvaliteten er god!

 Basistjenestene i kommunene er definert av
Stortinget i form av det som er lovpålagte oppgaver som
kommunene skal gjennomføre. Den viktigste
måten å begrense og styrke konsentrasjonen rundt
basistjenester, er at man er tilbakeholden med å få flere
områder hvor man får sterkere
lovpålegg.

Dette storting har siden valget 2001 gått
andre veien i forhold til å påføre
kommunene flere oppgaver som det er gitt lovpålegg eller ønske
om at Regjeringen skal lage lovpålegg om at kommunene
skal gjennomføre.

Vi har vært tilbakeholdne bl.a. i
forhold til barnehager, men også i andre
saker om nettopp å påføre kommunene
flere oppgaver, om en sterkere satsing på enkelte områder
som i dag ikke er definert som basistjenestene gjennom
lov- og regelverk, nettopp for at det i så fall
vil gå på bekostning av andre ting.
Vi vil komme tilbake, som jeg også sa i mitt
svar, med invitasjoner til å lette på lovpåleggene,
invitasjoner til å se på bedre kommuneoverføringer
til neste år.





                

