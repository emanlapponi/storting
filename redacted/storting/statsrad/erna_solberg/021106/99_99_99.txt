 Gebyrer i plan- og byggesaker kan kreves av
kommunene hvis de etter plan- og bygningsloven § 109
har vedtatt et gebyrregulativ. Regulativet skal ikke godkjennes
av departementet eller fylkesmannen. Det er riktig at
kommunale byggesaksgebyrer etter plan- og bygningsloven § 109
skal holdes innenfor selvkost. Selvkost kan
beskrives som den merkostnad kommunen påføres
ved å produsere en bestemt vare eller tjeneste.
Gebyrene kan altså ikke være
høyere enn at de dekker kommunens utgifter for å behandle
byggesaken. Men gebyret må ikke beregnes nøyaktig
i hver enkelt sak. Kommunen kan i sitt regulativ legge til grunn
gjennomsnittsbetrakninger.

Jeg har i lengre tid kjent til at
kommuner har ulike gebyrer for tilsynelatende like byggesakstjenester.
Ettersom selvkostprinsippet kun fastsetter at kommunen ikke
kan ta 

mer

 betalt enn det koster å produsere
tjenesten, behøver ikke ulike gebyrer å bety
at gebyrene er ulovlige. En del kommuner subsidierer bl.a. byggesaksgebyrene
for på den måten å få ned etableringskostnadene
knyttet til boligbygging. Måten man beregner selvkost på,
kan også til en viss grad forklare noe av forskjellene.

Når det er sagt, må jeg påpeke
at de ulike gebyrene ikke i alle tilfeller kan
forklares ut fra de forholdene jeg har nevnt foran. Et for høyt nivå på gebyrene
vil kunne medføre at tiltakshavere kvier seg for å søke eller
melde tiltaket til kommunen, slik at kommunen får mindre
kontroll med oppfølginger av planer, byggetiltak mv. Høye gebyrer øker også kostnadene
for bygging, noe Regjeringen er opptatt av å motvirke.
Nettopp fordi jeg har reagert på de ulike og høye
gebyrene, har jeg besluttet at departementet skal gi ytterligere
veiledning for kommunenes gebyrfastsettelse i et rundskriv. Her
peker departementet bl.a. på viktigheten av at kommunene
differensierer gebyrene på en fornuftig
måte.

Kontroll med lovligheten av gebyrregulativene eller kommunenes
konkrete gebyrvedtak kan være én måte å hindre
ulovlige gebyrer. Jeg mener imidlertid at det er mest
hensiktsmessig å vurdere behovet for lovlighetskontroll
til etter at veiledningen har fått virke en stund.

Det kan til slutt også nevnes
at Bygningslovutvalget, som ble oppnevnt tidligere i år,
har i sitt mandat å se nærmere på gebyrene.

 Det er altså slik at det er mulig
for fylkesmannen gjennom kommuneloven § 59 nr.
3 å overprøve kommunenes enkeltvedtak når
det gjelder lovligheten av vedtakene, uansett annen type
hjemmel. Den muligheten eksisterer som sagt i dag. Departementet har
anledning til å overprøve lovligheten av kommunale vedtak.
Den myndigheten har vi delegert ned til fylkesmennene.

Det man i så fall må vurdere,
er ikke størrelsen på det enkelte gebyret,
men om størrelsen på kommunenes gebyrregulativ
er riktig eller ikke, nettopp fordi det ikke
er lagt til grunn at det enkelte gebyr skal avspeile kostnadene
i den enkelte sak, men at det skal være en gjennomsnittsbetraktning
knyttet til saken og sakstypefeltet som sådan om hvor mye
det skal koste.

Det vil f.eks. være slik
at det kan bli mer saksbehandling hvis naboene klager. Vil vi at
naboens klager skal påføre byggherren økte
kostnader?

 Jeg vil bare si det slik: Jeg tror ikke
vi skal synes at det er mer rart at byggesaksgebyrene varierer fra
0 til 22 000 kr i kommunene enn at det faktisk
kan variere fra 0 kr for en kommunal tomt til at
man kanskje betaler 1 mill. kr for en tomt i Oslo
kommune. Så lenge vi regulerer at gebyrene ikke
skal være større enn kostnadene, er
den kommunale friheten til å subsidiere
til stede.

Men når det gjelder spørsmålet
om rundskrivet, er det altså et rundskriv om at vi nå har
hatt en lovmessig gjennomgang av de såkalte utbyggingsavtalene.
I den forbindelse har vi også gått gjennom
selvkostprinsippet knyttet til gebyrer, for å oppklare
det. Det er meningen at det skal komme ut ganske snart,
før jul. Arbeidsplanen er uke 47. Jeg tør ikke
garantere at det blir uke 47. Det kan oppstå ulike ting,
men før jul vil dette rundskrivet være ute. Etter
at det har fungert en stund, synes jeg vi får vurdere om
praksis fortsatt gjør at man bør gripe inn i fastsettelsen
av byggesaksgebyrer.





                

 Generelt vil jeg understreke at det er et viktig
prinsipp at det skal være samsvar mellom
kommunenes oppgaver og deres ressurser. Endringer i oppgaver
er derfor en viktig del av grunnlaget for fastsettelsen av de årlige økonomiske
rammene for kommunesektoren.

Når det gjelder den konkrete problemstillingen
som representanten tar opp i spørsmålet, har det
imidlertid ikke skjedd noen formelle endringer
i oppgavefordelingen mellom spesialisthelsetjenesten og
kommunene. Jeg har også fått bekreftet
via Helsedepartementet at det ikke har gått ut noen
nye signaler fra det regionale helseforetaket
Helse Vest til de enkelte sykehusene i denne regionen
om raskere utskrivning av pasienter.

Dersom mange kommuner fremover likevel
opplever økt behov for kommunale pleie- og omsorgstjenester som
følge av en raskere utskrivning fra sykehusene, er det
en problemstilling som vi må komme tilbake til, f.eks.
i forbindelse med konsultasjonene mellom staten og kommunesektoren.
Som grunnlag for en slik drøftelse av disse spørsmålene
vil det fra kommunenes side være behov
for god dokumentasjon på den faktiske utviklingen på dette
området.

Også kommuner i Akershus-området
har tidligere tatt dette opp med Kommunaldepartementet, idet de
har følt at sykehuset i deres nærområde
har hatt en annen praksis enn sykehus andre
steder i landet har. Men skal vi ha en generell behandling av dette,
må det skje gjennom konsultasjonsordningen, hvor kommunesektoren
gjennom sine representanter, Kommunenes Sentralforbund,
tar opp spørsmålet, og med en klar dokumentasjon
på behovet for å gjøre noe.

 Det vil vi gjøre, men jeg mener
initiativet bør ligge i kommunesektoren, at man får sin
egen representant til å ta dette opp som en del av det konsultasjonssystemet
vi har og kanskje også dokumenterer og belegger
dette for å se om dette er en nasjonal trend eller
om det kan være spesielle forhold her. Det kan jo være
at det har vært en stor mengde av enkelte typer pasienter
akkurat for øyeblikket i dette området. Som sagt
er det ikke gått ut noen policy-signaler
om endret politikk fra Helse Vest til sykehusene
og foretakene, så det er ikke på grunn
av en ny bevisst politikk fra sykehuseieren sin side.

Jeg skal ikke legge skjul på at
det kan være at sykehusene fører
en annen praksis, nettopp for å frigjøre
kapasitet også ut fra det behov at det fortsatt
er folk på venteliste. Selv om ventelistene for behandling
i Norge heldigvis har blitt drastisk redusert det siste året,
er det behov for å bruke sykehuskapasiteten til å gi enda
flere behandling. Men vi skal selvfølgelig sørge
for at kommunene ikke får ekstra utgifter
knyttet til en slik endring, men utspillet bør da ligge
i å bruke konsultasjonsordningen.

 Jeg har lyst til å understreke at
spørsmålet om kortere varslingstid er et annet
spørsmål enn spørsmålet om behandlingsnivået
når det gjelder den pasienten som faktisk skrives ut. Det
er nok riktig at det har vært arbeidet med forskrifter
hvor varslingstiden er blitt noe kortet ned, og at det også skjer
fra Helsedepartementets side og med Helsedepartementets
samtykke, men det er ikke et forsøk som går
på grensesnittet når det gjelder hva slags pasienter
som utskrives når. Spørsmålet om kortere
varslingstid bør vi kanskje drøfte nærmere
med kommunesektoren når det gjelder hvilke problemer
de ser i forhold til det, men spørsmålet om grensesnittet
på hva slags type pasienter som legges til omsorgstjenesten
og ikke til behandlingsinstitusjonene, er et annet spørsmål
enn spørsmålet knyttet til selve varslingstiden.





                

