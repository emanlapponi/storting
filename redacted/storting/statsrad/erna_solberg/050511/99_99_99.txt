  De nye reglene som begrenser utlendingsmyndighetenes
adgang til å omgjøre tidligere vedtak, og som
et flertall på Stortinget har sluttet seg til, har ennå ikke
trådt i kraft, men vil ventelig tre i kraft i løpet
av mai. Den kosovoalbanske familien som det er vist til, har altså blitt
vurdert i henhold til eksisterende regelverk.

Jeg finner for øvrig grunn til å understreke
at når de nye reglene trer i kraft, vil de kun innsnevre
Utlendingsnemndas omgjøringsadgang etter at 

endelig 

vedtak er truffet.
Når nemnda foretar en ordinær klagebehandling av
Utlendingsdirektoratets vedtak – som i dette tilfellet – vil
vurderingstemaet fortsatt være om det foreligger «sterke
menneskelige hensyn», og ikke «særlig
sterke menneskelige hensyn». Det er først 

etter

 at nemnda har avgjort en sak, at
vedtaket er å anse som endelig. Selv med de nye reglene
vil altså vurderingstemaet for Utlendingsnemnda ved ordinær
klagebehandling i nemnda være om det foreligger «sterke
menneskelige hensyn». Og det er det som har vært
temaet i denne saken.

  Jeg har lyst til å minne om at Stortinget ikke
foretar enkeltsaksbehandling, og det gjør heller ikke
jeg. Derfor legger jeg ingen føringer for om denne saken
burde ha vært vedtatt eller ikke. Det mener
jeg heller ikke representanten Signe Øye skulle gjort
i den formen hun nå gav uttrykk for. Det er å bryte med
det lovverket og den type styringsform som hun har vært
for, nemlig at enkeltsaker behandles av utlendingsforvaltningen.
Derfor kan vi heller ikke bruke Stortingets talerstol
til å gå i rette med enkeltsaksvedtak, for da
blander vi oss inn i den arbeidsdelingen som er.

For øvrig mener jeg det ikke
er mulig å bruke saker som er vedtatt, som eksempler
på resultater av et lovverk som ennå ikke
har trådt i kraft. Jeg tror det vil være
innlysende for de fleste at et regelverk som ikke har
trådt i kraft, heller ikke kan brukes som et
eksempel. Når heller ikke vurderingstemaet er
det samme – og det har altså vært en
ordinær klagebehandling – synes jeg at det er
en søkt problemstilling. Jeg synes egentlig vi burde være
ryddigere i forhold til hvilke roller vi har pålagt oss
selv i forhold til enkeltsaksbehandling i utlendingsforvaltningen.

 Jeg kan ikke gå inn i den
typen vurderinger når jeg ikke vurderer enkeltsakstilfeller.
Jeg kan ikke si om den behandlingen som det barnet i denne
familien har fått i et medisinsk miljø, har vært
bortkastet eller ikke. Jeg er verken medisinsk sakkyndig eller
sakkyndig i disse utlendingssakene. Jeg har en rolle i forhold til
det generelle regelverket.

Det å bruke Stortingets
talerstol til å vurdere skjønnsutøvelsen
i utlendingsforvaltningen, synes jeg ingen stortingsrepresentanter
bør gjøre. Jeg synes faktisk det er å bryte
de reglene man selv har satt for hvem som har hvilke roller i denne
sammenhengen. Jeg er litt oppgitt over at ikke Stortinget
selv lager noen retningslinjer for hvordan slike saker
skal behandles, og hva som er legitimt i forhold til lovverket når
man tar opp slike saker.

Så til spørsmålet
om prinsippet i denne saken. Skjønnsutøvelsen
ligger altså i utlendingsforvaltningen. Det spørsmålet
som selvfølgelig kan bli et tema hvis man skal
legge vekt på medisinsk behandling og annet, er: Er det
slik at asylinstituttet også skal være
et institutt for at folk som har behov for behandling, skal få behandling
i Norge hvis behandlingen ikke er like
god i hjemlandet? Det er en åpning av asylinstituttet
som er ganske stor, og som vi daglig har problemer
med knyttet til Kosovo, for det er en stor utstrømning
fra Kosovo av personer med medisinske
problemer som håper å kunne
bli, og som håper å få bedre
behandling.





                

