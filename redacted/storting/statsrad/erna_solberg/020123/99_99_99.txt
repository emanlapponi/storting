 La meg slå fast at kostnadsreduksjon ikke
er det primære. Jeg er først og fremst opptatt
av at kommunene skal være i stand til å sikre
tilgang på og kvalitet på tjenestene til brukerne.

Flere forhold er da av betydning. Vi har f.eks.
svært mange studier som viser at den viktigste
forklaringen på forskjeller i kommunenes tjenestetilbud
er forskjeller i kommunenes inntekter. Vi vet også at
små kommuner som hovedregel har høyere inntekter
enn gjennomsnittet, dels på grunn av høye
overføringer og dels på grunn av kraftinntekter.
Når det vises til at kommuner har fornøyde innbyggere,
skyldes dette derfor ikke at disse kommunene løser
oppgavene så mye bedre enn større kommuner. En
viktigere forklaring er trolig at disse kommunene har høyere
inntekter. Eller med andre ord: De små kommunene
er ikke gode fordi de er små, men fordi
de er rike.

En sentral forutsetning for å tilby
tjenester av god kvalitet er at kommunene klarer å rekruttere
kompetent arbeidskraft.

Statistisk sentralbyrå har regnet
på hvor stort behov kommunesektoren har for arbeidskraft
dersom vi skal opprettholde samme
standard og dekningsgrad på de kommunale velferdstjenestene
og videreføre den opptrappingen som er vedtatt innenfor
helse- og omsorgssektoren. Da vil behovet for nye årsverk
i kommunesektoren være på over 60 000 årsverk
i en 12-årsperiode fra 1998 til 2010. I tillegg kommer
brukernes forventninger og krav om høyere kvalitet på tjenestene,
noe som frem til i dag har hatt større betydning for veksten
i sysselsettingen enn de befolkningsmessige faktorene.

Disse tallene bør etter
min mening gi grunn til refleksjon om hvordan
en skal bruke arbeidskraft på en måte som
gir flest mulig og best mulig tjenester. Utfordringen blir særlig
stor for små distriktskommuner dersom de skal kunne opprettholde
og videreutvikle sitt velferdstilbud, jf. også det
svar jeg skal gi på neste spørsmål, til
representanten Gløtvold.

Den skjerpede konkurransen om arbeidskraft – og særlig
den mest kompetente delen av den – gjør at alle arbeidsgivere
må ta på alvor å tilrettelegge for attraktive arbeidsplasser.
Lønn vil alltid være en konkurransefaktor, men
jeg vil tro at det er en konkurranse
kommunene ikke kan ta sikte på å vinne.
For kommunene vil derimot det å kunne tilby tilstrekkelig
brede fagmiljøer være viktig. Det er også hovedårsaken
til og hovedargumentet for at jeg har reist debatten om kommunestrukturen
i Norge, for vi ser at det er problemer med å rekruttere
kompetent arbeidskraft i de mindre kommunene i landet.
Det vil på sikt gi utslag i den kvaliteten som kan gis.
Allerede i dag er det faresignaler.

 En av de vanskelige tingene med tilfredshet
blant innbyggere er spørsmålet om hvilke forventninger
de hadde i utgangspunktet. En av de interessante tingene som skjer
i store deler av offentlig sektor, er at man nå lager tilfredshetsundersøkelser
som baserer seg på ditt møte med det
offentlige, som ikke sier noe om kvaliteten
på det du faktisk får, men som sier
noe om hvordan du synes det du fikk, faktisk fungerte, ut fra de forventningene
du hadde. Det betyr altså, som et paradoks, at hvis du
har lave forventninger til det offentlige tilbudet du
skal få, men får et rimelig godt tilbud, er du mer
lykkelig over det enn hvis du hadde forventet å få et godt
tilbud, og det tilbudet du faktisk får, er noe dårligere.
Da vil faktisk din tilfredshet være mindre. Derfor
tror jeg at vi i større grad må bruke
mer kvalitative undersøkelser av hva man faktisk får, ikke
minst overfor de svake gruppene, som i mye mindre grad
selv kan uttrykke tilfredsheten. Et av de punktene som det da har
vært vist til når det gjelder små kommuner,
er problemene i forhold til barnevernet, problemene med kompetansen
med de tunge brukerne. Dette er de svakeste. Deres opplevelse
av hva de får, måler vi sjelden i forhold til
brukertilfredshetsundersøkelser.

 Det har ikke på noe tidspunkt
vært uttrykt at dette er Regjeringens eller Høyres. Det
er mitt ønske. Det er min drøm. Det er min tro
på hvordan det burde være. Jeg har gitt uttrykk
for at det kanskje ville gitt oss en bedre offentlig sektor.
Vi har nemlig ikke gått gjennom og vurdert, fordi
vi ikke skal tegne kartet over Norge på nytt
igjen, fordelt hvert enkelt område og sagt hva som skal
til, og om vi skal ha en målsetting om dette. Jeg uttalte
meg altså i et intervju i Aftenposten
før jul, da jeg ble spurt om hvordan jeg kunne tenke meg å se
dette i fremtiden – hvor stort antall kommuner det burde
være. Jeg mener at vi innen 10–15 år
burde kunne ha 100 færre kommuner. Det er mange veier på veien
til dette. Det viktigste for meg er å starte en
debatt knyttet til spørsmålet om vi har organisert
offentlig sektor, også i forhold til grensene,
riktig. Jeg er enig i – der kommer vi over på et
nytt spørsmål fra Senterpartiet – at
interkommunalt samarbeid også er
et veldig godt svar. Men jeg vil minne om at også det
vil by på noen demokratiske problemer, som bl.a.
Senterpartiet har vært med på å understreke
under oppgavefordelingsbehandlingen i Stortinget i fjor vår.





                

 La meg først henvise til mitt svar
på det forutgående spørsmålet.
I vurderingen av kommunestrukturen vil geografi
alltid være en viktig og grunnleggende faktor.
Jeg ønsker ikke store kommuner der de geografiske
forholdene eller andre faktorer tilsier at kommunesammenslutning ikke
er noen god løsning. I slike områder
vil interkommunalt samarbeid kunne være et
godt alternativ.

Når det gjelder påstanden
om at små kommuner gir best resultat, er det altså mange
ulike utredninger, og jeg vil vise til en studie som er
gjort av Norsk institutt for by- og regionforskning på oppdrag
fra departementet om små kommuners evne til å takle
generalistkommunekravet. Studien peker på at
små kommuner står overfor en rekke utfordringer
i tjenesteproduksjonen. Utfordringen er særlig knyttet
til rekruttering av fagfolk og etablering av fagmiljø samt
til småkommunenes mulighet til å ha spisskompetanse
og til å gi innbyggerne et differensiert og bredt tilbud
av tjenester. De små kommunene har betydelige rekrutteringsproblemer
innenfor enkelte områder. Det er særlig
problematisk å rekruttere leger til kommunehelsetjenesten
og kvalifiserte lærere til musikkskolen. Også barnevernet
i småkommunene ser ut til å ha vanskeligheter
med å få barnevernspedagoger. Studien viser
at rekrutteringsproblematikken for en del faggrupper er like
aktuell i små sentrale kommuner som i distriktskommuner.

Studien viser at små kommuner
vil stå overfor store utfordringer med hensyn til å kunne
gi innbyggerne et differensiert og godt tilbud av tjenester. Jeg
mener derfor at kommunesammenslutning
er et virkemiddel kommunen bør vurdere å ta i
bruk for å kunne møte disse utfordringene.
Jeg innrømmer også at det er andre
virkemidler, som det jeg hver gang jeg har snakket om dette – inklusive
det foredraget som åpenbart har vært utgangspunktet
for denne spørrelysten – understreker like
sterkt, nemlig interkommunalt samarbeid, men at det da i større grad
må være mer forpliktende enn det det
er i dag.

 Jeg har ikke sagt at det er dårligere
tjenester, og at folk har mer forventninger i distriktene. Jeg ble
stilt et teoretisk spørsmål
fra representanten Haga om hva jeg la mest vekt på, og
så viste jeg til at et problem med brukerundersøkelser
er at de ikke nødvendigvis måler det
samme.

Det man kan oppleve i en småkommune,
er at man på grunn av nærheten til problemene
vil ha mer realistiske forventninger til det man kan få,
enn det man vil ha i en større kommune. Vi vil f.eks. se
at hvis det tilbudet jeg får, skal bli bedre, vil det kanskje
gå på bekostning av en jeg kjenner, når
vi har en slik nærhet. Det gjør at man kanskje ikke
har dårligere tilbud, for empirisk sett har man bedre
tjenestetilbud i småkommunene, på grunn av inntektssystemet
bl.a. Men jeg har altså ikke sagt det, og det
svaret jeg gir, skal ikke utlegges sånn som representanten
Gløtvold nå gjorde. Hvis man stiller et hypotetisk spørsmål
om hva man legger vekt på, vil man få tilbake et
svar som baserer seg på problematiske ting med å bruke
brukerundersøkelser som basis for dette. Fremdeles er det
altså et stort problem med den undersøkelsen
som representanten Gløtvold referer til, ved at den i liten
grad har kontrollert forandringene i forhold til inntektssystemet
og det faktum at kommuner med under 3 000 innbyggere i
dette landet gjennomgående har bedre inntekt, fordi
inntektssystemet gir dem høyere inntekter enn de utgifter
de har ved ulempene, og derfor har de et bedre tjenestetilbud – det
er skapt av Stortinget gjennom inntektssystemet som sådant.
I dag er det en fordel å være en småkommune
i forhold til inntektssystemet.

 Det er fordi det er en forskjell i sammensetningen
av de typer utgifter man her snakker om. Når det er snakk
om en vekstkommune, får man en stor mengde kapitalutgifter
på kort tid. Det betyr at man må bygge nye skoler
og barnehager raskt. Det er kommuner i dette landet som vokser med
en skole pr. år. Det gjør at de har et akuttproblem,
og et problem som kan være varig i
den vekstperioden man er inne i. Når det er en
fraflyttingskommune, har man en annen type problem, som ikke
går på kapitalkostnadene, for de er ofte gitt,
det er ferdig utbygd, men på å tilpasse tjenestetilbudet
i terskler nedover til en lavere etterspørsel. Det har
vi ment kanskje lettest kunne løses gjennom skjønnsmidler som
man kan gå inn med i den enkelte kommunesituasjon. Det
er vanskelig å lage et objektivt
kriterium. Hvis vi hadde kunnet lage et objektivt kriterium,
ville jeg være veldig glad for det, for mitt prinsipp er
at vi skal ha mest mulig objektive kriterier og minst mulig politikkstyring gjennom
inntektssystemet. Men det er en erkjennelse av at disse terskelvirkningene
kommer ulikt på ulike kommuner, og vi gir dem best mulig
målsøm i forhold til kommuner med problemer
gjennom skjønnsmidler.





                

 La meg først få understreke at
innledningen i spørsmålet ikke er en
korrekt gjengivelse av noe denne statsråden har sagt eller
mener. Et flertall på Stortinget, bestående
av alle andre partier enn Senterpartiet
og Fremskrittspartiet, har vedtatt at man skal ha et inndelingstilskudd
i ti år, som tilsvarer kommunenes tidligere basistilskudd
og regionaltilskudd. Dette er den eneste stimulans jeg har omtalt
i tillegg til en delvis dekning av merkostnader knyttet til selve
sammenslutningen og bistand til utredning av
sammenslutningen. Jeg har heller ikke varslet en trangere økonomisk
situasjon for andre kommuner. Det er heller ikke
en riktig påstand.

Men jeg har sagt at når en kommune
ber om ekstraordinær økonomisk hjelp,
og har hatt langvarige økonomiske problemer, så kan
fylkesmannen kreve at det igangsettes utredninger som vurderer omstillingseffekten både
av interkommunalt samarbeid og av kommunesammenslutninger.
Mitt prinsipp er at det i en slik situasjon må være
viktigere å finne frem til administrative besparelser og
bedre organisasjonsformer fremfor å kutte på tjenestene
til innbyggerne.

Departementet har brukt og vil fortsatt bruke
ressurser på å stimulere til interkommunalt samarbeid
for særlig å finne frem til gode samarbeidsmodeller
som kan bidra til at kommunene løser sine oppgaver
på en stadig bedre måte til det beste
for innbyggerne i kommunen. Jeg er opptatt av å få frem
samarbeidstiltak som har elementer av nytenkning i seg, og som har
overføringsverdi til andre kommuner i det man
gjør.

I tillegg til de midler som brukes til dette
fra departementets side, er det gitt åpning for at fylkesmennene gjennom
skjønnsmidlene kan gi støtte til utvikling av
interkommunale samarbeidsløsninger. Det er altså sånn
at man allerede har lagt inn instrukser som imøtekommer det
som er spørsmålsstillerens ønske.

 Jeg har jo nettopp sagt at vi styrker
dette kraftig, at dette er en sidestilling
i det som er sagt til fylkesmennene om interkommunalt samarbeid og
kommunesammenslutninger. Jeg syns Senterpartiet nå lager
en debatt på basis av et ønske om å skape
debatt på et debattområde som de føler
er et sikkert og godt senterpartiområde, men hvor man nok ikke
har belegg for alle de påstandene man faktisk
kommer med.

For det første dette med
Aftenposten. Jeg har ikke gitt et intervju
til Aftenposten. Aftenposten har skrevet en artikkel basert på det
jeg har sagt i et foredrag. Jeg har sagt til Aftenposten at jeg ikke
går god for overskriften, og at jeg syns den var i overkant
i forhold til det som faktisk sies i det innlegget. Men å få rettet
opp den type ting, blir flisespikkeri som de fleste av
oss politikere vet ikke er noe man bruker tid på.

Vi snurper altså ikke sammen
pengesekken, som det stod i den overskriften, men vi setter krav
til at man skal utrede sammenslutninger og ta stilling til det,
og så legger vi basisen på frivillighet.

 Jeg vil ta en sånn offensiv. Det er
en del av moderniseringsstrategien til Regjeringen. Og jeg mener
det var annonsert i forhold til det innlegget jeg holdt i Re, som
for øvrig var et resultat av to senterpartistyrte kommuner
som altså fant det godt å slå seg sammen
til en litt større enhet for å løse sine
oppgaver. Jeg har faktisk hørt mange pragmatiske senterpartister
rundt omkring i landet som nettopp er i en diskusjon, si
at det er noen deler som er smått og godt, men
det er noen deler som er så problematisk at vi
er nødt til å se på nye og større
strukturer. Jeg føler nok at Senterpartiet
der ute i virkeligheten og med føttene på jorden
kanskje ser en litt annen hverdag enn den som tegnes i denne salen fra
Senterpartiets side.

Jeg er for interkommunalt samarbeid. Jeg har
lyst til å minne om at det faktisk var en av de store løsningene
for Høyre i forhold til spørsmålet
om nedleggelse av fylkeskommunen. På det tidspunktet, for
mindre enn ett år siden, uttalte et flertall
seg meget skeptisk til interkommunalt samarbeid
i forbindelse med oppgavemeldingen, fordi man var redd for demokratiproblemer
knyttet til det. Men skal et interkommunalt samarbeid
fungere, må det være mer forpliktende enn i dag,
og vi må finne andre former å gjøre
det på. Ett av de tiltakene vi nå har annonsert
at vi jobber med, er å skape nøytralitet i forhold
til momssystemet, for en del av de omstillingsspørsmålene som
er knyttet til interkommunalt samarbeid, rammes nå av moms
på tjenester. Så hvis det er en offensiv representanten ønsker,
så skal hun få det.





                

 Gjennom Sem-erklæringen har Regjeringen
forpliktet seg til en styrking av kommuneøkonomien
og til fortsatt realøkning av kommunesektorens inntektsrammer
i denne stortingsperioden. Dette vil komme alle kommuner
til gode, både bykommuner, sentralt
beliggende kommuner og distriktskommuner.

Etter min oppfatning har vekstkommunene
og storbyene særlige utfordringer som det ikke
er tatt høyde for i inntektssystemet. Økt folketall
og utgifter til rusomsorg og psykiatri må ivaretas
på en bedre måte i de statlige overføringene.
Det kommunale inntektssystemet skal inneholde kriterier i forhold
til de utgiftskomponenter som kommunene har. I dag er det viktige
områder som vi ønsker
forsterket arbeid på som ikke er inkludert i
kriteriesystemet. Dette må etter min
mening endres og vil gjøre at disse bykommunene
får en større del av veksten i kommunesektorens
inntekter i årene som kommer. Dette gjelder særskilt
områdene knyttet til rus, knyttet til psykiatri
og knyttet til innsatsen som Stortinget gjerne vil ha også i
forhold til bostedsløse, problemer
som først og fremst er storbyproblemer. Dette finnes det
i dag ikke kriterier for i inntektssystemet.

Selv om en større del av veksten
i kommunesektorens inntekter vil gå til byene og pressområdene,
så kan også distriktene få vekst.
Det som er avgjørende, er hvor stor totalrammen for kommunesektorens
inntekter blir i årene fremover. I kommuneproposisjonen
for 2003, som legges frem i midten av mai, vil Regjeringen legge
frem de første signalene om veksten i kommunesektorens
inntektsrammer i 2003 og om fordelingen av inntektsrammene mellom
kommuner og mellom fylkeskommuner.

Jeg vil minne om at hvor stor andel av inntektene
som blir frie inntekter, er avhengig av både
hva jeg gjør og det representanten Skjælaaen gjør
med hensyn til å redusere mengden øremerkede ordninger.
Her har vi alle, både regjering og storting, utfordringer
i å ha tillit til lokalpolitikernes evne til å prioritere etter
lokale behov og til å følge opp våre
respektive valgprogrammer, uten at vi nødvendigvis trenger å gjøre
dette gjennom øremerkede ordninger.

 I inntektssystemet består hovedstammen
av en utgiftskomponent som er basert på objektive kriterier,
men den mangler altså noen biter på noen
områder som vi mener kommunene
skal gjøre, som storbyene har størst problemer
med, spesielt på det sosialfaglige området.

Så er det slik at inntektssystemet
inneholder noen komponenter som er politisk bestemt, og
som i utgangspunktet ikke har en spesiell begrunnelse
i en utgiftsstruktur i kommunene. Det er regionaltilskuddet, som alle kommuner
med under 3 000 innbyggere får, og det er Nord-Norge-tilskuddet,
som gis til kommunene i de tre nordligste fylkene, med litt ulik
gradering i de forskjellige. Summen av de to sistnevnte tilskuddene
gir småkommuner, og spesielt små kommuner
i Nord-Norge, et høyere inntektsnivå enn sammenlignbare
kommuner, som har litt flere innbyggere, i andre deler
av landet. Det gir seg utslag i et bedre tjenestetilbud,
fordi disse kommunene har bedre råd. Det har
vært en villet sak i Stortinget å prioritere dette
i distriktspolitikken. Det ble uttalt bl.a. i den redegjørelsen
som Ragnhild Queseth Haarstad gav da hun var kommunalminister.

 Som jeg også svarte i forrige ukes
spørretime til representanten Leif Lund som tok opp noe
av det samme spørsmålet, mener vi, basert
på at det er komponenter som ikke er inne
i inntektssystemet, altså basert på ikke bare
politisk vilje, men også basert på at det
er utgiftselementer som ikke er inne, at storbyene trenger
en styrking av økonomien sin, ikke minst fordi
vi utgår av en regjering som har tenkt å satse
på fattigdomsproblematikken, som er opptatt av russpørsmålene,
og som er opptatt av at de fattigste i Norge skal få det
bedre. Det forutsetter at førstelinjetjenesten i Norge
fungerer, og at førstelinjetjenesten i storbyene fungerer.
Dette er områder hvor en rekke av de
oppgavene som storbyene først og fremst har, ikke
er dekket i kriteriesystemet. Så kommer vi tilbake igjen
til de objektive kriterier, eller om et storbytilskudd
er det riktige element her. Det kan være at vi
i en periode må ha et storbytilskudd
før vi har fått implementert kriteriene. Det svarte
jeg også til Leif Lund i forrige ukes
spørretime.

Vi er ikke uenige i dette behovet,
men det er altså slik at totalrammen til kommunene fordeles mellom
ulike kommuner. Hvis vi prioriterer noen nye elementer
inn til andre kommuner, betyr det i praksis at av denne
totalrammen, vil noen kommuner få mer vekst enn
andre, Det betyr at andelen av veksten i kommuneøkonomien
blir noe mindre for distriktskommunene, hvis storbykommunene
får mer.





                

