 Hensynet til barnets beste tillegges
alltid vekt i utlendingssaker som involverer barn. Det er nedfelt
i utlendingsloven § 4 at loven skal anvendes i
samsvar med internasjonale regler Norge er bundet av,
når disse har som formål å styrke utlendingens stilling.
Utlendingsmyndighetene vurderer alltid forholdet til FNs barnekonvensjon
ved behandlingen av saker der barn er involvert, og flere innvilgelser
av oppholds- og arbeidstillatelser på grunnlag av «sterke
menneskelige hensyn» er begrunnet i hensynet til nettopp
barnet. Det er likevel ikke slik at hensynet
til barnet alltid er avgjørende, eller at det
er entydig hva som er barnets beste.

Bakgrunnen for lang oppholdstid i mottak er
på den ene siden knyttet til at saksbehandlingstiden for
mange blir lang, særlig når saken vurderes både
av Utlendingsdirektoratet, Utlendingsnemnda og i noen
tilfeller også av domstolene, og fordi det kan
ta tid å få verifisert opplysninger som søkerne
gir. På den annen side er lang oppholdstid i
mottak knyttet til at foreldrene nekter å etterkomme myndighetenes
pålegg om å forlate riket etter endelig
avslag, eller fordi de har søkt asyl i et annet
europeisk land og avventer uttransportering dit i henhold til Dublin-forordningene,
som Norge har tiltrådt.

Jeg er selvsagt enig i at det er uheldig at
barn oppholder seg i asylmottak over flere år, men mener
det er foreldrene som må bære ansvaret
for den situasjonen de setter sine barn i. Jeg mener
det ikke kan være slik at lang oppholdstid i
mottak for barn i seg selv skal være et kriterium
for oppholdstillatelse, bl.a. fordi vi ikke ønsker
en situasjon der foreldre skyver barna
foran seg for å oppnå nettopp dette,
og fordi det vil kunne svekke asylinstituttet som
skal verne om mennesker med et beskyttelsesbehov.

I henhold til barnevernsloven §§ 4-2
og 4-3 har barnevernet plikt til henholdsvis å gjennomgå alle
bekymringsmeldinger de mottar, inkludert om barn i mottak, og eventuelt
foreta en undersøkelse i saken og iverksette
tiltak når det anses nødvendig. Mottak og andre
berørte parter skal sende bekymringsmelding ved mistanke
om at barn utsettes for alvorlig omsorgssvikt, misbruk eller lignende.
Flere mottak har et utmerket samarbeid med barnevernstjenesten,
men det kan se ut til at både mottakene og barnevernskontorene
har ulike terskler for henholdsvis når man vurderer at
en bekymringsmelding bør sendes, og når tiltak
bør iverksettes. Jeg mener det kan være
behov for å vurdere om det er nødvendig med klarere
presiseringer til mottak og til barnevernskontor om denne type
saker. I samarbeid med helseministeren
nedsatte jeg i fjor en arbeidsgruppe som ser på den psykiske helsen
i mottak. Et av oppfølgingspunktene vil være å initiere
et samarbeid med Barne- og familiedepartementet
der bl.a. denne problemstillingen vil bli drøftet.

 Ja, vi mener Barnekonvensjonen følges
opp. Vi mener også at i de sakene som
har vært mediebelyst, har Barnekonvensjonen også vært
vurdert. Enkelte har også vært vurdert
ut fra om Barnekonvensjonen har vært fulgt opp i forhold
til norsk rett. Så det er klart at det er en oppfølging
av Barnekonvensjonen i forbindelse med norsk utlendingslovgivning.

Det er altså slik at det er en grensegang
av og til når det gjelder hvor langt man skal gå i
forhold til enkelte belastende situasjoner som det å være
asylsøker medfører også for
barn. For eksempel kan man si at man kan legge større
vekt på at barn i en intervjusituasjon skal intervjues
alene for å ta hensyn til deres versjon
av saken. Men ofte kan det også medføre
en større grad av frykt, en vanskeligere situasjon
og faktisk et økt press for barna. Det er derfor mange
dilemmaer i forhold til hvordan man skal behandle dette også med
hensyn til hva som er barns beste.

Når jeg er opptatt av at man ikke
må skyve barn foran seg, er det fordi det i alle
de sakene som dreier seg om langtidsventende barn i mottak, dreier
seg om personer som har brukt utallige ankemuligheter – flere
enn det som egentlig loven foreskriver – for å bli
lenger i Norge, og som har nektet å reise ut. Hvis vi ikke
har en prinsipiell holdning til dette, vil vi få flere
barn som lider større overlast i mottak fordi vi gir et
håp til foreldrene som ikke er realistisk.

 Ja, jeg har både hørt,
lest og svart på brevet.

Det å gi et generelt amnesti eller
en regel om at folk får bli her etter
et gitt antall år, er sannsynligvis det dummeste – unnskyld
at jeg bruker det ordet i stortingssalen – man kan gjøre
hvis man ønsker å forhindre at flere
barn skal lide overlast i årene fremover.

Det fins en rekke land som ikke tar
imot personer som ikke reiser frivillig hjem, fordi de
har en interesse av å få valutainntekter
til sitt eget land av foreldre og barn som bor
i andre deler av verden. De samarbeider altså ikke med
andre lands regjeringer om å motta dem. Det gjør
at det er veldig vanskelig å få returnert
personer som ikke har behov for beskyttelse, til disse
landene, hvis man ikke har sterke incentiver til at de
selv frivillig samarbeider om det.

Hadde vi hatt en regel som generelt
gav alle opphold etter tre år, f.eks.
hvis det var barn, ville vi altså fått en stor
tilstrømming av personer som ikke har behov for
beskyttelse, men som ville utsatt barna sine for den belastningen
det er å være i mottak i en usikker
situasjon i tre år i påvente av at de
skulle få lov til å bli. Det er et problem
vi ser i mange av de landene som har benyttet amnesti
med ujevne mellomrom – det skaper økt tilstrømming.

 Statistisk sentralbyrå lager hvert
tredje år befolkningsfremskrivninger hvor det
legges inn ulike forutsetninger om innvandring. Den siste befolkningsfremskrivningen
er fra 2002 og finnes tilgjengelig for alle på Statistisk
sentralbyrås nettsider. Forutsetningene i denne fremskrivningen
er netto innvandring pr. år på 6 000,
13 000 og 20 000 samt et alternativ uten innvandring.
Fremskrivningene lages for hvert år for alle
kommuner til 2020, og for hele landet til 2050.

I beregningsmodellen til Statistisk sentralbyrå er
det som nevnt lagt inn forutsetninger om nettoinnvandringen fremover,
men innvandrere er ikke behandlet som en egen kategori.
Det vil si at innvandrere har samme fruktbarhet, dødelighet
og flytteatferd som hele den norske befolkningen.

I november i fjor gav jeg et prosjektoppdrag
til SSB. Hensikten er å få vurdert om det er mulig å lage
en egen fremskrivning av innvandrerbefolkningen. Det er stor interesse
for slik informasjon i Norge. Samtidig må vi erkjenne at
det er komplisert å fremskrive befolkningen, og spesielt
innvandrerbefolkningen, fordi usikkerheten er stor.

Jeg er opptatt av at fremskrivninger som gjøres,
bygger på et så realistisk
og faglig godt grunnlag som mulig. Spørsmål som
skal belyses i det prosjektet som vi nå har bedt SSB om å utarbeide,
er bl.a.: Hvordan skal man definere en innvandrer? Hvor lenge skal
en innvandrer regnes som innvandrer i en fremskrivning – er
det en, to eller flere generasjoner? For eksempel
er også spørsmålet: Er kronprinsen
og kongen innvandrere eller ikke etter denne
definisjonen? Det er et spørsmål som må avgjøres i
forhold til hvor langt man definerer innvandrerbefolkningen. Hvilke
forutsetninger om utviklingen av innvandring, tilbakevending, fruktbarhet,
dødelighet og innenlandsk flytting blant innvandrere bør
gjøres? Om fremskrivningene skal gjøres både
på nasjonalt, regionalt og kommunalt nivå, skal også vurderes.

Jeg har ikke tenkt å ta
stilling til om vi kan lage fremskrivninger for innvandringsbefolkningen
nå. Med utgangspunkt i anbefalinger som kommer fra dette
prosjektet, vil vi vurdere om det er grunnlag for å lage
fremskrivninger av innvandrerbefolkningen på nasjonalt
og kommunalt nivå som er mer realistiske og av
tilfredsstillende kvalitet. Det er en viktig forutsetning på et
område som er så ømtålig og
som skaper mange forskjellige assosiasjoner, at forutsetningene
for fremskrivning og de kategoriene som brukes, faktisk er realistiske
og gode.

 SSB utarbeider hvert tredje år
fremskrivninger for befolkningsutviklingen i den enkelte kommune
der man har med forutsetninger om innvandring.

Vi kan pr. dags dato ikke
si noe systematisk om hvor innvandrerne vil bosette
seg. Det vil f.eks. være avhengig av hvem som
kommer til landet, og hvilke grupper de tilhører. Det kan være
avhengig av hvor det er jobb å få. Det er f.eks.
slik at en stor andel av Vardøs befolkning på ett
tidspunkt var tamiler. Da fiskeindustrien gikk for fullt på 1990-tallet,
ble den i Vardø kommune i stor grad drevet av en minoritetsbefolkning
på over 10 pst. som var tamiler. Pr. dags dato
er dette en betydelig liten gruppe i Vardø, fordi man ikke
har næringsgrunnlag lenger. Slike forutsetninger er det
svært vanskelig å gjøre
noe med på det enkelte området.

Så har vi andre forutsetninger
som kan være lettere å se. For eksempel
er det slik at man i Finnmark har langt større grad av
giftermål over grensen. I forhold til innvandring
er det altså en større andel av Finnmarks befolkning
som har russisk bakgrunn, enn det er i noen annen del
av landet. Slike ting kan vi kanskje se nettopp på grunn
av nærhet. Men vi er altså nødt til å ha
et forarbeid før vi kan si noe om hvor langt man kan gå,
i forhold til å ha et realistisk nivå på dette.
Jeg synes ikke det er noe lurt å lage
statistikk som bare er «tenk
på et tall».

 Det er på grunn av behovet for saklighet
at jeg har gitt SSB i oppdrag å lage et forprosjekt
som kan danne grunnlag for om vi kan få realistiske undersøkelser eller
ikke.

Hvis vi skal ha befolkningsfremskrivelser som bare går
på innvandringsbefolkningen, er jeg opptatt av at de skal være
realistiske, og at det skal være skikkelige forutsetninger
for et slikt arbeid, slik at man ikke ender opp i ren
synsing. Det er veldig viktig å si at det er vanskelig å spå om
fremtiden, særlig når det gjelder befolkningsendringer,
og hvem som skal inn eller ut av dette landet, for noe
av det vil være veldig avhengig av hvor attraktivt
det norske samfunnet vil være bl.a.
for arbeidsinnvandrere i årene som kommer, og om vi klarer å virke
attraktive, slik at vi kan opprettholde
de velferdsordningene vi har, ved å skape en større
befolkning. I disse pensjonsutgifts- og pensjonsreformtider tror
jeg det er viktig å minne om at vi kommer til å trenge å være
flere mennesker i dette landet i arbeidsfør alder.

