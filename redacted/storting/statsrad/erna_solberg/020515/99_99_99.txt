 Regjeringen ønsker som kjent å åpne
for økt arbeidsinnvandring til Norge fordi mange
bransjer ikke klarer å rekruttere tilstrekkelig
arbeidskraft fra det innenlandske
arbeidsmarkedet eller fra EØS-området. Regjeringen
arbeider derfor for tiden med å utrede muligheter for utvidet
adgang til å gi arbeidstillatelser til ufaglærte.

Utlendingsloven og -forskriften ble endret
med virkning fra 1. januar 2002. Reglene for arbeidstillatelser
for spesialister ble da myket opp betraktelig. Faglært
arbeidskraft regnes i utgangspunktet her som spesialister. Det ble
bl.a. innført en kvote på 5 000 spesialisttillatelser for
inneværende år, som gjør at arbeidsgiver
nå kan rekruttere spesialister rett fra utlandet uten først å måtte forsikre
seg om at stillingen ikke kan besettes med innenlandsk
arbeidskraft. Det ble også innført jobbsøkervisum til
Norge, slik at utenlandske arbeidssøkere
kan komme til Norge og lete etter jobb her.
Videre er det åpnet for at spesialister kan søke
om arbeidstillatelse mens de oppholder seg i riket. Hovedregelen
ellers er som kjent at arbeidstillatelse skal være
gitt før utlendingen kommer til Norge. Enkelte utvalgte
utenriksstasjoner har dessuten fått myndighet
til å innvilge arbeidstillatelser, slik at søknadsprosessen
kan gå raskere og smidigere for spesialister som oppholder
seg i disse landene. Dette har trådt i kraft fra 1. mars
ved sju ulike ambassader i utlandet.

Lovgivningen legger nå godt til rette
for å rekruttere faglært utenlandsk arbeidskraft.
I utgangspunktet skal ikke fagarbeider med jobbtilbud
ha problem med å få arbeids- og oppholdstillatelse
forutsatt at det er mangel på den typen fagarbeider i det
norske markedet. Saksbehandlingen er forenklet, saksbehandlingstidene
er gått ned. Jeg ser av denne grunn pr. i dag ikke
behov for å foreta ytterligere endringer i denne delen
av regelverket.

Jeg legger opp til en evaluering
av de nevnte regelverksendringene etter en tid for å se
om intensjonene bak endringene er oppnådd.

De erfaringer representanten refererer til
i spørsmålet, er viktige å få dokumentert
nærmere for å vite om dette er saker
som omhandler tidspunktet før forenklingene, eller
om det er problemer/forsinkelseselementer vi i dag ikke
har oversikt over, og som fortsatt eksisterer.

 Saksbehandlingstiden er betraktelig kortere
i dag enn det representanten påpekte. I tillegg har vi
gitt sju ambassader i utlandet, bl.a. de norske ambassadene
i de tre baltiske stater mulighet til å utstede arbeidstillatelser
for spesialister. Det gjør at det blir mulighet til å få behandlet
søknadene raskt.

Spørsmålet om hva fagutdanning
er, er vanskelig. Det er et av de problemene vi adresserer i temaet
om vi skal åpne for ufaglært arbeidskraft,
og der vi i disse dager går ut med et høringsdokument
hvor spørsmålet er hvem som definerer hva en faglært
arbeider er. Det er i dag definert ut fra at utlendingsmyndighetene
kan kontrollere om det faktisk er en fagarbeider det er snakk om,
som har en formell utdannelse som når de målene.
Et av de temaene vi legger ut for høring, er spørsmålet
om det i større grad skal være arbeidsgiveren
som definerer om fagopplæringen er god nok til at de vil
kalle dem fagarbeidere.

 Statsråden har ikke tenkt å gjøre
endringer i forhold til at asylsøkere som søker
om arbeidstillatelse etter at asylsøknaden deres
er avslått, vil kunne få åpning for det.
Det er i tråd med det vedtaket som Stortinget fattet ved
lovbehandlingen i juni i fjor ved endringer i utlendingsloven.
Et flertall på Stortinget vedtok at hvis man først
hadde søkt om asyl, skulle det ikke kunne åpne
for at man søkte om arbeidstillatelse fra landet – man
må altså ut, og så i tilfelle søke
tilbake hit. Bakgrunnen for det er hensynet til det norske
asylinstituttet. Det er viktig for oss å sende ut signaler
om at man ikke kan komme til Norge, bo på et
asylmottak, få en midlertidig arbeidstillatelse og senere
opparbeide seg muligheten til å få bli i Norge
fordi man allerede har fått en arbeidskontrakt. Det ville
undergrave asylinstituttet. Det ville betydd at flere hadde kommet
hit og med kost og losji fra den norske stat faktisk vært
arbeidssøkere. Det mener vi vil være
umulig. Hvis vi skulle ha gjennomført en slik ordning,
ville man samtidig måttet forby midlertidig arbeidstillatelse
for asylsøkere, om man skulle være mer åpen
for å løse det på dette området.
Vi har valgt det andre, ved å si at det er positivt at
folk har arbeidserfaring, men da blir det den belastningen som det er,
av hensyn til at vi må få ned antall asylsøkere
med ubegrunnede søknader.





                

