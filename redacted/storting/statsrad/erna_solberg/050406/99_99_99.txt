 Som det fremgår av avisoppslaget,
fikk jeg et spørsmål fra journalisten om hvilket
råd jeg hadde til dem som mener at de har fått
for høy takst på boligen sin. Til det svarte jeg
at de må benytte den klageretten som finnes i lovverket,
og det er noe annet enn å oppfordre
til ikke å respektere lovlig fattede vedtak. Det
er nemlig slik at adgang til å klage på taksering
følger av eiendomsskatteloven § 33.

Fredrikstad kommune er i ROBEK-registeret,
dvs. at kommunen er i økonomisk ubalanse. Jeg er opptatt
av at kommuner i økonomisk ubalanse skal foreta nødvendige grep
for å få skikk på kommuneøkonomien.
Fylkesmannen skal påse at kommunen følger en forpliktende
plan for å komme i økonomisk balanse. Fylkesmannen
skal ikke gi skjønnstilskudd til kommunen grunnet
dårlig økonomi uten at dette knyttes til en forpliktende
plan for omstilling. Omstillingens innhold er helt og holdent kommunens
ansvar, men balansekravene er klare og faktisk fastsatt av Stortinget
i lovs form i kommuneloven.

Eiendomsskatt er en frivillig kommunal skatt.
Fylkesmannen kan ikke pålegge kommunen å innføre
eiendomsskatt. Retningslinjene for tildeling av skjønnstilskudd
er klart endret på dette punktet. Fylkesmannen
kan altså ikke kreve at inntektsmulighetene skal
utnyttes. Det var et krav tidligere regjeringer stilte – denne
regjeringen gjør det ikke.

Om en kommune vil innføre eiendomsskatt eller
foreta tilpasninger på kostnadssiden for å komme
i balanse, er opp til den enkelte kommune å avgjøre.
Mitt anliggende er at innføring av eiendomsskatt lett kan
bli en sovepute for kommunen mot å ta nødvendige
grep på kostnadssiden. Og Fredrikstad
vil med kommunestyrets vedtak få en meget høy
andel av sine inntekter fra eiendomsskatten, sammenliknet
med andre kommuner. En økning i inntektene med
150 pst. fra et allerede høyt nivå sier
klart dette.

Kjell Engebretsen hadde
her overtatt presidentplassen.

  Jeg vil få lov til å sitere
fra det avisoppslaget som det er henvist til. Her får jeg
spørsmålet:

«Hvilket
råd har du til dem som mener de har fått for
høy takst på boligene sine?»

Mitt svar på det er:

«De
må protestere og levere inn
klager. Folk må kjenne sin rett og ikke uten
videre finne seg i å betale den økte
eiendomsskatten.»

Det er altså det som det er henvist
til. Det er i tråd med det loven faktisk sier, at det er
en klageadgang knyttet til takseringen.

Jeg har lyst til å minne om at eiendomsskatteinntektene
for Fredrikstad kommune, som øker med
150 pst. gjennom denne takseringen, er mer en tre ganger høyere
enn den økningen i budsjettet Fredrikstad
ville ha fått med Arbeiderpartiets alternative budsjett.
Det er altså slik at utfordringene ville vært
der med alle andre alternativer. Ikke
engang Senterpartiet, som har det høyeste kommuneopplegget
her i Stortinget, ville hatt penger til å forhindre at
det ble en økning av eiendomsskatten, uten at det måtte
bli justeringer i flertallets budsjett i Fredrikstad.
Jeg registrerer at andre partier i Fredrikstad
kommune mener å kunne komme i balanse
med andre tiltak, uten å øke eiendomsskatten.

  Vi har gjort endringer i inntektssystemet
som bl.a. bidrar til at de større kommunene får
en forbedret mulighet til å håndtere større psykiske
og sosiale problemer i sine kommuner.
Vi har gjort endringer i forhold til å lage et
sunnere grunnlag for at kommunen skal sitte igjen med inntekter
for også å tilrettelegge for næringsvirksomhet.
Samtidig har det foregått en nedtrapping av det
såkalte særskilte skjønnstilskuddet som
har vært igjen etter Rattsø-omleggingen, som
har innebåret at Fredrikstad kommune
faktisk har fått en viss opptrapping av overføringene
i løpet av denne perioden.

Jeg er enig i at det er behov for å gjøre
flere ting i inntektssystemet. Derfor har jeg lagt opp til at vi
skal ha en revisjon av inntektssystemet som sådant. Men
det store, grunnleggende spørsmålet, som kommer
til å være avgjørende for alle
partier, er om man skal gjøre de omstillingene som krever
at de distriktspolitiske elementene som ligger i inntektssystemet,
fjernes. Det har jeg ikke opplevd at Arbeiderpartiet
har vært på banen for, tvert imot. De har tidligere
slåss imot den type endringer, som ville ha gitt
Fredrikstad et mer rettferdig inntektssystem.





                

