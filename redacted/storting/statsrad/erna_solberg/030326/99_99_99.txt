 Regjeringen har lovet realvekst i kommunesektorens
inntekter i denne stortingsperioden. Det løftet har vi
holdt, og vi akter å holde det også for
resten av perioden. Det er imidlertid grenser for hvor stor veksten
kan være uten at det får uheldige konsekvenser, også for
kommunene selv. Et stramt statsbudsjett har bidratt til nedgang
i rentenivået. En rentenedgang på 1 prosentpoeng
innebærer at kommunene sparer 800 mill.
kr årlig. Tre rentenedsettelser siden statsbudsjettet ble
vedtatt, gir 1,2 milliarder kr mer til tjenester. En vesentlig
del av dette beløpet frigjøres allerede i år.
Et stramt statsbudsjett vil også bidra til lavere
pris- og lønnsvekst for kommunesektoren.

Kommunesektorens netto driftsresultater har
vært svake i de senere årene. I perioden 1998–2001
lå netto driftsresultat på 2–2,5 pst.
av driftsinntektene. I 2002 fikk kommunene i gjennomsnitt et netto
driftsresultat på null. Svært mange kommuner hadde
likevel et positivt netto driftsresultat i 2002. I disse årene
med svake netto driftsresultater har det vært realvekst
i kommunenes inntekter. Det betyr at utgiftene har økt
mer enn inntektene i denne perioden. For 2002 var et dyrt lønnsoppgjør
i kommunesektoren medvirkende til det svake driftsresultatet.

«Kommunenettverk for fornyelse og
effektivisering», et treårig samarbeidsprosjekt mellom
departementet og Kommunenes Sentralforbund, har i løpet
av 2001–2002 gjennomført brukerundersøkelser
for en rekke kommunale tjenester i drøyt 100
kommuner. Undersøkelsene har avdekket at kvaliteten oppleves
som svært god innenfor pleie og omsorg.
Det er imidlertid variasjoner. Brukerne av hjemmetjenester er mer
fornøyde enn brukerne av institusjonsbaserte tjenester.
Det er i tillegg store variasjoner i tilfredshet mellom
kommuner. Når man ser etter mønstre
i disse variasjonene, viser undersøkelsene ingen klar sammenheng mellom
ressursinnsats og kvalitet. Det er ikke
slik at de kommunene som bruker mest ressurser – målt
i pleieårsverk pr. bruker – har mer fornøyde
brukere. Vurderingene som gjøres i kommunenettverksprosjektet,
går på at det er andre forhold som i
større grad avgjør opplevd kvalitet, forhold som
ledernes og personalets kompetanse og engasjement.

Jeg tror det er viktig å satse på å bedre
kvaliteten i omsorgssektoren, bl.a. for å møte
den enkelte med respekt og verdighet. Best kan dette skje gjennom å legge
til rette for at kommunene lærer av hverandre, som gjennom
effektivitetsnettverkene. Flere kommuner bør benytte seg av
de gode driftsmodellene som Tvedestrand, Ås og bydelen
Hellerud har utmerkede erfaringer med. I tillegg har Sosialdepartementet
og Kommunenes Sentralforbund sammen iverksatt et omfattende
lederutviklingsarbeid i omsorgssektoren. Mer penger er også viktig,
men ikke viktigst hvis det er den opplevde kvaliteten
i omsorgssektoren vi er ute etter å heve.

 Jeg mener at vi innenfor
de midlene som brukes i offentlig sektor i dag, kunne fått
en betydelig bedre kvalitet i eldreomsorgen dersom alle kommuner
hadde klart å legge seg på nivået
til de beste når det gjelder fleksibilitet i
bruken av ressursene, ledelsesevner og annet.

Jeg er sikker på at ikke
minst for å møte det større
antallet eldre i årene som kommer, og for å holde
dekningsgraden av eldretilbud oppe, er vi nødt til både å ha
flere som jobber i kommunesektoren, og å bevilge mer penger til
sektoren for å opprettholde
og forbedre tilbudet. Jeg er enig i at begge deler er viktige faktorer.

Men det er ganske viktig å fokusere
på kvalitet i forhold til hva man kan bruke de
pengene til som man har i dag, for det viser seg at vi har meget
god respons på den eldreomsorgen vi har. De enkelteksemplene
som vi har sett, ønsker vi ikke å ha.
Men de enkelteksemplene viser det seg jo at kommuner med helt sammenlignbar økonomi – og
til og med med sammenlignbar bemanning – klarer å unngå.

 Det er ingen som har uttalt at det kommer mer
penger i revidert nasjonalbudsjett. Det kan altså ikke
uttales, siden Regjeringen ikke har begynt å behandle
revidert nasjonalbudsjett. Det betyr at det ikke er mulig å gi
den typen løfter på et tidspunkt hvor Regjeringen
faktisk ikke har begynt behandlingen av revidert nasjonalbudsjett.

Det vi har sagt om revidert nasjonalbudsjett,
er at vi har en gjennomgang av kommuneøkonomien. Det lovet vi
vår budsjettpartner i Stortinget – Fremskrittspartiet – at
vi skulle gjøre i forbindelse med skattesvikten som ble konstatert
før jul. Vi har også lovet Stortinget
det i forbindelse med spørsmål knyttet til hvordan
energiprisene slår ut i forhold til kommuneøkonomien, både
på sosialhjelpsutgiftene og på egenutgiftene til
kommunesektoren.

Hva som kommer i revidert nasjonalbudsjett,
kan altså ingen i Regjeringen love noe om før
Regjeringen har begynt å behandle revidert nasjonalbudsjett.





                

 La meg først få understreke, som
jeg alltid gjør i disse sakene, at jeg ikke har
anledning til å gå inn og vurdere enkeltsaker etter
utlendingslovgivningen. Det er Utlendingsdirektoratet som fatter vedtak
i familiegjenforeningssaker, med Utlendingsnemnda som
klageinstans.

Etter gjeldene rett kan fosterbarn
bli gjenforent med sine fosterforeldre
i Norge dersom det godtgjøres at barnet er etablert
medlem av husstanden, og at de som utøver foreldreansvaret
over barnet, rettmessig gjør dette i henhold til hjemlandets
lovgivning. Det må fremlegges dokumentasjon som bekrefter
at foreldreansvaret er overført. Endelig
krav til godkjenning av fosterhjemmet gjøres av norske
barnevernsmyndigheter.

Etter innføringen av tilbud
om DNA-testing for å dokumentere biologisk slektskap, har
vi sett en økning i antall søknader om familiegjenforening
fra fosterbarn. Dette kan tyde på at de oppgitte
familierelasjonene ikke alltid er reelle. Jeg er kjent
med at familiestrukturen i mange land er svært forskjellig
fra den norske, og at det i enkelte land er vanlig at foreldre
tar til seg andres barn og oppdrar dem som en del av familien. En
slik familiestruktur er
f.eks. utbredt i Somalia. Det er ofte vanskelig å dokumentere
en slik familietilknytning. Norske utlendingsmyndigheter
gjennomfører en streng praksis når det gjelder
innvilgelse av oppholdstillatelse
i slike saker. Dersom «særlig sterke menneskelige
hensyn» tilsier det, kan likevel et fosterbarn
få rett til opphold på grunnlag av familiegjenforening
selv om en ikke oppfyller vilkårene som nevnt
ovenfor. Denne unntaksbestemmelsen praktiseres imidlertid strengt.

Regjeringen erkjenner sitt ansvar overfor internasjonale
menneskerettighetsforpliktelser og vurderer løpende forholdet
til FNs barnekonvensjon
og, som en følge av denne, hensynet til barnets beste.
Når et barn søker familiegjenforening
med en person i Norge, har utlendingsmyndighetene et ansvar for å påse
at herboende faktisk utøver foreldreansvaret overfor barnet.
Dersom dette ikke er tilfellet, kan jeg ikke
se at opphold i Norge uten videre er til barnets beste.
Det er dessverre også slik
at vi i dag står overfor et økende problem
med utnyttelse av barn. Det er derfor svært viktig at vi
har krav til dokumentasjon når det gjelder barn som søker familiegjenforening
i Norge. Det er nettopp hensynet til barnets beste
som tilsier at vi har slike krav til dokumentasjon.

På bakgrunn av den informasjonen vi
i dag har, ser jeg ikke behov for endringer i reglene.

 Jeg har nevnt at jeg ikke kan gå inn
i enkeltsaker. Jeg vil heller ikke kommentere enkeltsaker
som spørreren tar opp, med henvisning til vedtak som ligger
utenfor et område hvor jeg har mulighet til å gå inn
og påvirke, annet enn på generelt grunnlag.

På generelt grunnlag kan jeg si at
hvis det er dokumenterbart at det er en fosterbarnssituasjon, og
man kan dokumentere at man har fått overført foreldreansvaret,
er det altså åpent for i dagens regelverk å kunne
få familiegjenforening. Er det særlig sterke menneskelige
hensyn som i de enkelte sakene er en individuell vurdering av den
situasjonen som er, kan det også brukes i de
tilfeller man ikke klarer å fremlegge den typen
dokumentasjon.

Jeg har lyst til å understreke at
vi vet at i enkelte land med denne typen familiestrukturer er det også en
veldig stor attraktivitet i å få sine
barn sendt til land i Vesten. Vi har hatt en streng praksis på dette
området, fordi vi vet at det er mange barn som lever meget
mismodig, og som faktisk ikke har vist at de har vært
en del av den familien etter at de har kommet tilbake
til Norge.

 Kravene er altså dokumentasjon, at
man har fått overført foreldreansvaret, dokumentasjon
på at man faktisk har vært en del av familien
over lang tid. Da har man rett til familiegjenforening. Hvis man ikke
kan dokumentere det, kommer spørsmålet om det
ligger særlige, sterke menneskelige hensyn til grunn som
gjør at man skal kunne få familiegjenforening
på dette grunnlag.

Vi kommer til å se fortløpende
på om regelverket vårt er
i tråd med eller ikke i tråd
med Barnekonvensjonen. Hvis det skulle vise seg at vi ikke
praktiserer i tråd med Barnekonvensjonen, vil vi selvfølgelig
endre på de reglene vi har. Men jeg har samtidig
lyst til å understreke at det ikke er en vurdering.
Den vurdering vi har i dag, er at vi ikke er i strid med
Barnekonvensjonen i forhold til disse sakene. Vi har også et
generelt behov for å beskytte barn mot foreldre
som sender sine barn i lav alder til en mismodig tilværelse
i vårt land, fordi det er familiens rikdom. Det er ikke
til barnets beste. Vi må også være
klar over at det ikke er det å imøtekomme alle ønskene
om at de skal komme til Norge, som er det riktigste å gjøre
hvis vi skal ivareta barnets beste.





                

