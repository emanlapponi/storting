 I 1999 ble det åpnet for at asylsøkere
kunne få midlertidig arbeidstillatelse etter asylintervjuet
dersom det ikke var tvil om identiteten, eller
det var aktuelt å bortvise vedkommende. Arbeidstillatelsen
er midlertidig og gjelder inntil asylsøknaden er avgjort.
Hensikten med å gi asylsøkere lov til å arbeide mens
de venter på svar på asylsøknaden sin,
er å gi dem muligheten til å være selvhjulpne.
Det vil være en fordel for eventuell
hjemreise eller integrering i det norske samfunnet.

Når en person nektes tillatelse til å oppholde
seg i Norge, f.eks. etter avslag på søknad
om asyl, plikter vedkommende å forlate landet frivillig.
Dersom vedkommende ikke gjør det, skal politiet
om nødvendig føre vedkommende ut med tvang. I noen
tilfeller blir imidlertid utlendinger værende i landet
til tross for at de er nektet tillatelse til å oppholde
seg her.

Også slike utlendinger kan
få midlertidig arbeidstillatelse i påvente av
at uttransportering blir mulig. Det er et vilkår at utlendingen
søker om dette, og at det negative vedtaket for tiden ikke
kan iverksettes. Noen utlendinger har rett til midlertidig
arbeidstillatelse inntil det negative vedtaket kan iverksettes.
Dette gjelder utlendinger som hadde gyldig tillatelse på tidspunktet
for avslaget. For at det skal foreligge en slik rett, er det en
forutsetning at utlendingen selv ikke er skyld i at avslaget ikke
kan iverksettes, eksempelvis ved å nekte å medvirke
til å skaffe reisedokumenter. Det er viktig å merke
seg at en midlertidig arbeidstillatelse faller bort med en gang
det er mulig å iverksette vedtaket.
Selv om en midlertidig arbeidstillatelse er gitt for et bestemt
tidsrom, f.eks. seks måneder, faller tillatelsen bort umiddelbart
når vedtaket kan iverksettes.

Praksis er at personer med endelig
avslag på asylsøknaden ikke gis midlertidig
arbeidstillatelse dersom det er mulig for dem å reise hjem.
Dette gjelder selv om det ikke er mulig for norske
myndigheter å uttransportere dem til hjemlandet. Bak denne
praksisen ligger et ønske om å gi et
utvetydig signal om at når frivillig
retur er mulig, bør dette velges. For irakere innebærer
dette at de ikke gis midlertidig arbeidstillatelse etter
endelig avslag på søknad
om asyl, med mindre vedkommende tidligere har hatt midlertidig
tillatelse uten rett til familiegjenforening, en såkalt
MUF-tillatelse. Dersom det foreligger et konkret
arbeidstilbud, vil disse få midlertidig arbeidstillatelse
gyldig for seks måneder eller frem til retur
til Irak kan gjennomføres. Forlengelse av denne midlertidige
arbeidstillatelsen avhenger av at søkerne melder seg på returprogrammet
for irakiske borgere.

 Asylpolitikken er full av vanskelige valg man
må ta, og et av de viktigste valgene er
at vi ikke legger incentiver eller stimulanser
til at folk gjennom egen aktivitet kan forhindre at vi kan gjennomføre
de vedtakene som er fattet av norske myndigheter, f.eks.
om utsendelse. Det er riktig at det vil være noen personer – det
er ikke så veldig mange som ikke kan
reise tilbake til hjemlandet sitt bl.a. fordi de er statsløse – som
med dagens regelverk vil ha en relativt enkel adgang til å få midlertidig
arbeidstillatelse, forutsatt at identiteten deres er kjent.
Men vi gir ikke arbeidstillatelse til personer som vi ikke
vet hvem er, bl.a. av sikkerhetsgrunner. Når det gjelder
de som kan, hvis de frivillig hadde valgt det, reise til sitt eget
hjemland, mener jeg bestemt at det ville være
helt feil signal i en periode hvor Norge er
nummer to på toppen per capita i mottak av asylsøkere, å si
at man selv kan forhindre sin egen hjemreise ved ikke
frivillig å forlate landet, og motivere dem til det ved å gi
midlertidig arbeidstillatelse.

 Når det gjelder personer som frivillig
kan reise hjem hvis de selv går til sitt lands ambassade
og får reisedokumenter, men hvor vi ikke har mulighet
til å sende dem ut med tvang, vil jeg på det sterkeste
advare mot at man begynner å lefle med tanken på å stimulere
dem til å bli i landet ved å gi dem midlertidige
arbeidstillatelser.

Vi har et problem fordi Norge
oppfattes som å ha mye gunstigere vilkår for opphold
enn andre land. En av de tingene som gjør det,
er at vi har fått en tradisjon for at folk skal sendes
ut av politiet. I de fleste andre land i Europa
uttransporterer man ikke folk med tvang. Man fratar dem
tillatelsen og sier at de skal forlate landet. Og fra
1. januar kommer vi ikke til å gi tilbud til
personer som ikke frivillig reiser, bl.a. i norske
asylmottak. Det er fordi alle disse små dråpene
som kan synes rimelige i en enkeltsak, totalt sett gir det signalet
at i Norge gjelder det bare å henge
på og bli så lenge man kan, og så får
man til slutt en eller annen tillatelse. Slik kan vi rett
og slett ikke ha det lenger. Dette er avgjørende
for at vi ikke skal få en tilstrømning
av flere grunnløse asylsøkere og personer som
blir værende her fordi noen forteller dem at
det går an; hvis man bare holder seg her lenge
nok, så får man en mulighet til å bli.





                

 Jeg er enig i at den store veksten
i arbeidsledighet i Oslo og Akershus de siste årene
er et problem. Ikke minst er det et problem
for dem som blir gående arbeidsledige. Statistikk
fra Aetat viser at arbeidsledigheten i Akershus i oktober i år
lå på ca. 2,9 pst. og i Oslo
på 5 pst., mot et landsgjennomsnitt på 3,8 pst.
Det er altså forskjell mellom de to fylkene i
arbeidsledighetsprosent. Disse tallene er heldigvis litt lavere
nå enn de var i august i år, og viser trolig en
tendens i retning av utflating av vekst i arbeidsledighet.

De siste årene har vi opplevd en konjunkturnedgang
i flere næringer i Norge. Det gjelder både
i næringer som er typiske for sentrale strøk,
som IKT-bransjen, men også i mer tradisjonelle
næringer i andre deler av landet. I og med at Oslo
og Akershus huser hovedkontorfunksjoner for mange virksomheter i
andre deler av landet, vil denne regionen også merke
problemene som oppstår i andre regioner.

Regjeringen har på grunn av problemene
i næringslivet de siste årene lagt stor vekt på å føre
en politikk som gir bedre rammebetingelser for næringslivet,
gjennom å få ned den høye renten
og å senke kronekursen. Dette har vi nå langt
på vei klart, og dermed har vi et godt grunnlag for å få ny
vekst i næringslivet både i hovedstadsregionen
og i resten av landet. En viktig forutsetning for å få det
til er faktisk å holde igjen på offentlige budsjetter
og ikke bruke mer av oljeinntektene.

Jeg vil hevde at hovedstadsregionen står
godt rustet for fremtiden, både når
det gjelder næringsutvikling og sysselsetting
i regionen, og når det gjelder rollen som motor for nasjonal
utvikling. På viktige områder er det bare
i denne regionen vi finner spisskompetanse knyttet til forskning
og innovasjon og til spesialisert tjenesteyting. Denne regionen
har også en bredde i arbeidsmarkedet og dermed
kompetanse i arbeidsstyrken med mulighet for omstilling som er helt
unik i norsk sammenheng. I denne regionen finner vi også rikelig
tilgang på kapital til spennende prosjekter. Dette er noe
vi i større grad må kunne utnytte positivt. Samtidig
er vi nødt til å unngå at konsentrasjonen
til hovedstadsområdet blir for stor. Også denne
regionen har nytte av at andre deler av landet har vekst
i næringsliv og i bosetting. Utflytting av statlige virksomheter
kan være ett bidrag til å styrke arbeidsmarkedet
i andre byområder som har vekstpotensialer på de
aktuelle områdene.

Stortinget har nå anledning til å drøfte
Regjeringens helhetlige politikk overfor storbyene, i forbindelse
med behandlingen av storbymeldingen. I denne meldingen har Regjeringen
lagt frem forslag om bl.a. bedre koordinering
av statlig politikk overfor storbyene, å gi storbyene økt
handlingsrom til å utnytte sine muligheter, å overføre
mer makt og myndighet til storbyene, og å utrede endringer
i inntektssystemet som bl.a. tar hensyn til byenes spesielle utfordringer. Også dette
siste spørsmålet ligger nå til konkret
avgjørelse i Stortinget. Jeg håper representanten
Høglund vil bidra til at det blir et positivt utfall for
bl.a. hovedstaden og hovedstadsområdet, og at man ikke
her nok en gang velger å kapitulere og si at man ikke
skal ta hensyn til storbyinteressene.

 Jeg er enig i at både hovedstaden
og de andre større byene faktisk er en viktig
motor i forhold til den regionale
utviklingen og utviklingen i landet generelt sett. Det er slik at
vi har sterke kompetansemiljøer som har betydning for landets
utvikling også utenfor Oslo-området.
Vi har byer med kompetanse, ikke minst på forskning
og arbeidsmarkedssiden, som er internasjonalt anerkjent, og som
bidrar til at viktige eksportnæringer i Norge også har
et utviklingspotensial for fremtiden.

Et av hovedpoengene i vår storbymelding
har nettopp vært å sette søkelyset
på den sammenhengen mellom at byene får
en utvikling som er god, både når det
gjelder å løse trafikale problemer
og å løse sosiale problemer, og bruke
det som også faktisk kan bli et fortrinn, og
som er et fortrinn i veldig mange andre land, den etniske
sammensetningen som en motor for større grad av innovasjon,
som kan være et særtrekk også for
hovedstaden Oslo – alt dette sett i sammenheng
med å få vekstgraden i Norge opp totalt
sett. Men det er én viktig rolle som man må ha
som basis for statlig myndighet uansett, og det er at vi må holde
rammebetingelsene i orden for dem som skal være
hovedaktørene. Det gjelder næringslivet, det gjelder
kronekursen, det gjelder renten og det gjelder veksten
i offentlig sektor, som må tilpasses konkurranseutsatt
næringsliv.

 Jeg er enig i at å stimulere til god
infrastruktur er viktig for at Oslo-regionen skal fungere, men ikke
minst er det et faktum at mye av konkurranseutsatt næringsliv
i distriktene faktisk også transporterer sine
varer gjennom regionen. Jeg tror det er viktig å ha syn
for store transportprosjekter som foregår i Oslo. Et av
de viktige spørsmålene er om man kan avlaste sentrum
av Oslo ved f.eks. å ha andre havnemuligheter. Fjordbyen
er en interessant og spennende visjon
for innbyggerne i Oslo, men det er også et interessant
spørsmål i en infrastruktursammenheng om all belastningen
av trafikk skal gå gjennom kjerneområdene i Oslo.

Jeg mener at vi stiller opp for Oslo
og Akershus bl.a. gjennom Oslopakke 2. Vi stiller opp i forhold
til infrastrukturmidler ellers, og vi kommer tilbake igjen til alle disse
spørsmålene når vi skal behandle Nasjonal
transportplan. Jeg er helt enig i at det er viktig å ha
syn for at man må løse de trafikale
problemene i Oslo også av hensyn til både
næringsliv og distrikter ellers i landet. Jeg synes det
er en feil holdning når politikere velger å se
på dette som to motsetningsforhold. I vårt land
er vi svært avhengige av at også hovedstaden
fungerer.





                

