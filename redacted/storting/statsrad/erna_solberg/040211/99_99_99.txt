 La meg begynne dette svaret som jeg har begynt
mange svar på spørsmål på utlendingsfeltet
tidligere. Jeg vet at representanten Simonsen er kjent med at det
er Utlendingsdirektoratet og Utlendingsnemnda som behandler utvisningssaker
og andre saker etter utlendingsloven. Verken
departementet eller jeg har anledning til å gripe
inn i behandlingen av slike saker. Jeg har full tillit til at direktoratet
og nemnda foretar en forsvarlig behandling av de relevante fakta
i sakene innenfor dagens lovverk. Det betyr
at jeg ikke har lyst til å gå inn i
en eksemplifisering basert på enkeltsaker.

Derimot har jeg lyst til å si litt
om hva som er det generelle arbeidet vårt i forbindelse
med utvisningsregler. Utvisningsreglene er slik at utlendinger som
dømmes for forbrytelser med en viss nedre strafferamme,
kan utvises. Det er imidlertid også et vilkår
at utvisningen ikke utgjør et uforholdsmessig
tiltak overfor utlendingen selv eller dennes familie.
Den straffbare handlingen og alvorsgraden av denne skal altså veies
opp mot en vurdering av vedkommendes tilknytning til Norge. Momenter
som tillegges vekt i denne vurderingen, er bl.a. om utlendingen har
kommet til Norge i ung alder, hvor lenge utlendingen har
bodd i Norge, om utlendingen har ektefelle, barn eller
annen familie i Norge som de har kontakt med, om utvisning
vil medføre familiesplittelse, og hvilken tilknytning utlendingen
har til hjemlandet.

Det er noen spesielle begrensninger.
I saker hvor utlendingen er født i Norge, og senere har
hatt fast bopel her, kan vedkommende etter loven ikke
utvises. Dersom utlendingen kom til Norge som barn, og
i tillegg har bodd lenge i Norge, vil alvorsgraden i den eller
de straffbare forhold vedkommende er dømt for, måtte være
betydelig før utlendingsmyndighetene reagerer med utvisning.
En av grunnene til dette er at det norske samfunn må ta
et større ansvar for vedkommendes kriminelle løpebane
når utlendingen har hatt sin barndom i Norge. Norske
myndigheter har også på dette området
forpliktelser etter internasjonale regler, herunder bl.a.
Den europeiske menneskerettighetskonvensjon og FNs barnekonvensjon,
som nå er inkorporert i norsk rett.

Denne forholdsmessighetsvurderingen arbeider
departementet nå med. Den finnes i dag ikke forskriftsregulert.
Vi arbeider med et forsøk til endring i utlendingsforskriften,
som innebærer at vi også skal lage
en forskrift med klare reguleringer – forholdsmessighetsvurderinger. Bakgrunnen
for det er at vi jobber med å bedre situasjonen
for personer som er utsatt for vold og trakassering av utlendinger
som vurderes utvist. Blant annet kan forholdsmessighetsvurderingen
her slå feil vei i forhold til dem som er ofre. Derfor
vil det i forholdsmessighetsvurderingen spesielt bli lagt
vekt på om utlendingen utgjør en trussel mot noen
i Norge. Forslaget vil bli sendt ut på høring
i løpet av kort tid.

På bakgrunn av de samme hensyn har
Regjeringen også foreslått å senke
den nedre strafferamme for utvisning. Det er et forslag som har
vært ute på høring. Dette vil bl.a. gjøre
det enklere å utvise utlendinger som er dømt for
brudd på besøksforbud og for legemsfornærmelse,
som henger mye sammen med familievold. Disse sakene vil vi følge
opp i en odelstingsproposisjon
som vil bli oversendt Stortinget i løpet av våren.

Når det gjelder spørsmålet
om gjentatte brudd, vil dette også være
regulert i forhold til forholdsmessighetsvurderingen. Jeg vil se
om det er godt nok regulert i den forskriften om forholdsmessighetsvurdering
som vi nå arbeider med. Men vi kan altså ikke
komme unna at noen personer – enten
fordi de er født her, men ikke har norsk statsborgerskap, eller
fordi de har bodd her lenge – faktisk vil kunne ha vært
med på betydelig kriminell aktivitet uten at vi vil kunne
utvise dem. Det kan meget klart være i grenseland
når det gjelder internasjonale konvensjoner.

 Dette er et område hvor det ikke
skal nytte med politiske signaler. Det er det denne salen har vedtatt.
Dette skal være regulert i form av forskrift
og lov. Derfor jobber vi altså med å forskriftsregulere
hvilke vurderinger UDI faktisk skal gjøre.

Jeg er uenig med representanten Jan
Simonsen i det med automatikk i utvisning, og det kjenner jeg fra
mange tidligere debatter. Man skal altså ta hensyn til
de andre som en utvisning også berører,
bl.a. har barn rettigheter, og rettigheter til kontakt.

Så er det slik at vi har mange tilfeller
hvor vi utviser personer som har drevet med grov kriminell aktivitet, men
som har familie og barn, nettopp ut fra det prinsipp at
familien kan gjenforenes i andre land etter
Den europeiske menneskerettighetskonvensjonen. Det vil være
en vurdering av hvor grovt det man gjør, er, hvor tett
kontakten til det norske samfunnet er, og eventuelt
hvor tett kontakt man har til barna. Det er særlig hensynet
til barna som det legges vekt på i disse vurderingene.

 Som jeg har sagt, legger vi altså opp
til å skjerpe utvisningskravene i lovgivningen. Det vil
selvfølgelig også reflekteres sterkere
i forhold til de vurderingene UDI må gjøre på forholdsmessighetsbiten.

Jeg har likevel lyst til å understreke
at jeg ikke kan ta stilling til de påstandene
Jan Simonsen nå kommer med knyttet til disse enkeltsakene.
Det er for det første slik at Stortinget har vedtatt en
lov hvor enkeltsaker ikke behandles politisk. Det andre
er at jeg ikke har kunnskap til verken å motbevise eller
verifisere de påstander Jan Simonsen fremsetter når
det gjelder disse enkeltsakene. Jeg vet heller ikke noe
om forholdene til familien, hvilken tilknytning de har, og jeg kan ikke
gå inn på en vurdering av om det hadde vært
enkelt for dem å kunne gjenforenes i et annet land eller
ikke.

Vi vil nok få en diskusjon om dette
her i Stortinget, for det er bl.a. kommet forslag om at de som kommer
til landet før de er fylt 14 år, altså før
den kriminelle lavalder, ikke skal kunne utvises i det hele
tatt. Det er en vurdering som nå foretas av lovutvalget,
så jeg tror vi kommer tilbake til lovreguleringer på dette
området i løpet av relativt kort tid.





                

