 Det er ikke grunnlag for å konkludere
med at man generelt er tilfreds med et inntektssystem, når
Regjeringen nettopp har nedsatt et nytt inntektsutvalg.
Man nedsetter ikke offentlige utvalg fordi man er tilfreds
med situasjonen. Det er ikke nødvendig å sysselsette
mennesker og bruke penger på den type
ting hvis man ikke mener at det er grunnlag
for å se ting på nytt.

I 2004 fikk Akershus fylkeskommune 10 mill.
kr i ekstra skjønnsmidler begrunnet med økte
kapitalkostnader som følge av en sterk elevtallsutvikling.
Det er klart at vi i Kommunaldepartementet har et fokus på nettopp det
spørsmålet også i forhold til
skjønnsfordelingen, men det er altså den totale
summen av penger og fordelingen mellom primærkommuner
og fylkeskommuner og veksten i de frie inntektene som
på en måte er de to mest avgjørende
tingene for Akershus fylkeskommune, ikke fordelingen gjennom
inntektssystemet. Når vi er ferdige med den omfordelingen
som skjer etter sykehusreformen, er det altså Akershus
fylkeskommune som vil fremstå som den som får
mest glede av det som har skjedd i forhold til omfordeling av midlene
som fylkeskommunen har. Det samme gjelder, forutsatt at Stortinget ikke fatter
urealistiske vedtak om hvordan man skal ta ut trekket, rus og barnevern.
Jeg minner om at Stortinget to ganger har instruert meg til å ha
individuelle forhandlinger med fylkeskommunene om uttrekket. Hvis
vi skulle gjort det, og lagt til grunn det de fylkeskommunene som er
misfornøyde, gjør, så ville det rammet
Akershus fylkeskommune.

