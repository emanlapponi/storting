 Målet med inntektssystemet er å oppnå en
fordeling av tilskuddene som bidrar til å sette kommunene
og fylkeskommunene i stand til å yte et likeverdig tjenestetilbud
til sine innbyggere. For å oppnå dette
målet tas det ved fordelingen av rammetilskuddet hensyn
til ulikheter i kommunenes og fylkeskommunenes kostnader og ulikheter
i skatteinntekter.

Inntektssystemets kriterier fanger opp variasjonene
i elevtallsutviklingen mellom fylkeskommunene. Det betyr
at Akershus gjennom inntektssystemet kompenseres fullt ut for en
elevtallsutvikling som er sterkere enn landsgjennomsnittet. Denne
kompensasjonen skjer også fra og med 2003, samme år
som veksten i befolkningen inntreffer. Det var en endring
som denne regjeringen gjennomførte fra 2003. Fylkeskommunene
samlet vil få en betydelig elevvekst de nærmeste årene.
Om den generelle veksten i befolkningen skal kompenseres
gjennom økte inntektsrammer, er et budsjettspørsmål, ikke
et spørsmål om utformingen av inntektssystemet.
For 2004 fikk fylkeskommunene en sterkere vekst i de frie inntektene
enn kommunene som følge av den sterke veksten
i antall 16–18-åringer. Det vil også i
budsjettopplegget for 2005 bli tatt hensyn til den sterke elevtallsutviklingen
i fylkeskommunene.

I prinsippet omfatter utgiftsutjevningen som
skjer i inntektssystemet, både driftsutgifter
og kapitalkostnader. Det har likevel de siste årene
vært fokusert på om inntektssystemet godt nok
fanger opp de økte kapitalutgiftene som følge
av sterk befolkningsvekst.

I oktober 2003 nedsatte Regjeringen Inntektssystemutvalget.
I mandatet ble utvalget spesielt bedt om å vurdere
kommunenes kapitalkostnader og i hvilken grad kommunene i dag får
tilskudd i tråd med utgiftsbehovet. Som grunnlag for arbeidet
skal det bl.a. ligge en utredning fra SSB om
kapitalkostnadene ved skolebygg – Prosjektet «Analyse
av kapitalslit og investeringer i kommunale skolebygg».
Det er også nedsatt et utvalg for å vurdere
dagens kommunale eiendomsforvaltning og behovet for endringer. Det
skal være kontakt mellom disse to utvalgene,
så man får belyst spørsmålet
om bygg på en skikkelig måte både
av Inntektssystemutvalget og av utvalget som ser på kommunal
eiendomsforvaltning. Inntektssystemutvalget legger frem sin innstilling
innen 1. juli 2005.

Så er det slik at vi har endringer
i inntektssystemet hvor kriteriene pr. dags dato ikke
slår fullt ut på bakgrunn av oppgjøret
for sykehusreformen. Når sykehusreformeffektene er tatt
fullt ut, slik at det er inntektssystemets kriterier som
slår ut, vil Akershus fremstå som en av de største
vinnerne i form av økt andel av pengene som overføres
til fylkeskommunene. Men også for 2004 og 2005
vil det fortsatt være en overgangsperiode etter sykeshusreformen.
Noen av de samme effektene, men i langt mindre skala,
vil også skje når man er ferdig med trekket
for de andre oppgavene som senere er tatt ut, rus og barnevern.
Inntektssystemets kriterier om elevtall vil slå mye sterkere
ut fremover, for det vil være hovedoppgaven som
inntektssystemet skal finansiere. Akershus vil gjennom inntektssystemkriteriene
få større økonomisk uttelling i årene
som kommer, når vi er ferdig med overgangsperioden og har
fått ut trekket.

