  Innledningsvis vil jeg få presisere
at jeg etter utlendingsloven ikke har anledning til å gripe
inn i denne saken, instruere om et gitt resultat eller lage endringer
som forutsetter bare å løse en enkelt sak. Saken
er fortsatt til behandling i Utlendingsdirektoratet, og det er uheldig,
basert på den loven som Stortinget har vedtatt, hvis statsråden
skal stå i Stortinget og ha sterke meninger om hvilket
utfall en slik sak skal ha. Det vil jeg oppfatte som et brudd på det
lovverket som faktisk er vedtatt i denne salen.

Men jeg har lyst til å understreke
på det mer generelle grunnlaget at saker som dette er meget
vanskelige. Det er ikke enkelt å gi et uttømmende
svar på hvilke tilfeller som burde kvalifisere for oppholdstillatelse
i Norge. Tillatelse om familiegjenforening forutsetter at slektskapsforholdet
består over en lang periode. Faller slektskapsforholdet
bort, er derfor utgangspunktet at retten til oppholdstillatelse
ikke lenger er til stede. Det må imidlertid presiseres
at det i regelverket er åpning for å kunne legge vekt
på at utlendingens ektefelle har gått bort på en
slik tragisk måte, gjennom bestemmelsene om opphold på grunnlag
av sterke, menneskelige hensyn.

Videre vil vedtak om bortfall av oppholdstillatelse
aldri bli truffet uten at berørte utlending blir forhåndsvarslet.
Berørte utlending vil alltid gis anledning til å redegjøre
for sin situasjon før vedtak fattes.

Jeg vil også få lov til å understreke
at det er en allmenn oppfatning at det å miste sin tillatelse
til å være i Norge tilsvarer det som i spørsmålet
formuleres som «å bli utvist». Å bli
utvist er noe annet juridisk enn å miste grunnlaget for
sin oppholdstillatelse. I denne saken er det spørsmål
om oppholdstillatelse og ikke et spørsmål om utvisning.
Utvisning er altså noe vi foretar fordi en person begår
en kriminell handling eller bryter utlendingsloven ved å være
her ulovlig.

