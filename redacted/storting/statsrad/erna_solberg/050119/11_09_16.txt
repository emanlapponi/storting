 Jeg har lyst til å gjøre
oppmerksom på at vi for to år siden gjennomførte en
reform hvor vi overførte mer av Kommunaldepartementets
arbeid knyttet til det regionale utviklingsarbeidet, også spørsmålet
om omstillingsstatus, til fylkeskommunene. Jeg mener at fylkeskommunene
ut fra sitt ansvar som regional utviklingsaktør er den
beste og nærmeste til å vurdere og avgjøre
omstillingsstatus i enkeltkommuner. Det er i henhold til St.meld.
nr. 19 for 2001-2002, om oppgavefordeling på regionalt
nivå, som på dette punktet etter hvert fikk bred
tilslutning fra andre partier i Stortinget.

Fylkeskommunen som regional utviklingsaktør
er også ansvarlig for å følge opp omstillingskommunene
i sin anvendelse av midler. Dette er også den korrekte
ansvarsdelingen, som sagt, etter den budsjettstrukturen som vi har
vedtatt etter reformen. Fra og med 2003 fikk altså fylkeskommunene
et større ansvar for bruken av de distriktspolitiske virkemidlene,
og man overførte pengene som Kommunaldepartementet tidligere
kontrollerte.

Fylkeskommunene skal i samarbeid med det regionale partnerskapet
fordele rammer til de operative aktører. Det innebærer
at fylkeskommunene i langt større grad enn tidligere kan
prioritere geografiske områder som de mener bør
få større oppmerksomhet. Denne løsningen
er også mindre byråkratisk enn den gamle ordningen,
da Kommunal- og regionaldepartementet tildelte omstillingsstatus.
Det er altså ikke lenger slik, som det kan synes av spørsmålet,
at vi tildeler kommuner omstillingsstatus. Det er en status som
gis av fylkeskommuner, ikke av staten.

Møre og Romsdal fylke fikk i 2004
75,5 mill. kr over kap. 551 post 60 til regional utvikling. Av dem
var 5 mill. kr skjønnsmessig tildelt til omstillinger
i fylket. Tilsvarende er 7,5 mill. kr av 2005-tildelingen skjønnsmessig
tildelt for å møte omstillingsutfordringene særlig i
Vanylven og på Smøla. Det betyr at Møre
og Romsdal har fått en prioritering ekstra fordi man har
kommuner med omstillingsutfordringer, men det er opp til fylkeskommunen å prioritere
hvor mye man vil gi til dette.

Møre og Romsdal fylke har vært
i dialog med Vanylven kommune om omstillingsutfordringene i kommunen i
to–tre år. Vanylven kommune har vist vilje og
evne til å møte de omstillingsutfordringene dagens
situasjon gir. Kommunen er videre gitt omstillingsstatus av fylket
fra og med 2004, noe som vil vare i fire år, ut 2007. Videre er
det etablert et lokalt partnerskap med bl.a. Møre og Romsdal
fylke og Innovasjon Norge, som arbeider med omstillingsutfordringene
i Vanylven. Arbeidet er organisert gjennom etableringen av selskapet
Vanylven Vekst. Møre og Romsdal fylke har i 2004 bevilget
1 mill. kr til dette arbeidet, og kommunen tilsvarende.

Jeg har fått informasjon om at nærings-
og miljøutvalget i Møre og Romsdal fylke vil se
nærmere på bevilgningene til omstillingsarbeid
i Vanylven kommune i løpet av kort tid.

