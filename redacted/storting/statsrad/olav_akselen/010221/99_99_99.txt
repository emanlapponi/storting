  Regjeringa sin politikk er at ei utviding
av oljeaktiviteten nordover også skal gje positive verknader
for dei nærliggjande områda på fastlandet. Det
har derfor vore svært viktig at lokaliseringsbeslutningar
blir fatta ut frå ei brei vurdering der også verknadene
for dei aktuelle lokalsamfunna og dei ulike regionane blir tillagde
vekt. Det er pr. i dag etablert driftsmiljø i Kristiansund,
Stjørdal og Harstad og baseverksemd i Kristiansund, Brønnøysund
og Sandnessjøen.

Oljeaktiviteten blir styrt ut frå eit
heilskapleg og langsiktig perspektiv, og for å byggja opp
langsiktige og konkurransedyktige verksemder er det ikkje ønskjeleg å etablera
for mange og spreidde driftsmiljø, men heller å få auka
aktiviteten ved dei allereie etablerte miljøa.

I samband med ei eventuell utbygging av Skarvfeltet vil
BP vurdera å greia ut Nordland for lokalisering av driftsorganisasjon,
forsyningsbase og helikopterbase.

  Det er slik at spørjaren og statsråden
i dette tilfellet ønskjer det same, nemleg at aktiviteten
skal bli spreidd nordover, og at dei delar av landet som i dag ikkje
fullt ut har fått nytte av oljeaktiviteten, skal få oppleva
det i framtida.

Så finst det visse reglar som ein
må halda seg til, og eg føler det vil vera feilaktig
av meg å forskuttera den prosessen som skal vera i samband
med det arbeidet som BP no har sett i gang. Men lokalisering og
omsyn til lokalmiljø vil sjølvsagt vera
avgjerande og ha mykje å seia for Regjeringa når
den skal vurdera desse spørsmåla når
så langt kjem.

Eg vil dessutan leggja til at oljeselskapa
sjølve har eit ansvar for å sørgja for
at dei lokalmiljøa som det gjeld, dreg nytte av denne typen
aktivitet.

  Stortinget har med jamne mellomrom diskutert
desse spørsmåla. 

Eg oppfattar det slik at i denne salen er det
eit ønske om at aktiviteten skal bli spreidd ut over så store
delar av landet som mogleg. Samtidig har Stortinget slått
fast at det må vera ein viss storleik og eit visst omfang
på dei aktivitetane som ein lokaliserer til dei ulike plassane,
til dei ulike basane. Dermed blir ein del av min jobb å syta for
at dei basane som allereie er etablerte, får aktivitet, slik
at dei kan halda oppe drifta ved sine basar. Det er det som er grunnlaget
for det arbeidet eg vil gjera.

Elles vil eg gjenta at oljeselskapa sjølve
har eit stort ansvar for å syta for at det er forståing
i befolkninga, bl.a. i Nordland, for at den aktiviteten dei driv
langt til havs, sjølvsagt har samanheng med den aktiviteten
som dei driv på land i same området.

