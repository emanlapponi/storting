  Då eg har vanskeleg for å kjenna
meg igjen i premissane i spørsmålet, ser eg behovet
for å oppdatera Stortinget på kva som har skjedd
i denne saka. 

I samband med budsjettet for 1998 gjorde Jagland-regjeringa
framlegg om å oppretta eit teknologifond og eit miljøfond.
Desse fonda skulle m.a. støtta tiltak for å få fram
ny, betre og meir miljøvennleg teknologi, m.a. CO2-reduserande
tiltak. Som tidlegare parlamentarisk leiar i Venstre er sikkert
Kvassheim kjend med at forslaget om eit teknologifond blei fjerna
av Bondevik-regjeringa. Miljøfondet blei også sterkt
redusert. 

I mangel på framdrift i denne saka
la eit fleirtal i Stortinget beståande av Høgre,
Arbeidarpartiet og Framstegspartiet inn ein merknad om auka forsking
på dette feltet i samband med budsjettet for inneverande år.
Sentrumspartia var ikkje med på denne merknaden. Det tolkar
eg som at desse partia så seint som i desember i fjor ikkje såg
behovet for ei slik forsking. Heldigvis brukte desse partia juleferien
godt, for i februar i år såg òg desse
partia behovet for slik forsking. 

Sjølv om eg ser behovet for å ta
igjen noko av det me har tapt dei siste åra på dette
området, vil eg leggja meg på den framdrifta den
førre regjeringa la opp til. Eg vil her visa til spontanspørjetimen
den 16. februar i år, der Arnstad opplyste at
ho ville fremja forslag om eit program for utvikling av CO2-fri
gasskraftteknologi i samband med neste års statsbudsjett,
og at eit arbeid blei sett i gang for å etablera eit slikt
program. Eg vil vidareføra dette arbeidet. Den nye regjeringa
ser føre seg at satsinga primært skal dekkja tre
behov:

		å vidareutvikla teknologien
på område der Noreg allereie er langt
framme internasjonalt

		å vidareutvikla den kompetansen dei norske forskingsmiljøa
har innanfor enkelte prioriterte forskingsområde som er
viktige for utviklinga av denne teknologien

		å utvikla og styrkja samarbeidet mellom norske
og internasjonale forskingsmiljø på området

Regjeringa vil arbeida vidare med å utforma
eit slikt program.

  Eg er sjølvsagt glad for at det no
er semje på dette området, og at sentrumspartia
no er einige med dei andre partia på Stortinget om at ein
bør satsa på å få fram CO2-fri
teknologi. Med bakgrunn i at me har tapt ein del år på dette
området, er eg einig i at det er viktig å satsa
og koma raskt i gang med dette arbeidet.

Eg viste i innlegget mitt til den tidlegare
olje- og energiministeren, Marit Arnstad, som i spørjetimen
den 16. februar i år skisserte framdrifta på dette
opplegget. Den nye regjeringa ønskjer å ha den
same framdrifta på dette området som den førre
regjeringa hadde.

  Eg må innrømma at eg har vanskeleg
for å sjå at det har vore mangel på positive
signal. Arbeidarpartiet fremja forslag allereie i 1997 der me ønskte å få ei
auka satsing på dette området. Det var Bondevik-regjeringa
som fjerna den satsinga den gongen. Det må me respektera.
Me skal medverka til å ta igjen noko av det tapte.

Men spørsmålet som representanten
Kvassheim no stiller, ligg etter mitt syn utanom det spørsmålet
som var bakgrunnen for mitt svar, nemleg om ein skulle få sett
i gang eit program mellom myndigheiter og bedrifter for å få utvikla
ny renseteknologi. Der vil eg halda fast på at me har store
ambisjonar. Når det gjeld framdrifta, vil me leggja oss
på den framdrifta som den førre regjeringa la seg
på. Men dei andre spørsmåla, om avgiftslette
osv., er etter mitt syn noko anna.





                

 Eg trur det er rett å informera litt
om dei faktiske forholda knytte til denne saka. Det er rett at tidlegare
konsernsjef i Statoil, Harald Norvik, har inngått ein avtale
med styret i Statoil som sikrar han pensjon frå og med
den dagen han formelt sluttar i selskapet.

Harald Norvik tiltredde stillinga som konsernsjef
i Statoil den 15. januar 1988. Etter tilsetjingsbrevet og tilsetjingskontrakten,
datert den 8. januar 1988, hadde Norvik krav på å få full
løn i to år dersom han seinare gjekk av etter
selskapet sitt ønske. Norvik sine pensjons- og forsikringsordningar
skulle følgja dei til kvar tid gjeldande vilkår
i Statoil. Frå fylte 60 år hadde Norvik og Statoil ein
gjensidig rett til å pensjonera Norvik på vilkår
som skulle avtalast seinare.

Ein ny avtale mellom Statoil og Norvik blei
inngått den 23. oktober 1996 og godkjend i styret den same
dagen. Denne avtalen regulerer meir i detalj Norvik sine rettar
og plikter. Det blei m.a. avtalt at Norvik ikkje kunne utføra
arbeid for verksemder som heilt eller delvis konkurrerer med kjerneverksemda
til Statoil eller datterselskap eigde av Statoil, utan at dette
var skriftleg godkjent av styret i Statoil. Brot på dette
vilkåret ville medføra at rettane etter pensjonsavtalen
fall vekk.

Norvik sin rett til to års løn
dersom hans slutta etter selskapet sitt ønske, står
ved lag i avtalen frå 1996. I tillegg blei det tatt inn
eit alternativ. Statoil kunne dersom særlege grunnar låg
føre, og etter oppmoding frå Norvik, samtykkja
i at han slutta og likevel innvilga at han straks fekk utbetalt
fullt opptent pensjon dersom han på det tidspunktet hadde
vore konsernsjef i tolv år eller meir. Dersom dette alternativet
blei nytta, ville retten til to års løn falla
vekk. Det er også tatt med i dette alternativet at det
under visse forhold kan skje ein reduksjon i pensjonsutbetalinga
det enkelte år fram til han fyller 60 år.

Statoil er eit aksjeselskap. Det følgjer
av aksjelova at dagleg leiar blir tilsett av styret. Dermed vil
styret også vera ansvarleg for å fastsetja dei
vilkåra som skal gjelda for dagleg leiar i selskapet, f.eks.
løn, pensjon, sluttvilkår m.m. Det er altså styret
i Statoil som har inngått avtalen med tidlegare konsernsjef
Norvik, og som dermed har ansvaret for å følgja
opp denne avtalen.

Elles vil eg slutta meg til dei vurderingane
som statsministeren tidlegare i dag gav uttrykk for i spontanspørjetimen
i eit svar til representanten Kristin Halvorsen om den same saka.

  For det første er det interessant
at Framstegspartiet plutseleg er blitt opptatt av statleg eigarskap,
og det er interessant dersom Framstegspartiet no ønskjer
at ein skal ha andre reglar for desse selskapa enn for dei private.

Denne avtalen er fullt og heilt styret sitt
ansvar, det er dei som har inngått denne avtalen, og det
er i tråd med aksjelova, uavhengig av om det er staten
som eig aksjane eller om det er private.

På eit spørsmål
tidlegare i dag frå representanten Kristin Halvorsen til
statsministeren om det same gav statsministeren klart uttrykk for
kva han meiner om denne avtalen, og eg sluttar meg fullt og heilt
til kva statsministeren sa i den samanhengen.

  Eg merkar meg igjen at det er teikn til ein
ny politikk frå Framstegspartiet si side på dette
området, nemleg at generalforsamlinga skal begynna å blanda
seg opp i det som er styret sine oppgåver i dei statlege
bedriftene. Det er heilt i strid med det dette partiet tidlegare
har stått for når det gjeld dei statlege selskapa.

Når det gjeld sjølve avtalen,
er den, så langt eg har grunnlag for å uttala
meg, ein avtale som er juridisk bindande. Eg har ikkje moglegheit
til å kommentera dette noko utover det i dag.

