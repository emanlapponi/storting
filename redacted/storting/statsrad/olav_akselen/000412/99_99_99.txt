  Søknaden frå Viken Energinett
AS gjeld oppgradering av spenninga på eksisterande luftlinje
frå Abildsø til Tøyen. Planane går
ut på å heva spenninga frå 47 kV til
132 kV for å sikra straumforsyninga til dei søraustlege
delane av Oslo. Viken Energinett AS har planlagt eit ca. 200 meter
langt jordkabelanlegg inn til stasjonen på Abildsø.
Det er ikkje planlagt endringar i talet på master eller
dimensjonane på sjølve linjene, og byggjeforbodsbeltet
vil ikkje bli utvida.

Denne søknaden ligg no til handsaming
i NVE.

NVE har kunngjort høyring av søknaden
og utlegging av denne til høyring i samsvar med reglane
i energilova. Søknaden har òg vore gjennom ein
høyringsrunde i høve til grunneigarane og andre
som saka gjeld. Høyringsfristen var den 28. februar
i år.

NVE går no gjennom dei fråsegnene
som har kome inn, for å sjå om det er nødvendig
med fleire utgreiingar og opplysningar før ein kan ta endeleg
stilling til om Viken Energinett AS skal få løyve,
og kva for vilkår som skal setjast til dette løyvet.

NVEs vedtak om konsesjon kan seinare påklagast
til departementet etter forvaltningslovas reglar. Som klageorgan
kan departementet difor ikkje engasjera seg i ei sak som ligg i
NVE. Eg ber difor om at representanten Danielsen har forståing
for at eg her ikkje kan gå nærare inn på vurderingar
av om kabling skal setjast som vilkår eller ikkje. 

