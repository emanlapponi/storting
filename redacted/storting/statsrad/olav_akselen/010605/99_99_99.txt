Ved ein del utbyggingar på kontinentalsokkelen blei kostnadene større enn planlagt. Det har vore grunn til uro med omsyn til desse auka kostnadene og dei tapa dei inneber, men òg med omsyn til den tiltrua ein må ha til kostnadsoverslaga som ein får presentert i tilknyting til framtidige utbyggingar.




På slutten av 1990-åra fekk me ein urovekkjande auke i utbyggingskostnadene på mange prosjekt. Derfor blei det sett ned eit eige utval for å sjå på kostnadsauken og prøva å finna forklaringa på det som hadde skjedd. Utvalet konkluderte med at det var fleire ulike grunnar som drog i same retning. Det er naturleg at Riksrevisjonen har undersøkt styresmaktene si rolle i forhold til desse overskridingane.




Eg synest at Riksrevisjonen har gjort ein god jobb med å kartleggja styresmaktene si rolle i desse tre prosjekta som er omhandla. Riksrevisjonen omtalar eit kjernepunkt i departementet sin funksjon i forhold til planane for utbygging og drift. Det er viktig at ein ved vurdering av utviklinga av prosjekta på kontinentalsokkelen har in mente kva rolle styresmaktene har, og kva rolle utbyggjarane har.




Når eit utbyggingsprosjektet blir vedtatt, først av eigarane til feltet, og seinare godkjent anten ved kgl. resolusjon eller i form av vedtak her i salen, er det på grunnlag av det arbeidet som er gjort av dei deltakarane som er økonomisk engasjerte i prosjektet. Det gjeld prosjekteringa, det gjeld val av tekniske løysingar og ulike vurderingar knytte til kostnader og inntekter. Styresmaktene vil kunna sjå på verknadene av endringar i dei føresetnadene som er gjorde, men det er veldig vanskeleg for styresmaktene å verifisera dei tala som er gjevne av utbyggjarane. Derimot har styresmaktene heilt klare roller og oppgåver. Dei har eit ansvar for å sjå til at utbygginga oppfyller dei krava som er sette for slike utbyggingar. Styresmaktene må òg ha oversyn over verknadene av utbygginga, og sjå til at prosjekta blir gjennomførte på ein måte som er forsvarleg med omsyn til ressursane som ein f.eks. finn i dei ulike felta.




Prosjekta blir planlagde, prosjekterte og bygde av dei som er mest kompetente til å gjera jobben, med andre ord av operatøren. Det er oljeselskapa og ingeniørselskapa som har denne kompetansen, og som dermed er best eigna til å vurdera kostnadene knytte til dei ulike utbyggingane. Det er derfor deira oppgåve å prosjektera slik dei meiner er mest kostnadseffektivt. Sjølv om kompetansen er høg på dette området, og sjølv om ein nyttar dei beste miljøa i Noreg, kan det òg henda at desse miljøa tar feil.




Det er mange grunnar til at utbyggingsprosjekt blir meir kostbare eller får mindre inntekter enn kva som var venta, og det er viktig at ansvaret for dei endringane som skjer undervegs, blir klargjort.




Riksrevisjonen meiner også at det er avdekt manglar ved dei ulike følsemdsanalysane for prosjekta. Riksrevisjonen meiner at styresmaktene burde ha sytt for at rettshavarane gjennomførte og dokumenterte fullstendige uvisse- og følsemdsanalysar. Det vil alltid vera ulike vurderingar knytte til slike følsemdsanalysar, og kor omfattande dei bør vera. Men det er jo heilt tydeleg i desse sakene vi snakkar om her, at analysane ikkje har dekt det området som seinare viste seg å bli resultatet av utbyggingane. Derfor er det lett å seia seg einig i at følsemdsanalysane ikkje var tilstrekkelege i dette tilfellet. I lys av Riksrevisjonen sine merknader på dette punktet vil departementet i framtida ha større merksemd retta mot slike analysar enn tilfellet har vore til no. Slike følsemdsanalysar er ein grei måte å sjå verknadene på av eit breitt spekter av uventa hendingar, men dei betrar ikkje nødvendigvis dei reelle forholda knytte til prosjekta.




Eg trur at styresmaktene også i framtida må følgja dei prinsippa som er lagde til grunn for sakshandsaminga til no, men at ein har større merksemd mot dei forholda som Riksrevisjonen tar opp i sin rapport.




Komiteen ber departementet på eigna vis koma tilbake til Stortinget med erfaringar knytte til gjennomgangen av denne typen saker, og det vil sjølvsagt bli gjort.




 Det var dette eg avslutningsvis prøvde å gje eit svar på i innlegget mitt. Det er tydeleg at eg ikkje har ordlagt meg klart nok, men eg kan sjølvsagt stadfesta det som saksordføraren her etterlyser, at ein slik gjennomgang vil bli sett i verk, og at den skal koma til Stortinget på eit vis som gjer at Stortinget òg får ei moglegheit til å ta stilling til dei spørsmåla når så langt kjem.




