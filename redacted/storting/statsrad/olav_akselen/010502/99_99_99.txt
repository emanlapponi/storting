  Noregs vassdrags- og energidirektorat
gav den 7. november i fjor Tafjord Kraftnett AS og Tussa
Nett AS løyve til å byggja ei kraftoverføring
på 132 kV frå Nørve i Ålesund via Sula
og Hareid kommunar til Hareidseidet i Ulstein kommune. 

NVE har mottatt klagar på vedtaket
sitt. NVE fann på bakgrunn av klagane ikkje grunnlag for å endra
konsesjonsvedtaket, og sende derfor saka til Olje- og energidepartementet
til vidare behandling den 20. februar i år. 

Representantar frå Olje- og energidepartementet
hadde onsdag og torsdag i førre veke på vanleg
måte møte og synfaring med klagarane i saka. 

Departementet vil begynna behandlinga av denne saka
no, og me vil då vurdera alle spørsmåla
klagarane tar opp. I samband med denne prosessen vil departementet
vurdera om det òg trengst eventuelle tilleggsutgreiingar.
Departementet legg elles til grunn den forvaltingsstrategien om
bruk av jordkabel som blei lagd fram for Stortinget i St.prp. nr.
19 for 2000-2001, og som Stortinget slutta seg til ved behandlinga
av Innst. S. nr. 67 for 2000-2001. Strategien inneber bl.a. at alle
pålegg om kabling blir bygde på eit skjønn,
der ein legg særleg vekt på forholdet mellom miljø,
estetikk og kostnader. 

Når det gjeld dei helsemessige forholda,
legg departementet til grunn dei tilrådingane som Sosial-
og helsedepartementet og Statens strålevern til kvar tid
gjev med omsyn til kraftleidningar og elektromagnetiske felt. Eg viser
her til at Sosial- og helsedepartementet i St.prp. nr. 1 for 2000-2001
fremja forslag om at det ikkje var grunnlag for å endra
forvaltningsstrategien for dette området, som Stortinget
slutta seg til i samband med behandlinga av St.prp. nr. 65 for 1997-98,
jf. Innst. S. nr. 252 for 1997-98. 

Olje- og energidepartementet vil på vanleg
måte ta kontakt med Sosial- og helsedepartementet i helsespørsmål
og med Miljøverndepartementet i miljøspørsmål. 

Eg håpar at representanten Kongshaug
har forståing for at eg ikkje i dag kan gå nærare
inn på kva som måtte bli resultatet av klagesaka
før me har hatt denne saka til grundig behandling i departementet.
Men eg kan garantera at me arbeider grundig med saka. Eg har personleg hatt
kontakt med innbyggjarane og andre involverte, inkludert ordføraren
i kommunen. Eg tar den bekymringa dei uttrykkjer, på alvor.
Frå departementet si side vil me halda trykket oppe i denne
saka, slik at både innbyggjarane og utbyggjarane får
ei avklaring på denne saka så raskt som mogleg. 

  Det er sjølvsagt slik at det finst
retningslinjer for kva for fysiske inngrep ein kan gjera i eit område
med den type vernestatus som me her snakkar om. I det arbeidet som
skal gjerast av Olje- og energidepartementet, vil me derfor har
tett dialog med Miljøverndepartementet, slik at desse retningslinjene
blir følgde vidare opp. 

Så vil eg igjen be om forståing
for at eg ikkje kan vera meir konkret enn eg er i dag, rett og slett
fordi det her skal gjerast eit grundig arbeid. Dette arbeidet ville
det bli lagt band på dersom statsråden allereie
i dag gav svaret på kva som ville bli sluttresultatet av
den behandlinga. Men dei spørsmåla som her blei
tatt opp av representanten, vil sjølvsagt bli tatt svært
alvorleg i den vidare prosessen. 

  Det er dessverre slik at kostnadene ved jordkabel
er atskilleg dyrare enn ved luftspenn, elles kunne desse problema
ofte vore løyste på ein mykje enklare måte.
Men det finst eit system som gjer at ein òg kan påleggja
kabling der ein ut frå ei samla vurdering finn at det er
den beste måten å gjera dette på. Då tar
ein sjølvsagt omsyn til kostnadene dette vil medføra
for utbyggjarane, men ikkje minst tar ein omsyn til dei negative
verknadene eit eventuelt luftspenn vil ha. Den prosedyren vil òg
bli følgd i denne saka. 





                

