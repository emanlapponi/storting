 La meg starte med å takke representanten Kambe for spørsmålet.


Som annonsert i forbindelse med behandlinga av Dokument 8:125 S for 2010–2011 i Stortinget 31. mai 2011, jf. også svar på skriftlige spørsmål, nr. 617 og nr. 718 for 2010–2011, har departementet igangsatt en gjennomgang av reglene for fastsettelse av bidrag etter fylte 18 år for å vurdere om gjeldende regler fungerer etter hensikten. Arbeidet er godt i gang, men gjennomgangen har tatt noe mer tid enn opprinnelig antatt. Gjennomgangen foretas på bredt grunnlag, og ordningen som helhet er gjenstand for vurdering. Temaer og momenter som er av sentral betydning for den helhetlige vurderinga, er barns egen inntekt og låne- og stipendordninger, inkludert borteboerstipend. Dette er vurderingstemaer som også forslagsstillerne har nevnt i Dokument 825 S for 2010–2011.


Min foreløpige vurdering er at det er mulig å endre dette gjennom forskrift. Det er f.eks. mulig å åpne for at det gis adgang til å vurdere selve størrelsen på bidrag etter 18 år skjønnsmessig. Ved den skjønnsmessige vurderinga vil bl.a. lån og stipend ungdommen mottar fra Lånekassen, kunne tillegges betydning.


Et forslag som skissert, bør presiseres i forskrift og må sendes på alminnelig høring før det kan vedtas. Erfaringsmessig tar en slik prosess noe tid, og det er derfor vanskelig for meg å si eksakt når eventuelle endringer kan iverksettes, slik representanten Arve Kambe ber om, men det trenger ikke å ta veldig lang tid dersom det ikke framkommer store motforestillinger mot en slik framgangsmåte.


