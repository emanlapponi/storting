 La meg igjen starte med å takke for spørsmålet.


Tall fra Statistisk sentralbyrå viser at det i løpet av 2011 var 2 700 flyttinger av barn i barnevernet. En del av disse flyttingene er planlagte flyttinger fra ett tiltak til et annet, andre flyttinger er utilsiktet, slik som når barnet flytter fra en fosterhjemsplassering som ikke fungerer.


Kommunen registrerer flytting for alle barn i barnevernet med ett eller flere nye plasseringstiltak i statistikkåret, dersom det nye plasseringstiltaket har ført til flytting av barnet. Noen barn flytter fra hjemmet, mens andre flytter fra beredskapshjem, fosterhjem eller institusjon. Av de barna som flyttet, var det i underkant av 81 pst. som bare flyttet én gang i løpet av 2011. 417 barn flyttet to ganger i løpet av 2011. Blant disse barna finner vi barn som først har blitt flyttet i beredskapshjem, deretter f.eks. i fosterhjem, og barn som f.eks. først er flyttet til en akuttinstitusjon for utredning, deretter i varig plassering. Så alle flyttinger er ikke utilsiktet eller uønsket.


Når et barn flyttes fra sitt opprinnelige hjem, er det ofte slik at barnet i en kortere periode bor i et beredskapshjem. Det er viktig å bruke god tid i arbeidet med å finne et egnet fosterhjem som kan bidra til at barnet får et stabilt opphold. Godt forarbeid er viktig for å redusere risikoen for utilsiktede flyttinger. Andre ganger oppholder barnet seg midlertidig på en institusjon for utredning, for deretter å bli plassert i et individuelt tilpasset tiltak. I disse tilfellene skjer flyttingen på en godt planlagt måte som er tilpasset barnets behov.


Jeg deler representantens bekymring for de flyttingene som skjer utilsiktet, altså de ikke-planlagte flyttingene. For å få mer kunnskap om de faktiske omstendighetene rundt flyttinger av barn i barnevernet må det foretas kvalitative studier. Enheten for kognitiv utviklingspsykologi, EKUP, ved Universitetet i Oslo forsker på dette området, med finansiering fra Barne-, ungdoms- og familiedirektoratet. Fosterhjem for barns behov er et annet Bufdir-støttet treårig forskningsprosjekt, som gjennomføres av Norsk institutt for forskning om oppvekst, velferd og aldring, NOVA, i samarbeid med Regionalt kunnskapssenter for barn og unge Vest, RKBU Vest. Et av delprosjektene handler om utilsiktet flytting fra fosterhjem. Formålet er å utvikle en samlet definisjon av utilsiktet flytting, kartlegge omfang og mønstre og hva som kan gjøres for å redusere antallet, samt gjennomføre en spesiell evaluering av tiltaket Ungdomsfamiliene i Akershus. I tillegg gjør vi nå omfattende endringer i kommunenes rapportering til SSB. Men utvidelse av datagrunnlaget kommer for sent til at de kan inngå i grunnlagsmaterialet for gjennomgangen av organisering av barnevernet, som jeg vil oversende Stortinget våren 2013.


Vi har et solid kunnskapsgrunnlag for å hevde betydning av stabile relasjoner i barns liv. Vi vet at det forekommer utilsiktede flyttinger, og vi vet også at gode barnevernsfaglige vurderinger, utredninger og et differensiert og godt tiltaksapparat kan forebygge utilsiktet flytting. Derfor har vi nå begynt å systematisere kunnskapen om utilsiktet flytting. Vi har ikke eksakte tall, men vi har et godt grunnlag for å ta andre grep som kan sikre barn tilknytning.


