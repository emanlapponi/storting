 Jeg har lyst til å understreke at Arbeids- og administrasjonsdepartementet tar denne saken svært alvorlig. Vi er svært opptatt av at fylkesmennene, som kontroll- og klageinstans for kommunesektoren, har en helt avgjørende posisjon for å sikre rettssikkerheten til de enkelte innbyggere.




Generelt er det slik at forvaltningens oppfølging av fylkesmennene er delt mellom flere departementer, men det er Arbeids- og administrasjonsdepartementet som har det administrativt overordnede ansvaret, og vi er i gang med å gjennomføre konkrete tiltak for å få ned saksbehandlingstiden for klagesaker hos fylkesmennene. I forbindelse med både St.prp. nr. 1 og tildelingsbrevet til fylkesmennene for 2002 har vi gitt en særskilt innskjerpende omtale av spørsmålet om saksbehandlingstid. Vi vil overfor fylkesmennene følge opp med et eget oppfølgingsbrev umiddelbart etter stortingsbehandlingen her i dag.




Vi vil videre ta opp spørsmålet som et særskilt tema i ledersamtalene som vi skal ha med de enkelte fylkesmennene, og på fylkesmannsmøtene. I tillegg har vi i årets budsjett satt av nær 4,5 mill. kr til styrking av klagesaksbehandlingen hos fylkesmennene, herunder et arbeid for systematisk sammenligning av saksbehandlingstiden fylkesmennene imellom. Vi vil holde Stortinget løpende orientert om denne saken.




I tillegg vil vi, som vi har varslet i forbindelse med moderniseringsarbeidet, ha en full gjennomgang av hvordan vi kan styrke tilsyns- og klagebehandlingen for saker som knytter seg til kommunale tjenesteytelser.




