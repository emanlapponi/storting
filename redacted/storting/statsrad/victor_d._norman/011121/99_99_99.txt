  Jeg er kjent med at bl.a. BP krever at nytilsatte
skal ha et ansettelsesforhold til selskapet, og ikke f.eks.
til en enkelt innretning på norsk sokkel. Dette har bl.a.
sammenheng med et ønske fra selskapets side om å ha
fleksibilitet i ansettelsesforholdene og å legge til rette
for rotasjon av personell som arbeider i landorganisasjonene og
på innretningene på sokkelen.

Når det gjelder kravet om bostedsadresse,
kjenner jeg ikke selskapets beveggrunner for dette. I
utgangspunktet står imidlertid arbeidsgiver
fritt til å ansette hvem han vil, og på de vilkår
han selv fastsetter, jf. dog de begrensningene som ligger i lov
om likestilling mellom kjønnene og arbeidsmiljøloven § 55
A om forbud mot diskriminering.

Problemstillingen vedrørende adgangen
til å stille bostedsadresse
som vilkår i en ansettelsesavtale er således av
privatrettslig karakter. Det betyr
at arbeidsmiljø- og sikkerhetsmyndigheten ikke
har anledning til å ta stilling til lovligheten. Rimeligheten
av vilkåret om fast bosted i en arbeidskontrakt
må eventuelt prøves for domstolene.

  Jeg har stor sympati for tankegangen bak representantens
spørsmål. Men la meg presisere igjen: Vi har avtalefrihet
i Norge, og jeg ønsker ikke å legge
begrensninger på den avtalefriheten. I denne avtalefriheten
ligger bl.a. også at arbeidstakere kan ta opp
med sine organisasjoner spørsmålet om
ansettelsesvilkår. Hvis vi her skulle gripe inn i avtalefriheten
utover det som jeg allerede har referert til, ville vi også på grunnleggende måte
begynne å angripe avtalefriheten mellom partene
i arbeidslivet.

  Jeg vil minne om at veldig mange i offshorenæringen
faktisk bor andre steder enn i Stavanger eller
Bergen eller andre basebyer. Jeg synes det er
veldig gledelig at forholdene i næringen er sånn
at det har vært mulig. Og jeg synes det er gledelig i den
grad denne næringen som andre næringer
har en karakter og et forhold mellom
arbeidsgiver og arbeidstaker som gjør
en spredning av bosettingsmulighetene faktisk mulig.

Men vi må ikke gå derfra
til å legge begrensninger på forholdet mellom
arbeidsgiver og arbeidstaker og mellom
arbeidsgiverorganisasjoner og arbeidstakerorganisasjoner. Det vil
ha langt mer negative virkninger på avtalefriheten i det
norske samfunnet enn jeg tror vi kan overskue, hvis vi
gir oss inn i regulering av dette nå.

Så svaret på spørsmålet
er: Nei, jeg akter ikke å ta initiativ
til å gripe inn i friheten til avtaler mellom
arbeidsgiver og arbeidstaker.





                

  La meg først si at Samarbeidsregjeringen
akter å videreføre arbeidet for desentralisering
og flytting av statsoppgaver som med fordel kan utføres
andre steder i landet enn i Oslo. Premisset for dette
arbeidet må imidlertid ikke være
at Distrikts-Norge er en klient som trenger statlige arbeidsplasser
som sosialstøtte, det må være
at oppgaver og etater kan få et bedre hjem et
annet sted enn i Oslo. Tar vi det som utgangspunkt og vurderer ulike
typer statlig virksomhet ut fra de oppgavene som skal løses
og de behov virksomhetene har for kompetanse, tror jeg vi ofte
vil finne at vi får en bedre statlig sektor om
virksomheter plasseres andre steder enn i hovedstaden.

Når det gjelder spørsmålet
om hvor Statskjøps virksomhet bør ligge, er det
slike synspunkter jeg vil legge til grunn. Jeg er innstilt på seriøst å vurdere
forslaget om å legge enheten til Narvik, men vurderingen
må ta utgangspunkt i et prinsipp om funksjonalitet og må derfor ikke
ha lokalisering til Narvik som premiss.

La meg i den forbindelse kort minne om hva
problemstillingen er: Statens forvaltningstjeneste, med avdeling Statskjøp,
skal omstilles til å betjene departementsfellesskapet.
Omstillingen vil pågå i perioden 2001-2003.
Avdeling Statskjøp har i dag primært funksjoner
for departementene og statsforvaltningen for øvrig, men
på enkelte utvalgte områder
har Statskjøp konkrete oppgaver i forhold til kommunal
sektor. Disse oppgavene gjelder særlig ansvaret for forvaltning
og drift av rammeavtaler på IT-området og som
programsekretariat for e-handel i offentlig sektor.

Avdeling Statskjøp har dermed et betydelig
bredere nedslagsfelt enn det en omorganisert Statens forvaltningstjeneste
vil få.

Jeg er derfor enig med den tidligere regjeringen
i at det er nødvendig å vurdere alternative roller,
oppgaver og organisering av Statskjøp.

I denne sammenheng er det etter min
mening også viktig å ta hensyn til mulighetene
for å se på hele organiseringen av offentlige
innkjøp i et større perspektiv
og på fritt grunnlag.

På denne bakgrunn har arbeidsgruppen
som utreder Statskjøps fremtid fått et bredt mandat.
Arbeidsgruppen skal bl.a.

gi en oversikt over omfanget av offentlige
tjenestetilbud på innkjøpsområdet overfor
kommunal og statlig sektor

vurdere om det er behov for å utvide innkjøpssamarbeidet
i offentlig sektor, eventuelt foreslå organisatoriske
endringer

foreslå fremtidig rolle og organisering for Statskjøp
i det offentlige innkjøpsarbeidet, bl.a. basert på en
vurdering av effektiviseringspotensialet, utarbeide alternativer
og anbefalinger om bl.a. arbeidsoppgaver, brukergrunnlag, organisering,
kompetansebehov, finansiering, tilknytningsform og eventuelt
nytt navn for virksomheten

vurdere fremtidig organisering av innkjøpsordningen i
Forvaltningsnettsamarbeidet

Arbeidsgruppen skal også vurdere
Statskjøps fremtidige rolle og organisering ut fra målsettingen
om at man gjennom offentlige innkjøp skal bidra til utvikling
av et innovativt og konkurransedyktig næringsliv.

I tillegg til alt dette ble det i arbeidsgruppens
mandat lagt inn at gruppen skulle ta utgangspunkt i at Statskjøps virksomhet
skal flyttes til Narvik. Jeg mener prinsipielt at det
er uheldig på den måten å legge fasiten
som føring på analysen, og jeg ønsker
derfor altså å avvente gruppens øvrige
vurderinger før jeg tar stilling til spørsmålet om
lokalisering.

  Ja, men vi har også en aktiv
holdning som går på at prosessene må være
ryddige. Vi ser på utflytting av statlige oppgaver som
en del av den samlede moderniseringsinnsatsen i staten. Og jeg må ærlig
talt si at ser vi historisk på det, virker det ikke som
de fremgangsmåtene som har vært brukt tradisjonelt,
har bidratt til utflytting av statsinstitusjoner i stor skala.

Jeg er opptatt av at vi skal ha en ryddig prosess
hvor utgangspunktet er å finne gode hjem for
statsoppgaver, og at prosessene frem til dette skal være
prosesser som både gjør at de berørte
etater føler at de er med på prosessen, og ikke
minst at de ansatte i virksomheten føler at de har eierskap
til prosessen. Og jeg trodde jo ærlig talt at representanten
Solberg var enig i de synspunktene.

  Dette er et av mange eksempler
som vil bli fulgt opp i det løpende moderniseringsarbeidet.
La meg understreke at i forbindelse med moderniseringen er mulighetene
for flytting veldig mye større enn de har vært
i tradisjonelle organisasjonsformer. Men nettopp derfor,
hvis vi skal få utnyttet disse mulighetene, og hvis distriktene
skal ha følelsen av at de får institusjoner fordi
institusjonene passer der, er det veldig viktig at prosessene frem
til utflytting er korrekte. Det er klart det skal være
et politisk engasjement, vi skal ha sterke politiske føringer
på at det som kan flyttes ut, skal flyttes ut, men vi skal ikke
begynne med fasiten, vi skal begynne med spørsmålet.

