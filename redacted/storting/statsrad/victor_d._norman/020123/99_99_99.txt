 Frakttilskuddsordningen for bensin og diesel
og pristilskuddene til Nord-Norge ble avviklet fra 1. januar i år.
Grunnen til at vi fjernet disse tilskuddsordningene var ikke
motvilje mot distriktene, men det var motvilje mot tiltak som ikke
virker godt i forhold til de målene man har satt for det.

Erfaringene fra de siste årene viser
at frakttilskuddsordningen for bensin og autodiesel ikke
har hatt de ønskede virkninger på bensinprisene
i distriktene. Prisundersøkelser som Konkurransetilsynet
har gjennomført, viser at prisforskjellene er større
enn det som følger av ulike fraktkostnader, bl.a. som følge
av varierende grad av konkurranse
i de lokale markedene. Undersøkelsene viser også at
prisforskjellene kan være større innen
de enkelte fylker enn mellom fylkene. Gjennomsnittlig frakttilskudd
for hele landet utgjorde ca. 11,5 øre pr. liter,
tilsvarende 150-200 kr pr. år for en gjennomsnittsbilist.
Jeg kan vanskelig se at dette i seg selv skulle
få de dramatiske konsekvensene som har vært skissert.
Det kan nevnes at av de mer enn 2 000 bensinstasjonene
vi har i Norge, lå mindre enn 1 pst.
av stasjonene innenfor soner som gav støtte
på mer enn 30 øre pr. liter inkl. mva.

Det bør også påpekes
at bensinavgiften i 2001 ble redusert med 1,21 kr pr. liter reelt
inklusiv merverdiavgift. Dieselavgiften er redusert med omtrent like
mye.

Disse reduksjonene overstiger klart den prisøkning som
eventuelt vil følge av at frakttilskuddsordningen
er opphevet, og innebærer reduserte drivstoffkostnader
for næringsliv og forbrukere over hele landet.

Jeg vil for øvrig minne om at regjeringen
Stoltenberg i sitt budsjettforslag for 2002 foreslo å halvere
frakttilskuddsordningen for bensin og autodiesel.

Ordningen med særtilskudd til Nord-Norge
har heller ikke vært særlig effektiv.
Den omfattet bare et begrenset antall produkter – fyringsolje
og parafin, visse sorter frukt samt melk – og tilskuddssatsene
var forholdsvis lave. Ordningens distriktsmessige betydning har
vært beskjeden. For frukt utgjorde den høyeste
tilskuddssatsen på 1,25 kr pr. kg ca. 6 pst. av
en utsalgspris på 20 kr. Den laveste tilskuddssatsen
på 35 øre utgjorde mindre enn 2 pst.
av tilsvarende utsalgspris. Hvorvidt pristilskudd av denne type
bidrar til å dempe prisnivået til forbruker, er usikkert.
Ordningen hadde en likeartet utforming i en rekke år, og
det er ikke gitt at prisene hadde vært vesentlig
høyere dersom tilskuddsordningen ikke hadde vært der.
Med dette mener jeg å si at selv om det finnes
enkelteksempler der avviklingen av tilskuddsordningen kan gi uheldige
utslag, så er det som distriktspolitikk veldig lite
virkningsfullt. Denne regjeringen er opptatt av å gjennomføre
en distriktspolitikk som faktisk virker i forhold til distriktene.
Da handler det om helt andre virkemidler enn frakttilskudd.
Det handler ikke minst om lokalisering av statlig virksomhet,
som vi kommer til å ta et krafttak for å få til.

 Jeg mener veldig sterkt – og
det gjør også Regjeringen – at
folk som bor i distriktene, skal ha like utfoldelsesmuligheter
som de som bor i sentrale strøk. Bensinprisen er en veldig
liten del av utfoldelsesmulighetene, og det er derfor vi har sagt
at vi må se distriktspolitikken i sammenheng. Vi må få en
distriktspolitikk som treffer problemene i distriktene bedre. Derfor
har vi varslet – og kommer til å gjennomføre – en fullstendig
gjennomgang av det distriktspolitiske virkemiddelapparatet, med
sikte på å gjøre det mer målrettet.

I tillegg, konkret når det
gjelder bensinpriser: Det er, som representanten kjenner til, fremmet
et Dokument nr. 8-forslag av representanten Odd Roger Enoksen om
en selvfinansierende fraktutjevningsordning i tråd med
det Bondevik I-regjeringen foreslo. Det er klart at vi vil se seriøst
på alle forslag som kommer fra Stortinget, og
vi vil vurdere også dette forslaget. Men jeg
vil gjenta: Målet vårt må være å få en
distriktspolitikk som treffer problemene, og gir folk i distriktene like gode
utfoldelsesmuligheter som det vi har sentralt. Men da må vi
se på helheten, og ikke på prisen på en
bestemt vare.

 Det er klart at vi vil følge prisutviklingen
i alle deler av landet. Det gjør vi hele tiden.

Men la meg legge til en annen ting. Jeg synes
personlig at det er litt pussig at vi er så fryktelig opptatt
av prisen på denne ene varen. Jeg har ikke hørt noen
som har foreslått at det skal etableres en selvfinansierende eller statlig
finansiert fraktutjevningsordning for dagligvarer. Hadde ikke
det vært like naturlig som å ha det
på bensin? Når jeg nevner det eksemplet, er det ikke
for å foreslå at vi skal innføre det,
men for å rette oppmerksomheten mot det som er det sentrale,
nemlig at det må være levevilkårene
og utviklingsvilkårene og utfoldelsesvilkårene
for folk som bor i distriktene, som er viktig. Målet vårt
er jo ikke at folk som bor i distriktene, skal leve
sitt liv ved å kjøre bil. De skal også kjøre
bil, men de skal også ha anledning til å gjøre
andre ting. Derfor må vi se på helheten i
de tiltakene vi gjennomfører for distriktene.





                

