 Spørsmålet fra representanten
May Hansen gjelder altså det angivelige forhold at yrkeshemmede ikke
får godkjent utdanning ved Daghøyskolen i Sarpsborg
som attføringsløp. Grunnen sies å være
at skolen ikke skal være godkjent som
såkalt kompetansebyggende. Dette må bero på en
misforståelse.

Tidligere hadde folketrygdloven en bestemmelse
om godkjent attføringsinstitusjon. Bestemmelsen har ikke hatt
praktisk betydning etter at Aetat overtok samlet ansvar
for yrkesrettet attføring i 1994. Bestemmelsen ble derfor
tatt ut av lovbestemmelsen i 2001. Det finnes siden 1994 ingen godkjenningsordning
av utdanningsinstitusjon i tilknytning til godkjenning av utdanning
som attføringsløp. Derimot var det inntil annet
halvår i 2001 et krav om at utdanningen skulle være
offentlig godkjent. Det betydde i praksis at utdanningen måtte
kvalifisere til lån i Statens lånekasse for utdanning
for at den skulle bli godkjent som attføringsløp.
Dette kravet ble fjernet i juni 2001, bl.a. fordi det
ble vurdert å kunne ha uheldige og utilsiktede
effekter å diskvalifisere utdanningsløp som etter
en helhetlig attføringsfaglig vurdering fremstod som mest
hensiktsmessig.

I utgangspunktet setter altså gjeldende
lovverk ingen begrensninger, verken med hensyn til hvilken type
utdanning som kan bli godkjent som attføringsløp,
varighet på utdanning eller utdanningssted. Forutsetningen
for å få godkjent utdanning eller skolegang
som attføringstiltak og således få dekket
utgifter til livsopphold, skolepenger og skolemateriell er imidlertid
at utdanningen eller skolegangen for den yrkeshemmede
vurderes som et nødvendig og hensiktsmessig tiltak for å komme
i arbeid. Den skjønnsmessige vurderingen av hva som er nødvendig
og hensiktsmessig, skal Aetat lokal foreta i lys av en arbeidsmarkedsfaglig
vurdering av den enkelte arbeidssøkers mulighet til å beholde
og skaffe arbeid. Det legges stor vekt på at den yrkeshemmede
selv skal styre sitt eget attføringsløp, herunder
utdannings- og yrkesvalg. Men i enkelte tilfeller vil det være
ulike oppfatninger mellom brukernes egne ønsker
og hva Aetat vurderer som realistisk og nødvendig
med hensyn til å komme i arbeid.

Ut fra denne generelle bakgrunnen, når
det gjelder Aetats forhold til Daghøyskolen i Sarpsborg,
har jeg i forbindelse med spørsmålet innhentet
opplysninger fra etaten. Jeg har fått opplyst at Aetat
lokal ikke har avslått opplæringstilbud
ved Daghøyskolen på generelt grunnlag. Aetat lokal
har i et par saker vurdert datakurs ved skolen som nyttig avklaring
før en eventuell videre utdanning innen
IKT. Det er imidlertid riktig at Aetat lokal i flere saker ikke
har godkjent opplæring ved Daghøyskolen som nødvendig
og hensiktsmessig. Dette er i så fall en konkret
vurdering i den enkelte sak. Det er da særlig lagt vekt
på innholdet i opplæringen, herunder at kursene ikke
gir formell yrkeskompetanse eller anses å være tilstrekkelige
for at vedkommende kommer i arbeid.

Dette er typiske saker hvor det lokale skjønn
er meget viktig, og hvor vår intensjon
om delegering av ansvar må få gjennomslag. Vi
mener at det gir de beste løsningene for
dem som skal gjennom attføring. Jeg har full tillit til at
Aetat lokal utøver det skjønnet som er nødvendig
i disse sakene.

 Jeg har ikke som mål at man
skal få en lik praksis i behandlingen av ulike mennesker.
Som jeg sa i mitt første svar, er det ikke
slik at Aetat lokal ikke kan godkjenne kurs ved Daghøyskolen
i Sarpsborg. Tvert imot, det har de gjort i konkrete tilfeller.
Men det som er vår politikk, er for det første
at vi skal delegere skjønnsmessig ansvar til Aetat lokal,
og for det andre at det som skal skje i de lokale Aetat-enhetene, er
at man skal få en vurdering av enkeltbrukernes behov på enkeltbrukernes
premisser og vurdere ulike typer opplærings- og skoleringsløp
i forhold til den enkeltes behov og de tilbud som finnes. Da vil
det måtte foretas en individuell vurdering i hvert enkelt
tilfelle, og da er ikke målet at alle
skal få tilgang til den samme skolen, men at alle
skal ha krav på å få et tilbud som er
tilpasset deres individuelle behov. Det er nettopp
det Aetat lokal i Sarpsborg har forsøkt å gjøre.

 Jeg kan ikke gjøre stort annet
enn å gjenta det jeg sa: Aetat lokal har benyttet Daghøyskolen
i enkelte tilfeller og har funnet det lite hensiktsmessig
i andre tilfeller. Da har de lagt vekt på både å prøve å imøtekomme
enkeltbrukernes behov, og også hva som anses
av dem som riktig i de individuelle tilfellene. Der har de bl.a. også lagt
vekt på både formalkompetanse og det
reelle innhold som tilbys i utdanningen. Her er altså utøvd
et lokalt individuelt skjønn, som i noen tilfeller
har hatt som konsekvens at man har benyttet seg av Daghøyskolens
tilbud, og i andre tilfeller har hatt som konsekvens at
man ikke har gjort det. Og jeg ser ikke at det
foreligger noen omstendigheter som
taler for at man her skulle overprøve det skjønn.





                

 Det er riktig, som representanten Andersen
poengterer, at vi i Norge sliter med altfor høye
tall hva branner angår. For materielle tap som følge
av branner i Norge var det for noen år
siden en reduksjon i de totale skadeutbetalingene, men utviklingen
viser nå en stigende tendens, og for 2001 var de samlede
utbetalinger på ca. 4 milliarder kr. Vi ligger lavest i Norden
når det gjelder det samlede antall elbranner pr. million
innbygger – men det er mager trøst. Tallet er klart
for høyt.

Det er derfor ikke til å komme
bort fra at elektrisk forårsakede branner er et alvorlig
problem både i Norge og i
andre land. St.meld. nr. 41 for 2000-2001, lagt frem av
den forrige regjeringen, satte ambisiøse mål
for å redusere antall omkomne og materielle tap som følge av
brann i Norge for femårsperioden 2001–2005.
Dette er mål som jeg er opptatt av å følge
opp, og arbeidet må gjøres på flere fronter.
Elektrisitetssikkerhet er en viktig del av det brannforebyggende
arbeidet. Som følge av St.meld. nr. 17 for 2001-2002, som
Stortinget nylig har behandlet, vil det brannforebyggende arbeidet
bli ytterligere styrket ved at vi får et nytt direktorat
for beredskap og sikkerhet.

Når det gjelder tilsyn med elektriske
anlegg i boliger, gjennomfører det lokale eltilsynet stikkprøvekontroller av
det elektriske anlegget i 90 000–100 000
husstander hvert år. Det innebærer at
det i gjennomsnitt føres kontroll med hver husstand
hvert 20. år. Kontrollene er basert på en risikovurdering
av boligene, dvs. at det er de mest utsatte som prioriteres. Store
omstillinger både i det private elmarkedet og
på myndighetssiden nødvendiggjør en gjennomgang
av kontrollen med elektriske anlegg. Jeg er i disse dager i ferd
med å vurdere ressursbruken og organiseringen av det lokale
eltilsynet. Hyppighet, omfang og organisering av tekniske kontroller
vil bli nærmere vurdert i denne gjennomgangen, herunder
full teknisk kontroll av elanlegget i alle husstander
med bestemte intervaller. Jeg mener
imidlertid at andre virkemidler også er
viktige i kampen for å unngå materielle tap og
omkomne som følge av brann. I denne sammenheng vil jeg
påpeke informasjon og holdningsskapende arbeid. Dette er
noe vi i dag arbeider aktivt med gjennom seminarer, kampanjer og
andre tiltak rettet mot allmennheten og spesielle målgrupper.

Blant tiltak for å redusere boligbranner
med elektrisk årsak kan jeg spesielt nevne at
det planlegges en fellesnordisk kampanje mot branner som følge
av tørrkoking på elektriske komfyrer. Denne vil
omfatte både tekniske tiltak samt informasjonstiltak rettet
mot særlig utsatte grupper. Jeg er for øvrig kjent
med at Direktoratet for brann- og elsikkerhet for 2003 planlegger
en egen kampanje kalt «Boligsikkerhet», som også skal
innbefatte tiltak som retter seg mot slokking av branner, f.eks.
sprinkleranlegg i visse typer boliger.

Jeg vil på hensiktsmessig måte
komme tilbake til Stortinget med en nærmere redegjørelse
for organiseringen av tilsynet med elektriske anlegg i boliger.

 Jeg setter stor pris på spørsmålet.
Og som jeg sa, holder vi på å se på organiseringen
av det lokale tilsynet, herunder vurderer vi også frekvensen
i kontrollene. Så jeg synes innspillene er av stor interesse.

Samtidig har jeg lyst til å peke
på at det er andre sider ved branner med elektrisk årsak
som kanskje bør ha vel så høy prioritet
som kontroll med ting som har med selve det elektriske anlegget å gjøre.
I 2001 omkom i Norge 9 mennesker i branner som skyldtes
tørrkoking. Det var 9 av totalt 16 som omkom i elektrisk
forårsakede branner. Men av de elektrisk forårsakede
branner i fjor var det ingen branner forårsaket av feil
i det elektriske anlegget som førte til død. Det
betyr at når jeg sier at vi må gi prioritet
til arbeidet med å få ned antallet branner som
skyldes andre ting knyttet til det elektriske anlegget
enn feil på anlegget i seg selv, håper jeg også at
representanten Andersen er enig i det.

 Jeg vil få lov til å takke for
den kommentaren. Jeg vil bare tilføye en liten
ting til slutt: I denne gjennomgangen av hvordan vi skal organisere
tilsyn og få økt tilsynsfrekvens, tror jeg også det
er behov for å få en litt mer helhetlig tilnærming
til tilsyn knyttet til brannforebyggende arbeid i boliger, og spesielt at
man får en sterkere kobling også mot
feierfunksjonen og andre funksjoner som er viktig i et
helhetlig forebyggende brannarbeid i forhold til boliger.





                

