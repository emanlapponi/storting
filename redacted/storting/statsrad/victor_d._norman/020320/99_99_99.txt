 Som jeg har redegjort for tidligere her i Stortinget,
bl.a. i mitt svar på spørsmål fra representanten Anne
Helen Rui den 27. februar, legger jeg stor vekt på at offentlige
servicekontorer og elektronisk forvaltning skal fungere effektivt
som brukerrettede inngangsporter til offentlig forvaltning på tvers
av etater og forvaltningsnivåer, og da på tvers
av både stat og kommune.

Mitt departement har nå sendt ut brev
til alle landets kommuner og offentlige etater for øvrig,
hvor vi inviterer til å søke om økonomisk
støtte til offentlige servicekontorer og andre
prosjekter som har som mål å etablere
slike brukerrettede inngangsporter til det offentlige. Vi har i den
sammenheng lagt vekt på å signalisere en rekke
ulike elementer og kriterier som kan legges til grunn for utviklingsarbeidet,
og som skal bidra til et mangfold av ulike modeller og løsninger
som er tilpasset de lokale forhold og de ulike brukergruppers behov.

Hvor godt vi vil lykkes med å få frem
det ønskede mangfold av modeller og løsninger,
vil vi få en indikasjon på når vi innen
mai måned mottar søknadene om økonomisk
støtte til prosjektene. Vi vil behandle søknadene
raskt og følge dem opp så fort som mulig.

Når det gjelder de statlige etatene,
er mitt inntrykk at de er i ferd med å prioritere arbeidet
med å utvikle en mer kundevennlig og serviceorientert tjenesteyting
i førstelinjen. Både Skattedirektoratet, Arbeidsdirektoratet
og Rikstrygdeverket utvikler informasjons- og tjenestepakker for
enklere og forberedende saksbehandling innenfor de
respektive tjenesteområder i tilknytning til lokale servicekontorer.
I de kommunene hvor det ennå ikke er
konkrete planer om offentlige servicekontorer, kan det også være
aktuelt med andre samarbeidsløsninger, f.eks. mellom
trygde- og ligningsetaten. Det arbeides også aktivt
med å tilby tjenester fra flere andre statlige
tjenesteområder, som fri rettshjelp, tjenester i tilknytning
til Statens vegvesen, osv.

For å lykkes med dette arbeidet tror
jeg at vi i begrenset grad bør komme med detaljerte pålegg
ovenfra. Prinsippet bør være lokalt
ansvar og lokal frihet også når det gjelder
statlige etater. Vi bør heller stimulere til ulike lokale
samarbeidsmodeller for kommunale og statlige tjenester tilpasset
de lokale forhold. Men det må samtidig være
slik at både kommunale og statlige etater i dette
arbeidet må ta utgangspunkt i brukernes behov. Og dersom dette ikke
er tilfellet, er jeg innstilt på å ta initiativ
til at de statlige etatene blir instruert om å delta mer
aktivt i arbeidet med offentlige servicekontorer der det er nødvendig
for å få gode brukerrettede tilbud.
Men først ønsker vi altså å bruke
oppmuntringsveien.

 På det siste spørsmålet er
svaret nei. Utgangspunktet kan ikke her være
om kommunene ønsker statlig medvirkning, men
om det er hensiktsmessig ut fra brukernes behov. Jeg vil bare
instruere i de tilfellene hvor det er nødvendig for å få et
bedre brukerrettet tilbud.

Det gir for så vidt også svaret
på det første spørsmålet, om
jeg er villig til å gjøre noe med reglene. Jeg
er ikke villig til å gjøre noe med reglene
for å fremme offentlige servicekontor, men vi er veldig
opptatt av å gjøre noe med reglene for å gjøre
offentlig tjenesteytelse
enklere og bedre for brukerne. I den forbindelse vil jeg
spesielt peke på det store arbeid som
nå gjøres med gjennomgang av området
arbeid, trygd og sosiale tjenester, som skal gi enklere regler,
bedre virkemidler, og som på den måten også vil
legge til rette for en samling av de lokale tjenestetilbudene
på tvers av statlige og kommunale etater på et område
som er særlig viktig for brukerne.

 Som jeg sa tidligere, er vi opptatt av å få løsninger
som er tilpasset de lokale behovene, og jeg ser helt klart at behovene
er andre i små kommuner enn i store kommuner.
Men vi er også opptatt av at servicekontorer
skal bli noe annet og mer enn et offentlig informasjonskontor, og
derfor er vi ikke så opptatt av at det skal spenne
over alle etater. Vi er mer opptatt av at det skal spenne
over forvaltningsnivåer og de etatene som er relevante
for brukerne i en spesiell sammenheng. I den forbindelse vil nok
jeg i forhold til de søknadene som kommer inn, gi høyere
prioritet til steder hvor man kanskje avgrenser servicekontorers
arbeidsområde når det
gjelder temaer, og til gjengjeld satser mer på at det skal
gå på tvers av forvaltningsnivåene. I
de tilfellene tror jeg forholdene ligger godt til rette for et nært
samarbeid mellom kommunene og de statlige
etatene.





                

