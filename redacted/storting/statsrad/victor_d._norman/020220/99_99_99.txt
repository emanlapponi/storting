 La meg først presisere at det nærmere opplegget
for forsøksvirksomheten med enhetsfylke skal presenteres
av kommunalministeren i den stortingsmeldingen som Regjeringen skal
fremme til våren. Det er derfor ikke riktig av
meg å gå i detaljer når det
gjelder forsøksordningen.

Uten å gå nærmere
inn på opplegget vil jeg presisere at det fra Regjeringens side
er en klar forutsetning at viktige forvaltningspolitiske prinsipper
ivaretas i forsøksmodellene. Hensynet til innbyggernes
rettssikkerhet og behovet for en uavhengig tilsynsmyndighet er to
slike prinsipper som vil legge føringer for utformingen
av forsøket med enhetsfylke.

I dag ivaretar fylkesmannsembetet en rekke
oppgaver knyttet til tilsyn og klagebehandling. For at innbyggerne skal
oppleve tilsyn og klagebehandling som en garanti for rettssikkerhet,
må tilsyns- og klageorganet være uavhengig og
habilt i forhold til det organ som har ansvar for tjenesteytelsen, eller
som treffer vedtak i første instans. Enhetsfylkemodellen
må derfor utformes på en måte som gjerder
inn disse oppgavene, og ikke skaper inntrykk av rolleuklarhet.
Dette har Regjeringen lagt som føring på arbeidet
med enhetsfylke.

For øvrig må vi gå igjennom
dagens oppgaver hos fylkesmannen og se hvor det eventuelt
finnes et regionalpolitisk handlingsrom som tilsier en politisk
forankring i fylkestinget.

 Jeg kan i grunnen bare gjenta det
jeg allerede har sagt, at detaljene
når det gjelder opplegget, vil det verken være
riktig av meg å snakke om eller for så vidt
tiden til å gjøre det nå. Men det jeg kan
si, er at en del av de oppgavene det er stilt spørsmål om
her, har å gjøre med tilsyn. De skal altså gjerdes
inn i forhold til det folkevalgte organ.

De øvrige oppgavene som ligger til både
utdanningskontor og andre, og som går på forvaltning,
skal integreres i forhold til fylkeskommunen i forsøksordningen. Men
det er ikke snakk om at man kan ta avdeling for avdeling
og si at de og de avdelingene vil bli integrert med fylkeskommunen,
mens de og de avdelingene skal gjerdes inn på grunn av
klage- og tilsynsoppgavene, fordi grensene her i mange tilfeller
går tvers gjennom de avdelingene som ligger hos fylkesmannen
i dag.

 Det jeg kan understreke veldig sterkt, er at
tilsynsoppgaven er en statlig oppgave, at fylkeskommunen ikke
kan føre tilsyn med virksomhet i primærkommunene
ut fra forholdet mellom disse to, og at tilsynsoppgavene
derfor må gjerdes inn i forhold til enhetsfylkemodellen.
Dette er avgjørende med hensyn til rettssikkerheten for
innbyggerne, og det vil vi sørge for.

For øvrig er det helt klart at det
er en jobb som skal gjøres for å få forsøkene
med enhetsfylke til å fungere på en måte
som både innebærer at man
får folkevalgt styring over det som bør ha folkevalgt
styring, og at man får sikret at tilsynsmyndigheten er
uavhengig i forhold til det folkevalgte organ.





                

