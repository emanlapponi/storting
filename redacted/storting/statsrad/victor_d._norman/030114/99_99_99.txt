 Problemstillingen som er tatt opp i Dokument nr. 8-forslaget, er en viktig problemstilling. Det har vært en interessant debatt, på sett og vis mer en debatt som har belyst ulike sider ved problemkomplekset enn en debatt som har polarisert spørsmålet. Det synes jeg er gledelig, for det er en problemstilling som vi må ta innover oss, og som er viktig, og som vedrører ikke bare ett politikkområde.




Jeg har lyst til å betone spesielt to av grunnproblemene. Det ene er den problemstillingen som Schjøtt-Pedersen tok opp, at vi har et dilemma i forhold til distriktsnæringene, at vi har ønsket å gi distriktsungdommen like god utdannelse og like gode utfoldelsesmuligheter som ungdommen i sentrale strøk, samtidig som vi fortsatt har en struktur på næringslivet i distriktene som innebærer at vi ikke har den samme etterspørsel etter folk med høy kompetanse der som vi har i sentrale strøk. Det er en veldig viktig dimensjon i problemstillingen. Den eneste måten å få løst det problemet på er å styrke kompetansebasert næringsliv også i distriktene.




Den andre grunnproblemstillingen, som vi heller ikke skal tape av syne her, er at vårt hovedproblem er knapphet på arbeidskraft. Selv om vi har en for høy ledighet i øyeblikket, er både på kort sikt og på lengre sikt hovedproblemstillingen vår at vi mangler folk. Derfor blir den generelle økonomiske politikken også sentral i forhold til mulighetene for å skaffe rekruttering til bedrifter og næringsliv og offentlig sektor i distriktene. Vi vet at den del av norsk økonomi som blir mest skadelidende av en for ekspansiv finanspolitikk, er nettopp næringslivet i distriktene. Det har vi fått anskueliggjort i løpet av det siste året. Det betyr at handlingsregelen fortsatt kanskje er det viktigste distriktspolitiske virkemiddelet vi har på kort og mellomlang sikt.




Men jeg sier ikke dette for å polemisere mot de andre innleggene som har vært holdt. Regjeringen merker seg de viktige poenger som er understreket av representanter for alle partier. Regjeringen tar disse med seg og er seg disse problemstillingene bevisst i forhold til både utdanningspolitikk, næringspolitikk, distriktspolitikk og arbeidsmarkedspolitikk, og kommer tilbake til Stortinget når det gjelder disse problemstillingene, i forbindelse med våre forslag på alle disse områdene.




