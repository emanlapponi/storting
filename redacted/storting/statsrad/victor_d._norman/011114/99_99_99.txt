  La meg først si at jeg deler representanten
Andersens bekymring for manglende utdanning av deltidsbrannfolk.
Deltidspersonell er en viktig del av den samlede brannberedskap,
og det er av stor betydning både at det finnes et utdannelsestilbud
til denne gruppen, og at tilbudet faktisk blir brukt.

Samtidig har jeg lyst til å presisere
at det er kommunenes ansvar å sørge for at man
har et forsvarlig brannvesen, og i den forbindelse er det også kommunenes
ansvar å sørge for at personellet har den nødvendige
utdannelse og opplæring. Staten skal påse at kommunene
oppfyller disse oppgavene, og i tillegg er det naturlig at staten
sørger for at det finnes et fullverdig utdannelsestilbud.

I 1996 oppnevnte Kirke-, utdannings- og forskningsdepartementet – KUF – i
samarbeid med Kommunal- og regionaldepartementet,
som da var overordnet myndighet for brann- og eksplosjonsvern, en
arbeidsgruppe for å utrede et utdannelsestilbud til deltidspersonell
og finansiering av dette. På bakgrunn
av arbeidsgruppens forslag har Norges Brannskole vært gjennom
en oppbyggingsfase, og det er opprettet et samarbeid
med lokale sikkerhets- og øvelsessentre for gjennomføring
av den praktiske del av opplæringen. I tillegg er det gjort
omfattende forberedelser for å kunne gjennomføre
et desentralisert utdannelsestilbud for deltidspersonell. For tiden
gjennomføres pilotprosjekter i to regioner, Østerdalen
og Vesterålen, for å prøve ut opplegget
før det startes opp i full skala.

Ansvaret for Norges Brannskole vil fra 1. januar
2002 bli overført fra KUF til Arbeids- og administrasjonsdepartementet.
I forbindelse med overføringen vil vi videreføre
det arbeidet som er satt i gang når det gjelder desentralisert
utdannelse av deltidspersonell, og vi vil i den forbindelse også legge
vekt på å gi kommunene et så billig tilbud
som mulig.

  La meg gjenta hovedtrekkene i det jeg sa,
og presisere de økonomiske sidene ved det. Det jeg sier
veldig klart, er at vi ikke må fravike den grunnleggende
oppgavefordeling som vi har mellom stat og kommune. Det
er et kommunalt ansvar å sørge for at både
heltids- og deltidspersonell har den nødvendige opplæring.
Det som er vårt ansvar sentralt, er å sørge
for at tilbudene finnes. Tilbudene er nå på plass.
Vi vil sørge for at de blir så billige for kommunene
som mulig. I den grad kommunene så måtte ha problemer
med å skaffe seg midler til å sørge for
den opplæringen, er det et spørsmål som
har å gjøre med kommunenes inntektsrammer generelt
sett. Det er i så fall et spørsmål som
det er naturlig for Kommunal- og regionaldepartementet å vurdere.
Det som er Arbeids- og administrasjonsdepartementets ansvar, er å sørge
for at det finnes et godt tilbud som kommunene kan nyttiggjøre
seg, og det mener jeg vi nå har på plass.

  Når det gjelder spørsmålet
om samordning i forhold til det utredningsarbeidet som
foregår på nordisk basis, er det et spørsmål
som naturlig må vurderes av Konkurransetilsynet. La meg
igjen presisere: Vi har ikke pålagt Konkurransetilsynet å gjennomføre
konkrete tiltak. Vi har bedt dem vurdere tiltak som kan virke begrensende,
og det er Konkurransetilsynet selv som har avgjort denne varslingen
om bonusordningene nå. Jeg er glad for at de har gjort
det, men vi har ikke pålagt dem å gjøre
det. Så tidspunktene for ulike tiltak er det Konkurransetilsynet
som må vurdere.

Når det gjelder den andre
delen av tilleggsspørsmålet, vil jeg presisere:
Det er ingen her som legger opp til noen omkamp om SAS–Braathens-saken,
men jeg tror det er veldig viktig at både SAS og Braathens
og alle andre vet hvilke konkurransevilkår
de skal forholde seg til, ikke bare neste uke,
men om et halvt år og om ett år. Vi må ikke
komme dit hen at vi lager konkurransemessige rammevilkår
som en overraskelsespakke som skal offentliggjøres en eller
annen gang i fremtiden. Det er det verste for alle
parter i dette markedet. Derfor fastholder jeg at saken haster.

  Jeg har ingen garanti for hvordan det oppfattes
andre steder, men la meg understreke igjen: Jeg er interessert
i at vi skal ha en luftfartsnæring som fungerer godt – for
passasjerene og for dem som jobber i næringen. La meg også presisere
at vi ikke har instruert Konkurransetilsynet i hva de
konkret skal gjøre; vi har bedt dem vurdere en
del spørsmål.

La meg så til slutt – og
det er kanskje det viktigste – gjøre
det klart at det jeg tidligere har sagt, er at jeg ønsker
et uavhengig konkurransetilsyn for vurdering av enkeltsaker. Men
jeg ønsker selvfølgelig ikke
at Regjeringen ikke skal engasjere seg i konkurransepolitikk.
Det er helt klart at konkurransepolitikk, som all annen politikk, er
ting Regjeringen skal holde på med, statsråden
skal holde på med og Stortinget skal holde på med.
Konkurransetilsynet skal gjennomføre den politikken som
vi legger opp til. Så jeg har aldri tatt til
orde for, og kommer aldri til å ta til orde for,
at arbeids- og administrasjonsministeren eller andre ikke
skulle engasjere seg i luftfartspolitiske spørsmål.





                

