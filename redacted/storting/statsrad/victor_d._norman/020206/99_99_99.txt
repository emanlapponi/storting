 Lønns- og forhandlingssystemet i det
statlige tariffområdet omfatter enhver arbeidstaker – organiserte
som uorganiserte – dersom ikke noe annet uttrykkelig
er avtalt.

Dette fremgår av Stortingets behandling
av stortingsproposisjonen om lønnsregulering for arbeidstakere
i det statlige tariffområdet m.v. Her fastslås
det at lønns- og arbeidsvilkår i samsvar med avtalte
reguleringer i hovedtariffavtalen mellom de sentrale parter også skal
gjelde de uorganiserte.

Det er presisert skriftlig fra Arbeids- og
administrasjonsdepartementet overfor kommunene og fylkeskommunene
som gjennomfører de preliminære forhandlingene
for skoleverket, at de avsatte rammer for forhandlingene omfatter
både organiserte og uorganiserte arbeidstakere, og at det
er arbeidsgiver som i første
rekke må påse at også arbeidstakere
uten organisasjonstilknytning får den lønn de etter sine
oppgaver og arbeidsutførelse bør ha.

Prinsippet om organisasjonsfrihet tilsier at
arbeidsgivere ikke har anledning til å registrere eller
ha oversikter over hvorvidt arbeidstakere er organisert eller
ikke. Arbeidstakere kan etter eget ønske
bli trukket i lønn for fagforeningskontingenten. Men slik
registrering kan ikke anvendes ved forhandlinger. Dette
tilsier at den enkelte arbeidsgiver ikke
har oversikt over eventuell organisasjonstilknytning.

På denne bakgrunn mener
jeg at rammeverket tilsier at organiserte og uorganiserte arbeidstakere
blir ivaretatt likt i de lokale forhandlingene.

 La meg konsentrere meg
om det som kanskje er mest sentralt her nå, nemlig hvorvidt
det faktisk forgår en forskjellsbehandling av organiserte
og uorganiserte. Preliminære forhandlinger i skoleverket
ble innført i 2000, og dette ble gjort for å oppnå en
mer lokal lønnsdannelse også i skoleverket.
I forbindelse med innføringen av dette nye instituttet
har det vært brukt mye ressurser på opplæring
og informasjon om rammebetingelsene for preliminære forhandlinger.

Jeg er kjent med at organisasjonstilknytning
er blitt vektlagt i enkelte referater fra de preliminære
forhandlingene som har foregått i kommunene og fylkeskommunene.
Men jeg har også fått opplyst at de
parter som har ansvaret for oppgjøret for skoleverket,
som fra statens side er Utdanning- og forskningsdepartementet,
gjør de nødvendige endringer og justeringer før
det blir undertegnet og returnert de respektive kommuner og fylkeskommuner.

Avslutningsvis vil jeg igjen understreke at
det er en klar forutsetning i lønns- og forhandlingssystemet
i det statlige tariffområdet at alle arbeidstakere
omfattes av forhandlingene og skal behandles likeverdig. Og det
er den enkelte arbeidsgiver som må påse
at uorganiserte og organiserte blir behandlet på like
vilkår.

 Hele opplegget med det nye lønnssystemet
i skoleverket er nettopp å gi lokale enheter
større frihet. I forbindelse med moderniseringen av offentlig
sektor tar vi videre sikte på at man også skal få større
ansvar lokalt, og at man skal bli belønnet ut fra det man
oppnår av resultater. Vi tror det vil gi en ramme hvor
lokale lønnsoppgjør vil bli
brukt til å premiere innsats, ansvar,
kompetanse og andre viktige elementer.

Samtidig ligger det i et slikt desentralisert
system at hvis vi ikke på en eller
annen måte har sentrale tilsyns- og kontrollfunksjoner
på plass, kan vi risikere at det blir lagt vekt på andre
ting enn det vi sentralt har avtalt at det skal legges
vekt på. Derfor tror jeg ikke vi kommer utenom
en eller annen form for det representanten kaller «sensur» av
de avtalene som inngås. Skal vi ha likebehandling av menn
og kvinner, skal vi ha likebehandling av organiserte og uorganiserte,
må det føres en sentral kontroll med
dette.





                

