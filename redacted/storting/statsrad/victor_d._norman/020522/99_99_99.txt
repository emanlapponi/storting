 Boligbranner utgjør et stort samfunnsmessig
problem i tillegg til at det skaper tragedier for enkeltpersoner.
Statistikk fra Direktoratet for brann- og elsikkerhet
viser at det var 65 omkomne ved branner i 2001, av disse 56 ved
branner i boliger. Norske forsikringsselskap betalte 3,2 milliarder
kr i erstatninger etter boligbranner.

Branner har både tekniske
og menneskelige årsaker. Røyking, bar ild, elektrisitet
og feil bruk av elektrisk utstyr er blant de hyppigste årsakene.
Innsatsen for å forebygge boligbranner har derfor særlig
vært rettet mot holdningsskapende arbeid og enkle tiltak
som folk flest kan utføre selv.

Fra begynnelsen av 1990-tallet har sentrale
myndigheter i nært samarbeid med kommunale
brannvesen, lokale eltilsyn, Norsk brannvernforening, forsikringsnæringen,
omsorgspersonell i kommunene og flere andre instanser
samarbeidet om holdningsskapende tiltak – dels som
landsomfattende kampanjer, der man har brukt en rekke ulike virkemidler,
som Røykvarslerkampanjen, Brannvernukene og Aksjon
boligbrann osv. Disse har vært sterkt medvirkende til at
det ikke er gått tapt enda flere liv
og at vi ikke har mistet enda større
verdier i boligbranner. Fortsatt gjennomføres disse kampanjene hvert år.

I St.meld. nr. 41 for 2000-2001 er det satt
som et overordnet nasjonalt mål at det gjennomsnittlige
antall omkomne ved brann i bygning skal reduseres betydelig i forhold
til gjennomsnittet for perioden 1995–1999. Med betydelig
mener man i denne sammenheng minst 10 pst. For å nå dette
målet må innsatsen fortsatt konsentreres om forebyggende
tiltak i nært samarbeid mellom
myndigheter, kommunale brannvesen, lokale eltilsyn osv.

Vi registrerer at antall omkomne i boligbranner
varierer noe fra år til år. Det er vanskelig å se
hva som er årsakene til disse variasjonene, men vi har ikke
en udelt heldig utvikling, for å si det mildt. Det er likevel
grunn til å tro at systematisk og langsiktig forebyggende
arbeid, med bl.a. holdningsskapende kampanjer, er et viktig virkemiddel.
Vi vurderer nå, sammen med samarbeidende instanser, å forsterke
innsatsen når det gjelder å forebygge boligbranner.
I første omgang har jeg invitert ulike aktører
til et møte i juni i år, der
vi skal se nærmere på ulike tiltak som skal settes
i verk fremover, og som kan gi et tettere samarbeid mellom
offentlige og private instanser når det gjelder nettopp
brannforebyggende arbeid. I den forbindelse vil jeg også vurdere
forslaget fra representanten Kleppa om et brannvernår for
boliger. Jeg vil imidlertid understreke at forholdene innen
landbruket og for boliger ikke er helt sammenlignbare.
For landbruket er det først og fremst aktuelt med tekniske
tiltak. Når det gjelder boliger, er det altså først
og fremst spørsmål om holdningsskapende arbeid.
Men likevel kan det å markere et brannvernår
for boliger være en idé som det er all
grunn til å vurdere nærmere.

 Jeg har vært inne på de spesifikke
holdningsskapende kampanjene, som i seg selv er veldig viktige.
Det å ha et brannvernår tror jeg er noe som det
er all grunn til å vurdere. Men vi må huske på at
disse målrettede kampanjene rettet inn mot spesielle områder
som det er viktig å skape bevissthet om blant folk, i seg
selv må være en viktig del av dette
arbeidet.

Jeg tror alle former for kunnskap
som folk kan få om hva de må være
bevisst på, hva som er fareområder, og hva de
trenger å få profesjonell bistand til – all
form for kunnskap av den typen – er nødvendig
hvis vi skal få ned antall boligbranner, og spesielt
få ned antall dødsfall knyttet til boligbranner.

Det må være et
nært samarbeid mellom private
og offentlige aktører, noe som illustreres veldig godt
ved dette spørsmålet om de elektriske anleggene.
Til syvende og sist blir det et hensiktsmessighetsspørsmål
hvorvidt vi ønsker å samle alle
disse aktivitetene i et særskilt brannvernår eller
ikke.

 La meg avslutningsvis bare takke
representanten for forslaget, som jeg synes er et veldig godt forslag,
som er verdt å vurdere.

Jeg synes kanskje det er enda viktigere
enn selve det konkrete forslaget at oppmerksomheten rettes mot boligbranner
og de tragediene det fører med seg. Det er veldig viktig
at vi har en løpende bevissthet om dette, og ikke minst
er det viktig at vi sørger for at folk flest har en klarere
bevissthet om hva de selv må gjøre for å forebygge branner,
og enda mer for å forebygge at branner skal ha katastrofale
konsekvenser. Jeg tror både representanten Kleppa
og jeg er enig i at vi må bruke de virkemidlene som
er nødvendige for å skape den bevisstheten. Og
jeg vil, som sagt, se veldig nøye på forslaget
fra representanten.





                

