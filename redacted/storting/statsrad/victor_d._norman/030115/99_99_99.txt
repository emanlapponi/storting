 Spørsmålet om likestilling
av tredelt turnus og helkontinuerlig skiftarbeid
i arbeidsmiljøloven har lenge vært gjenstand for
vurdering.

Saken har bl.a. vært drøftet
i Stortinget ved behandlingen av to Dokument nr. 8-forslag om likestilling
av tredelt turnus og helkontinuerlig skiftarbeid. Det ene forslaget
ble nedstemt av et flertall bestående av Arbeiderpartiet
og Høyre. Flertallet pekte bl.a. på de økonomiske konsekvensene
av forslaget og at dette var en sak som det måtte være
opp til partene i arbeidslivet å bli
enige om gjennom tariffoppgjørene. Det andre
forslaget ble ikke realitetsbehandlet, men både
Arbeiderpartiet og Høyre
uttalte seg likevel imot forslaget.

De berørte departementer har på administrativt nivå over
lengre tid og gjennom ulike regjeringer jobbet tett med
saken. Ingen regjering har imidlertid kommet med noen
konkrete forslag til lovendring. Det har også vært foretatt
en anbudsrunde med sikte på å få gjennomført
en ekstern utredning av konsekvensene ved en
slik arbeidstidsreform. Fem sentrale forskningsinstitusjoner ble
invitert til å gi anbud på en slik utredning.
Samtlige avslo, fordi det ikke ville være mulig å gi
noe klart svar på konsekvensene av en arbeidstidsreduksjon
for turnusarbeidere i helsesektoren.

Jeg vil vise til det pågående
arbeid i Arbeidslivslovutvalget, hvor det foretas en gjennomgang
av hele arbeidsmiljøloven med sikte på å legge
frem et forslag til ny lov i desember 2003. Arbeidstid er et sentralt
punkt i dette utvalgets mandat, og spørsmålet
om hvordan ulike arbeidstidsordninger skal reguleres, herunder problemstillinger
om ulike turnusordninger, vil naturligvis bli vurdert av lovutvalget.
Jeg finner ikke at et initiativ på dette området
har en slik hast at det er riktig å forskuttere lovutvalgets
arbeid.

 Når det gjelder det siste, kan jeg
bekrefte at dette er problemstillinger som Arbeidslivslovutvalget
vil ta opp.

Jeg vil imidlertid presisere at jeg ikke
vil forskuttere konklusjonene fra lovutvalget på noen
som helst måte. Likestillingshensynet skal ivaretas
fullt ut, men vi må være varsomme med ikke å trekke
for vidtgående konklusjoner om hvor stort problemet
er. Det er viktig å være klar over at
tredelt turnus og helkontinuerlig skift ikke automatisk
er sammenliknbare arbeidsformer; det må en konkret
vurdering til i forhold til de enkelte turnusplaner og den enkelte
jobbsituasjon. Samtidig er det veldig viktig at vi i dette arbeidet,
som på andre områder, ikke
griper inn i ting som hører inn under partenes ansvar ved
tarifforhandlinger.

 Arbeidstidsspørsmålene vil
bli belyst i lovutvalgets endelige innstilling. La meg også presisere,
som jeg sa innledningsvis, at det er klart at likestillingshensyn
skal ivaretas fullt ut i det lovverket vi har. Det jeg
vil legge til, er at det ikke er klart i hvor stor grad
denne problemstillingen tilsier en generell lovendring for at likestillingshensynet
skal ivaretas. Men vi kommer til å ta det opp i tilknytning
til Arbeidslivslovutvalgets innstilling, samtidig som vi må gjøre
det på en måte som ikke griper inn i
den frie forhandlingsrett til partene i arbeidslivet.

