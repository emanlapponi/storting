 I samsvar med Stortingets ønske
ble det i mars 2001 nedsatt en uavhengig granskingskommisjon for å vurdere alle
forhold knyttet til dykkingen i forbindelse med oljevirksomheten
i Nordsjøen i pionertiden.

Jeg vil gjerne understreke betydningen av at
kommisjonen skal og må være uavhengig.
I mandatet står det at kommisjonen bl.a. må vurdere
om noen kan klandres for eventuelle skader som følge
av dykkingen, og om det foreligger et rettslig
ansvarsgrunnlag for myndighetene eller andre
aktører.

Uavhengigheten i forhold til dette mandatet
er nødvendig og grunnleggende, men selvfølgelig ikke
uproblematisk å forholde seg til. Uavhengigheten innebærer
at departementet i enda større grad enn det som
er vanlig, må holde seg unna innblanding i kommisjonens
arbeid.

Det ble lagt til grunn at kommisjonen skulle
sikre god dialog med alle berørte parter,
herunder representanter for dykkerne. I mandatet til kommisjonen
fremgår det at det legges opp til at det opprettes et kontaktforum
bestående av arbeidslivets parter.

OFS og NOPEF var blant de organisasjoner som
ble invitert til å delta i dette forumet, som var ment å fungere som
en faglig ekspertgruppe til hjelp for kommisjonen. Jeg registrerer
med beklagelse at disse organisasjonene fant grunn til å trekke
seg fra samarbeidet, og dette har jeg meddelt OFS i brev av 16.
mai 2002.

På bakgrunn av Stortingets vedtak
11. juni 2001 er Nordsjødykker Alliansen gitt
observatørstatus i kommisjonen. Jeg registrerer at alliansen
har trukket seg fra dette samarbeidet i brev
av 1. oktober i år til granskingskommisjonen, og jeg beklager
at Nordsjødykker Alliansen ikke ser seg tjent
med å benytte sin observatørrolle.

Det departementet har tillatt seg overfor kommisjonen,
er å understreke betydningen av nå å få ferdigstilt arbeidet.
Derfor bad vi før sommeren om en delrapport som ble fremlagt
i slutten av august. Vi har også understreket
overfor kommisjonen at endelig rapport må fremlegges
innen årets utgang.

Jeg tror det nå er viktig for alle
parter at granskingskommisjonen i løpet av den korte tiden
som gjenstår, får sluttført sitt granskingsarbeid.
Men for å oppsummere mitt svar på spørsmålet:
Det at granskingskommisjonen er regjeringsoppnevnt, betyr ikke
at den er Regjeringens redskap – tvert imot i dette tilfellet.
Jeg vil derfor ikke gripe inn i eller mot kommisjonens
arbeid underveis.

 Jeg kan dessverre bare gjenta
det jeg sa. Og for å gjøre problemstillingen enda klarere:
I mandatet for kommisjonen ligger at kommisjonen skal vurdere spørsmål
som bl.a. kan berøre mitt eget departement. Hvis jeg på noen
som helst måte grep inn i kommisjonens arbeid,
ville jeg gjøre den delen av jobben umulig for kommisjonen.
Så uansett hva jeg måtte mene eller ikke mene
om kommisjonens arbeid – og jeg mener for øvrig
at kommisjonen er veldig kompetent sammensatt – ville det være
galt av hensyn til mandatet og granskingen hvis jeg blandet meg
inn i det kommisjonen jobbet med. Det er uavhengighet av hensyn
til integriteten bl.a. i forhold til granskingen av mitt eget departement som
gjør at jeg må ha armlengdes avstand til kommisjonen.

 Det er klart at vi kommer til å gjøre
alt vi kan for å oppfylle ikke bare
Stortingets anmodning, men Stortingets intensjon
med denne granskingen. Det er klart at denne granskingen skal ha som
formål å avdekke de faktiske forhold, og det er
klart at resultatene av kommisjonens arbeid vil bli fremlagt for Stortinget
på en dertil egnet måte.





                

 Som jeg nevnte i svaret til representanten
Nesvik, la Stortinget vekt på at det ble foretatt en uavhengig
gransking av dykkingen i pionertiden,
og at kommisjonen ble oppfattet som uavhengig av parter og interesser
som er involvert. Og som jeg også nettopp
sa til representanten Nesvik: Som ansvarlig
departement for sikkerhet i petroleumsvirksomheten vil også Arbeids-
og administrasjonsdepartementet kunne være en part som
skal granskes. Av hensyn til eventuelle habilitetsproblemer verken
kan eller vil jeg instruere granskingskommisjonen. Dette
gjelder både med hensyn til granskingskommisjonens
arbeidsform og arbeidsmetode, hva som bør granskes, hvem
som bør innkalles til møter, osv. Men jeg forutsetter
selvfølgelig at kommisjonen følger de regler som
gjelder for granskingskommisjoner.

Jeg vil nok en gang poengtere at granskingskommisjonen
nå er i sluttfasen av sitt arbeid. Rapporten skal avleveres
senest 31. desember i år, og det er av stor betydning at
granskingskommisjonen nå får sluttført
arbeidet. Det tror jeg alle parter vil være
tjent med.

 Det var vel statsminister Bratteli som sa at
det ikke var tjenlig å ta stilling til hypotetiske
spørsmål. Jeg tror vi nå er tjent med å se
hva som kommer ut av granskingskommisjonens arbeid, i ro og fred
studere konklusjonene og i den grad konklusjonene er omstridt, få det
søkelyset på saken som følger av at de
er omstridt. Jeg tror det søkelyset i seg selv kan være
viktig. Hvis det da i den forbindelse skulle dukke opp spørsmål om
hvorvidt det finnes underlagsmateriale som enkelte mener ikke
er fremlagt for offentligheten, må vi ta stilling til det
spørsmålet når og hvis det dukker opp.

