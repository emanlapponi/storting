 La meg først presisere at det må være
et overordnet prinsipp at bedrifter som etablerer seg, selv må ha
hovedansvaret for å finansiere etableringen
av egen virksomhet og herunder selv må ha hovedansvaret
for å dekke kostnader til opplæring av personalet.
Det betyr ikke at ikke Aetat har et ansvar, men
Aetat har et ansvar overfor de arbeidsledige for å bidra
til at de får de kvalifikasjonene som er nødvendige for
at de skal kunne søke seg til ledige jobber.
Men Aetats ansvar er altså ikke å dekke
etableringskostnader for bedrifter, bare for å ha
sagt det.

I den konkrete saken har Aetat Flisa allerede
gjennomført to AMO-kurs for å bidra til kvalifisering
av arbeidssøkere med sikte på tilsetting ved etableringen
av bedriften 1880 Nummeropplysning. Bedriften ble etablert
i kjølvannet av nedbemanningen ved Jordan AS, og Aetat
har vist klar vilje til å delta aktivt for å bidra
til nyansettelser av arbeidsledige. Aetats medvirkning har vært avgrenset
av de tildelte rammene og de faglige prioriteringene som Aetat har
måttet foreta i hele fylket sett under ett.

1880 Nummeropplysning
har anmodet om ytterligere midler til et tredje AMO-kurs.
Med den nylige styrkingen av midler til Aetat som skjedde gjennom
behandlingen av St.prp. nr. 44 for 2002-2003, har jeg fått
opplyst at Aetat Hedmark vil gjennomføre minst ett nytt
AMO-kurs i 2003, for å bidra til å øke
rekrutteringen til 1880 Nummeropplysning.

For øvrig gjør jeg oppmerksom
på at det er i Aetats fullmakt å avgjøre
konkrete saker om tildeling av tiltaksmidler innenfor
de bevilgninger og prioriteringer som er gitt av storting og regjering.

 La meg først presisere at de opplysningene
jeg har fått fra Aetat Hedmark, er at man vil sette i gang
et tredje AMO-kurs i inneværende år.
Og som jeg presiserte: Vi føler et veldig ansvar for å hjelpe
ledige tilbake i jobb, men jeg vil også presisere
at det ikke må være et middel
som bedrifter kan ha til å unndra seg sin egen plikt til å dekke
etablerings- og opplæringskostnader.

Når det gjelder satsing i det indre østlandsområdet
generelt, og i det angjeldende området spesielt, har Regjeringen
allerede gått inn med ekstraordinære tiltak, bl.a. har
jeg selv åpnet for at dagpenger kan brukes til å finansiere
utdanning i inntil ett skoleår i et prosjekt i regi av
Hedmark og Oppland fylkeskommune. Så vi gjør en særskilt
innsats i området. Jeg vil også presisere
at den prioriteringen som Aetat Hedmark har valgt når det
gjelder kurs nettopp i tilknytning til 1880 Nummeropplysning
på Flisa, er et eksempel på en
ekstraordinær satsing fra etatens side.

 Vi har løpende oppmerksomhet, og jeg
tar den oppfordringen med meg videre.





                

