 Siden 1987 er St.meld. nr. 7, Statlege utval,
styre og råd m.v., etter ønske
fra Stortinget blitt lagt frem hvert fjerde år, mens oversiktsdelen
som viser den faktiske sammensetningen av de ulike råd
og utvalg, er nettbasert og vil være tilgjengelig
for allmennheten på Internett fra høsten 2002.
Det finnes ingen sentrale retningslinjer på dette området,
men det er svært mange hensyn som skal ivaretas
når man skal finne frem til og oppnevne medlemmer til statlige
styrer, råd og utvalg.

Det viktigste er at man
skal ta hensyn til de krav som følger av likestillingsloven § 21.

Bakgrunnstallene fra 2001 viser at 41 pst.
av medlemmene i styrer, råd og utvalg var kvinner. Også i 1997,
som jeg skal bruke litt som referanse, var kvinneandelen
på 40 pst. Så på dette området
har en lyktes med å ivareta hensynet til representasjon
av begge kjønn, slik kravene er – og jeg hadde
nær sagt: Det skulle bare mangle.

Når det gjelder bostedsområde
og alder, viser bakgrunnstallene fra 2001 at personer fra Oslo
og Akershus relativt sett er overrepresentert i forhold til personer
fra andre bostedsområder, og mer overrepresentert
nå enn i 1997. I 2001 viser bakgrunnsmaterialet at 43 pst.
kommer fra Oslo og Akershus, mens andelen fra det samme området fire år
tidligere var på 31 pst.

Videre viser de samme bakgrunnstallene at 48 pst.
av medlemmene av statlige styrer, råd og utvalg kommer
fra aldersgruppen 50–64 år, mens det
tilsvarende tallet fire år tidligere var 41 pst.

For å si det mildt er jeg ikke
udelt begeistret for denne utviklingen. Det
enkelte departement eller offentlige organ som skal finne
frem til medlemmer og varamedlemmer til et utvalg, styre eller
råd, må selvfølgelig foreta en helhetsvurdering
ut fra utvalgets mandat, vedtekter og de krav til kvalifikasjoner
som utvalget eller rådet har behov for. Men i
den helhetlige vurderingen er også geografi
og alder viktige dimensjoner.

Det er ikke alltid mulig å ivareta alle
hensyn i forbindelse med oppnevning av medlemmer til råd
og utvalg, men man skal prøve så langt man kan.

Forrige gang St.meld. nr. 7, Statlege
utval, styre og råd m.v., ble lagt frem, i 1997, sa den
daværende regjering at den ville prioritere følgende
problemstillinger:

1.	Regjeringen vil arbeide for å opprettholde
kvinneandelen i de kollegiale organene og samtidig øke
andelen kvinner i lederposisjoner.

2.	Regjeringen vil arbeide for å øke andelen
yngre og eldre i kollegiale organ og å sikre
den geografiske spredningen mellom medlemmene.

3.		Regjeringen vil arbeide for å øke
andelen av personer med innvandrerbakgrunn.

Vi kan altså konstatere at i forhold
til disse målene er det første målet
oppnådd. Det andre målet er helt klart ikke
oppnådd. Det tredje målet er man, så vidt
vi kan se, i ferd med å få gjort noe med.

Jeg vil, når jeg skal legge frem ny
St.meld. nr. 7 for Stortinget senere i år, se på om
det er grunnlag for å vurdere om det er behov for å komme
med anbefalinger for både å ivareta
de faglige og politiske oppgavene som tross alt er hovedformålet
med utvalg og råd, og samtidig sikre en bredere og mer
representativ sammensetning av disse styrene, rådene og
utvalgene.

 Jeg kan for så vidt bare gjenta
det jeg sa i mitt første svar, at i forbindelse
med arbeidet med den nye stortingsmeldingen vil vi vurdere anbefalinger.
Jeg tror at anbefalinger vil fungere bedre enn absolutte
retningslinjer, men vi må vurdere hva som er nødvendig
for å få en bedre representasjon.

Når det gjelder dette med yrkesbakgrunn,
er vel situasjonen litt annerledes. I mange styrer, råd
og utvalg er det grunnlag for å ha en bred yrkesrepresentasjon.
Men i en del av dem er det jo også spørsmål
om å trekke inn spesiell kompetanse, og det vil nok alltid føre
til at det i mange styrer, råd og utvalg vil være
en overrepresentasjon av folk med høyere utdannelse.

Igjen: Det vi må frem til, er at de
kvalifikasjonskrav som må oppfylles, de 

må

 oppfylles.
Det er det som er hovedfunksjonen. Men vi har så mange
spennende mennesker rundt om i hele Norge at
det burde være mulig samtidig å kunne
ivareta ønskene om aldersmessig og bostedsmessig
spredning.

 Jeg vil takke for responsen på svaret!





                

