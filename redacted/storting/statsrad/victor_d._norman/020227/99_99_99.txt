 Det er riktig som representanten viser til,
at Regjeringen vil ha fortgang i utbyggingen av offentlige servicekontorer.
Det er bl.a. slått fast i Sem-erklæringen. I min
redegjørelse om
modernisering, effektivisering og forenkling
i offentlig sektor, som jeg la fram for Stortinget i januar, viser
jeg til at offentlige servicekontorer og elektronisk forvaltning
skal fungere som brukerrettede inngangsporter til offentlig forvaltning
på tvers av etater og forvaltningsnivåer. De 30
mill. kr som er avsatt på mitt budsjett til videre
innsats for å få etablert slike kontorer, bør
rettes inn mot de prosjektene som best understøtter denne
målsettingen.

En del av midlene vil bli brukt til det sentrale
utviklingsarbeidet med offentlige servicekontorer, utvikling av
felles tiltak og prosjekter. Hoveddelen vil bli brukt til å understøtte
og stimulere lokale tiltak både for kommunale og for statlige
tjenester. Her har jeg merket meg at det i mange kommuner gjøres
spennende arbeid som legger grunnlaget for mer kundevennlig og serviceorientert
tjenesteytelse i førstelinjen,
og som samtidig bidrar til en mer effektiv oppgaveløsning
innad i etatene.

Jeg er svært opptatt av at vi skal
få mest mulig ut av disse pengene i form av tjenester som
er tilpasset de lokale forhold og ulike brukergruppers behov. Vi ønsker derfor å stimulere
til utprøving av et mangfold av slike brukerrettede inngangsporter
til offentlige tjenester. En viktig utfordring
er også å bidra til at de ulike statlige etatene
kan inngå i et slikt samarbeid på en
serviceorientert og kvalitativt god måte. Og selv om arbeidet
med samordning og forenkling
av ytelsene som er knyttet til arbeid, trygd og sosiale tjenester
er organisert som et eget prosjekt og handler om mer enn førstelinjetjenesten,
kan vi også ha mye å hente på å se
på erfaringene fra arbeidet med offentlige servicekontorer
på det området.

Fordi vi på denne måten ønsker å stimulere
til et mer mangfoldig konsept for offentlige servicekontorer og andre
typer inngangsporter til offentlige tjenester, har vi jobbet med å revidere
og utvikle nye kriterier for anvendelsen av midlene. Jeg regner
med at de nye retningslinjene, og med det invitasjonen til å sende
inn forslag, vil foreligge i løpet av et par ukers tid.

 Det vi primært er opptatt av, er at
brukere skal føle at de får et samlet
godt tilbud fra servicekontorene. Det betyr at vi er veldig opptatt av å få med alle nivåer,
slik at det ikke bare gjelder kommunalt nivå,
men også omfatter fylkeskommunalt og statlig
nivå. Vi er også opptatt av at servicekontorene faktisk
skal fungere ikke bare som en veiledningssentral, men
som et sted hvor hovedtyngden av brukernes behov kan dekkes på stedet.

 Som representanten Oppebøen Hansen
sier, vedtok Regjeringen i desember i fjor et noe revidert mandat
for Arbeidslivslovutvalget. Mandatet er nå tydeligere formulert
når det gjelder målet om en lov som ivaretar både
hensynet til verdiskaping og hensynet til arbeidstakernes helse,
miljø og sikkerhet, og trygghet for arbeid og
inntekt. Utvalget har frist til 1. desember 2003 og skal etter
mandatet foreslå en ny lov for arbeidslivet. Både
bestemmelsene om arbeidstid og stillingsvern ligger i mandatet for
utvalget.

Jeg har stor tillit til både
utvalget og prosessen. Men jeg synes det er riktig å peke
på at nedsettelse av et lovutvalg ikke
kan bety at arbeidsmiljøloven er fredet i utvalgsperioden,
dersom det er gode grunner som taler for å få på plass
endringer tidligere. Tilsvarende har for øvrig skjedd også ved
andre lovutvalg. For eksempel ble det
på 1990-tallet gjort endringer i folketrygdloven parallelt
med en større revisjon.

Utvalgsprosessen innebærer at en ny
lov tidligst kan vedtas av Stortinget i 2004. Jeg mener
det vil bli for lenge å vente på nødvendig
oppmykning i overtidsreglene og har derfor sendt forslag om dette
ut på alminnelig høring nå. Grunnen til
at Regjeringen har valgt å sende dette ut nå,
er at det haster med å oppnå økt fleksibilitet
i arbeidslivet, og at vi må gjøre det lettere
for bedrifter å konkurrere om oppdrag som medfører
arbeidstopper. I tillegg vil forslaget innebære at det
frigjøres ressurser i Arbeidstilsynet.

Dette er forhold Regjeringen er opptatt av,
og det er da hensiktsmessig å la dette spørsmålet
bli avklart separat, før lovutvalget ser på struktur
og større grep i arbeidsmiljøloven.

Vi har også sendt ut et
forslag om å fjerne stillingsvernet for toppledere med
etterlønnsavtaler. Formålet er først
og fremst å motvirke utviklingen med hensyn til betydelige
etterlønnsavtaler, fallskjermer o.l. Problemstillingen
har kommet opp med jevne mellomrom, og den siste tidens eksempler
i pressen har aktualisert behovet for å foreslå tiltak.
Regjeringen er opptatt av at stillingsvernsreglene ikke
skal kunne brukes som et pressmiddel og dermed bidra til å føre
bedriftene inn i kostbare og langvarige prosesser.

 Det er klart at alle spørsmål
som dreier seg om arbeidstid, i utgangspunktet har høy
prioritet. Det vi følte behov for, var å få løst
en del akutte problemer som gjaldt bruken av
overtid, og spesielt spørsmål som henger
sammen med at det nærmest er blitt normalt at man innvilger
dispensasjonssøknader om overtidsarbeid, og vi derved i
realiteten langt på vei har fått en byråkratiserende
prosess. Vi mener det var nødvendig med en forenkling
og en rask behandling av akkurat dette spørsmålet.

Personlig skulle jeg gjerne ha ønsket
at vi også kunne tatt opp de andre
arbeidstidsspørsmålene tidligere enn det som er
mulig med det utvalget som er nedsatt, men jeg har altså den
respekt for den demokratiske prosessen – som representanten
var inne på innledningsvis – at jeg er
villig til å godta at vi må avvente lovutvalget
når det gjelder de andre spørsmålene.

 Som jeg var inne på innledningsvis,
er dette en praksis som har vært brukt tidligere. Det er ikke
noe nytt i det. Det er ikke en praksis som i og for seg
er ønskelig. Det har ingen ting med spørsmål
om tillit til utvalg å gjøre, men det har å gjøre med
hvor lang tid vi kan vente for å løse
problemer som er relativt akutte. Arbeidstilsynet
vet vi er i en presset ressurssituasjon. Det er lite hensiktsmessig å bruke
tiden til å behandle dispensasjonssøknader på et
område hvor det ikke burde være
nødvendig å ha en ordning som innebærer
at man stadig må søke dispensasjon.

 Ved salg av statlig fast eiendom
følger det av avhendingsinstruksen at utgangspunktet er
salg til markedspris etter en åpen budrunde. Stoltenberg-regjeringen
ved daværende arbeids- og administrasjonsminister Jørgen
Kosmo fremmet i St.prp. nr. 1 for 2001-2002 forslag om fullmakt
til avhending av statlig fast eiendom til under markedspris
der «særlige hensyn tilsier det». Fullmakten
ble vedtatt av Stortinget i budsjettbehandlingen, selv om den sittende
regjering fremmet forslag om å trekke tilbake fullmaktsforslaget
i St.prp. nr. 1 Tillegg nr. 4.

Når Samarbeidsregjeringen ikke
så behovet for en generell fullmakt for salg av eiendom
til under markedspris, var det flere grunner til det.

Den første var at en generell
fullmakt til avhending til under markedspris der «særlige
hensyn tilsier det», er uheldig, fordi det i konkrete sammenhenger
vil være så vanskelig å fastslå hva
som ligger i begrepet «særlige hensyn».
I praksis vil en slik fullmakt derfor lett kunne bidra til å undergrave hele
avhendingsinstruksen. I den forbindelse er det viktig å minne
om at bakgrunnen for avhendingsinstruksen bl.a. er å rette
oppmerksomheten mot kostnadssiden ved den statlige eiendomsmassen.

Den andre grunnen er at bruk av fullmakten
vil bidra til å kamuflere de reelle kostnadene knyttet
til de formål som tilgodeses. Det er f.eks. ikke
billigere for staten å gi støtte til boliger ved å selge
tomter til underpris enn det er ved å gi direkte støtte
til boligformål. Tvert imot vil det normale være
at man får mer igjen for midlene ved å gi direkte
støtte enn ved å gi billige tomter. Salg til underpris
er derfor en samfunnsøkonomisk uheldig og forvaltningsmessig
uryddig måte å tilgodese viktige formål på.

Det tredje er at bruk av fullmakten
gjør det vanskelig å organisere
Statsbygg på en hensiktsmessig måte. Som forvaltningsbedrift
må det stilles krav til avkastning på investert
kapital og nettobudsjettering av driftsutgifter. Salg av eiendomsmasse
til under markedspris er vanskelig forenlig
med slike krav.

Når Regjeringen allikevel er gitt
fullmakt til å kunne avhende statlig eiendom
til lavere pris enn markedspris, tar den det til etterretning. Regjeringen
oppfatter at fullmakten kun bør benyttes i særtilfeller,
og at fullmakten ikke er et pålegg fra Stortinget.
På denne bakgrunn har Regjeringen ingen planer om systematisk
salg av statlige tomter til under markedspris i områder
med behov for billige utleieboliger.

Dette utelukker ikke at Regjeringen
i spesielle tilfeller, f.eks. for å sikre kultur- og friluftsinteresser,
vil kunne ønske å benytte fullmakten.

 For det første setter jeg veldig
pris på å konstatere at representanten Holmås
er en lærevillig representant som har merket seg gode
ting fra redegjørelsen om modernisering.

Når det gjelder det siste spørsmålet,
tror jeg jeg vil fastholde at prisene i markedet er bestemt
av volum i tilbud og etterspørsmål. Flytter man
en gjenstand ut av markedet ved å ta bort både
tilbyder og etterspørrer, blir nettoeffekten at prisene
i markedet blir akkurat som de hadde vært før.
Men dette er et tema representanten Holmås og
jeg kanskje kan diskutere andre steder enn her.

