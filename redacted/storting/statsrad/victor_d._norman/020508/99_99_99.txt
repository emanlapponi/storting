 I den redegjørelsen jeg holdt for
Stortinget 24. januar, understreket jeg at en avgjørende
forutsetning for en bedre offentlig sektor er en personalpolitikk
som virker motiverende. Personalpolitikken må sikre bred
rekruttering, stimulere til kulturelt og kompetansemessig mangfold
i staben, lette omstilling og overgang både innen
offentlig sektor og mellom det offentlige og private næringsliv
og forhindre utstøting av eldre arbeidstakere.

For å få dette til er vi
avhengig av å delegere og desentralisere mye av ansvaret
for rekrutteringspolitikken til statlige etater og til kommunene.
Offentlig forvaltning og tjenesteytelse
må få større lokal handlefrihet til å konkurrere
om nøkkelpersonell. Det er viktig at offentlige arbeidsgivere
blir flinkere til å sikre seg det mangfold av ideer
og impulser man får gjennom rekruttering fra et bredt utvalg
av grupper, og de må være flinke til å trekke på de
50 pst. av talentene som utgjøres av kvinner.
Men det er de lokalt som må gjøre det, og vi må sørge
for at de har de nødvendige virkemidler, herunder gode
lønnsvilkår å tilby.
I den forbindelse er det spesielt gledelig, synes jeg,
at vi under årets lønnsoppgjør
i staten fikk gjennomslag for den største lokale
potten vi noensinne har hatt. Dette gir lokale ledere en enestående
mulighet til å jobbe mer aktivt for god rekruttering.

På sentralt hold er hensynet
til likelønn og rekruttering blant de hensyn som ivaretas
gjennom de særskilte tverrgående prosjektene,
som jeg nevnte i min redegjørelse for Stortinget. Mitt
departement har bl.a. ansvaret for et prosjekt knyttet til personal-,
organisasjons- og lederutvikling
i det offentlige. Det er etablert en egen innsatsgruppe
i departementet som er gitt et koordineringsansvar for
dette.

I tillegg har jeg lyst til å nevne
at prosjektet «Kvinner, kvalitet og kompetanse i staten»,
et prosjekt for å øke andelen kvinnelige ledere
i staten, er avsluttet etter å ha høstet
positive erfaringer i perioden 1997–2002. Det lyktes da å øke
andelen kvinnelige ledere betydelig. Jeg vil fortsette det gode
arbeidet, og nye tiltak vil bli vurdert. Det er satt i gang et mentorprogram
for kvinnelige mellomledere i staten, for å stimulere til økt
rekruttering til lederstillinger. Statskonsult driver dette programmet
på oppdrag fra departementet. Et annet tiltak er «Kvinneb@sen» – en
kompetansebase hvor offentlige virksomheter og bedrifter kan søke etter
kandidater til lederstillinger og kandidater til styrer, råd
og utvalg blant over 2 800 kvalifiserte og høyt
kompetente kvinner. Likestillingssenteret driver denne databasen
på oppdrag for Arbeids- og administrasjonsdepartementet.

Som jeg sa, er rekruttering av arbeidskraft
og likelønn også et sentralt tema
i hovedtariffoppgjøret for staten i år. I det
anbefalte forslaget er det lagt inn mye større midler til
lokale forhandlinger enn før. Vi er veldig opptatt av at man
i de lokale forhandlingene legger vekt på de intensjonene
jeg har skissert her, og som er skissert sentralt tidligere,
samtidig som lokale ledere og lokale organisasjoner tar det ansvaret
som de har for likelønn og rekruttering.

 Det er helt klart at jeg ser problemstillingen
som ligger i at det generelt sett historisk har vært forskjell
i lønnsnivå mellom
yrker hvor det har vært en klar kvinnedominans
og yrker med mannsdominans. Men jeg tror også at
vi skal ha like klart for oss at denne forskjellen bl.a.
skyldes at den første og til dels den andre generasjonen
kvinner som for fullt kom ut i arbeidslivet, var kvinner som stilte
med et alvorlig handikap i forhold til veldig mange yrkesgrupper
og derfor langt på vei var henvist til deler av arbeidsmarkedet som
var dårlig betalt. Det er viktig at man gjennom lønnsoppgjørene
tar hensyn til de svake gruppene, og det har man forsøkt å gjøre både
fra stat og kommunes side i mange år. Men det
er minst like viktig at vi sørger for at de nye
generasjoner kvinner har like store valgmuligheter i arbeidsmarkedet
som tilfellet er for menn. I den forbindelse er alle tiltak
som bidrar til å åpne dører
for kvinner, viktige for på lang sikt å heve
lønnen til de kvinnene som ikke har hatt den
samme valgmuligheten som de unge kvinnene har nå.

 Det er vel nokså klart at representanten
Andersen ikke ønsker at jeg skal drive lønnsforhandlinger
her. Det jeg sier, og det spørsmålet dreier
seg om, og som jeg forsøkte å besvare, er: Hva
kan vi gjøre når det gjelder aktiv personal- og
rekrutteringspolitikk for å bidra både
til mål om likelønn mellom menn og kvinner
og god rekruttering til staten? Og da sier jeg, og det
fastholder jeg nok en gang, at et av de viktigste
tiltakene vi kan gjennomføre for generelt å få større
lønnslikhet mellom menn og kvinner, er å sørge for
at de kvinnene som kommer ut i arbeidsmarkedet nå, har like gode
valgmuligheter og like lett kan nå frem til de
stillingene de ønsker, som tilfellet er for menn. For det vil,
uansett hvordan forhandlingene gjennomføres, også være
til fordel for de kvinnene som i dag ikke står
overfor et valg, men som er i yrker som de sikkert trives
med, som de sikkert har valgt ut fra god omhu, men som er i en situasjon
hvor de ikke har den markedsmessige mulighet som unge
kvinner har i dag.





                

 Prosjektet som representanten Reikvam henviser
til, er en kursmodell som er prøvd ut i flere fylker, i
hovedsak innenfor byggfag, i samarbeid
med Veidekke ASA og videregående skole. Dette
er en modell der læring av teorifag skjer gjennom erfaring
fra praksis på arbeidsplass. Kurs etter denne
metodikken er også under vurdering i nye fylker
og vurderes videreført i et par av fylkene som har igangværende kurs.
Det er derfor ikke snakk om et tilbud som er utsatt, i
betydningen ett enkeltstående kurs/prosjekt.

Det har vært meget gode
erfaringer og resultater med bruk av denne modellen siden den ble
startet opp i Telemark i 1998. Opplæringen foregår
i stor grad som veiledet praksis med videregående
skole som ansvarlig for opplæringen
i teori. Metodikken har vist seg særlig godt egnet for
arbeidssøkere som har falt ut av eller ikke
har fullført videregående skole og som
har liten arbeidserfaring. Tilbudet har resultert i mange fagbrev
og god rekruttering til en bransje med stort arbeidskraftbehov.
Tilnærmet alle arbeidssøkere som gjennomgår
opplæringen, får varig arbeid. Det er derfor god
grunn til å bygge videre på opplæringselementene
i modellen ved planlegging og gjennomføring av opplæring også innenfor
andre fagretninger.

Det er viktig at Aetat til enhver tid benytter sine
tiltaksressurser på en slik måte at
den samlede effekten blir best mulig. I Telemark vil etaten derfor
i andre halvår i år prioritere andre
fagområder med dokumenterte flaskehalsproblemer. Metodikken
vil da bli videreført innenfor plate-
og sveiseområdet. Målgruppene vil være
tilsvarende som for «Skole på byggeplass», unge
langtidsledige, innvandrere, og yngre arbeidssøkere
under 30 år som ikke har fullført videregående
opplæring.

Denne opplæringsmodellen er relativt
kostbar med høy månedsverkspris. Aetat prioriterer
i tillegg utprøving av et annet nytt kurskonsept rettet
inn mot rekruttering til helsesektoren
hvor det benyttes elementer fra modellen «Skole på byggeplass».

Ut fra gjeldende retningslinjer og fullmakter
er det opp til Aetat i det enkelte fylke å vurdere og beslutte hvilke
fag- og yrkesområder det skal settes igang AMO-tilbud på.
Slike beslutninger må tas både ut fra
etterspørselen i arbeidsmarkedet og de arbeidssøkendes
kvalifiseringsbehov, og det må særlig legges vekt
på utsatte grupper som er spesielt prioritert
i arbeidsmarkedspolitikken.

På denne bakgrunn mener
jeg at det er mulig for Aetat å ivareta intensjonene
i Stortingets vedtak om at det skal åpnes for ulike veier
frem til fagbrev ved gjennomføring av kvalifiseringstiltak
i Aetats regi. Og det som har skjedd med dette konkrete prosjektet,
er altså ikke at denne linjen er forlatt.

 La meg presisere – som jeg også gjorde
i mitt innlegg: Det som har skjedd i denne konkrete saken, er ikke
at man har forlatt ideen om tettere integrasjon mellom
skole og arbeidsplass; tvert imot, dette er en metodikk som Aetat
bruker i stadig flere fylker og i forhold til stadig flere bransjer.

Det som har skjedd i dette konkrete tilfellet,
er at Aetat i Telemark, ut fra en vurdering av situasjonen
i Telemark, er kommet til at det nå er riktig å avslutte 

dette

 konkrete prosjektet og gå inn
på tilsvarende metodikk i forhold til andre arbeidsplassbehov.
Samtidig har man sett på om det finnes måter å organisere
denne type aktivitet på på en noe billigere
måte.

Jeg kan ikke forsvare å overprøve
de vurderingene som man i Aetat i Telemark her har kommet til, så lenge jeg
ser at intensjonen i Stortingets vedtak er ivaretatt.

 Denne regjeringen og denne statsråden
har svært stor tro på delegering av ansvar og
myndighet til dem som har de beste faglige forutsetningene
for å foreta vurderingen innenfor de
politiske rammene som Stortinget og Regjeringen har trukket opp.

I dette tilfellet har Aetat i Telemark vurdert
det slik at denne metodikken er svært god, og også – ut
fra en samlet vurdering av flaskehalsproblemer – at det
nå er riktigere å få denne type
tiltak rettet inn mot plate- og sveisefagene.

Jeg har ingen forutsetninger for å vurdere
om denne vurderingen av de konkrete flaskehalsproblemene i Telemark
er god eller dårlig. Men jeg har en etat som
er bygd opp for å foreta den vurderingen, og jeg har full
tillit til at den etaten kan vurdere denne problemstillingen bedre enn både
statsråden og stortingsrepresentanten.





                

