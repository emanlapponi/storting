 I 2003 ble 8,3 pst. av trafikken registrert
som gjenstående i riksvegferjesambandet E39 Mortavika–Arsvågen.
Den store trafikken i forbindelse med høytider, ferier
og i helgene er hovedårsaken til at så mange biler
blir stående igjen på ferjeterminalene. Trafikantene
opplever også ventetid i forbindelse med verkstedopphold
for ferjene i sambandet.

I Nasjonal transportplan 2006-2015 er det lagt
opp til en ny langsiktig standard for riksvegferjedriften. For stamvegsamband
som E39 Mortavika–Arsvågen er det langsiktige
målet at antall gjenstående biler ikke skal overstige
2 pst. målt over et år. Dette målet
må imidlertid ses i sammenheng med de tilgjengelige ressursene
innenfor riksvegferjedriften. Statens vegvesen arbeider for å effektivisere
riksvegferjedriften, bl.a. gjennom økt konkurranseutsetting.
Gevinsten av dette arbeidet vil kunne nyttes til tilbudsforbedringer.

Regjeringen har vedtatt å konkurranseutsette
riksvegferjesambandene E39 Mortavika–Arsvågen
og E39 Halhjem–Sandvikvåg med krav om nye gassferjer
fra 1. januar 2007. Dette er i tråd med Regjeringens
målsetting om mer bruk av naturgass innenlands.

Vegdirektoratet, som løyvemyndighet,
har det administrative ansvaret for konkurranseutsetting i denne
sektoren. Det er i denne sammenheng bl.a. satt krav til at antall
gjenstående biler skal være i samsvar med det
nye NTP-målet.

Denne uken ble resultatet fra konkurranseutsettingen
i dette sambandet kjent. De nye gassferjene som skal bygges, vil
bli større enn de eksisterende ferjene på E39 Mortavika–Arsvågen.
Det vil bli halvtimesavganger i de mest trafikkintensive periodene.
Videre vil reisetiden for trafikantene forkortes. Dette vil være
et resultat av at ferjeterminalene blir utbedret, og at de nye ferjene
vil holde vesentlig høyere hastighet enn dagens ferjer.
Det vil også bli flere avganger enn i dag. Til sammen vil
dette bidra til en effektiv trafikkavvikling som sikrer god framkommelighet
for brukerne.

