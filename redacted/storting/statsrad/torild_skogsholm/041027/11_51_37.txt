 Jeg vil først understreke at oppsigelsen
av den økonomiske avtalen mellom Statens vegvesen og Alarmsentralen
i Florø ikke har medført noen endring i Alarmsentralens
funksjon med hensyn til overvåking av tunnelene. Det vil
heller ikke skje noen endring av dette i tilknytning til nedlegging
av døgnbemanningen ved Vegvesenets vaktsentral i Lærdal.
Det er Statens vegvesen som har ansvaret for overvåking
og varsling.

Tunnelene på vegnettet blir døgnkontinuerlig
overvåket og styrt fra fem regionale vegtrafikksentraler
i Norge. I Region vest ligger vegtrafikksentralen i Bergen. Det
betyr at tunnelene i Sogn og Fjordane blir overvåket fra vegtrafikksentralen
i Bergen, i tillegg til vaktsentralen i Lærdal.

Statens vegvesen har opplyst at nattestengingen
av vaktsentralen i Lærdal ikke vil medføre noen
endring i beredskapsnivå, varslingsrutiner eller samhandling
mellom Statens vegvesen, Alarmsentralen og de lokale redningsetatene.
Vegtrafikksentralen i Bergen vil opptre på samme måte
som vaktsentralen i Lærdal, og lokalkunnskapen vil bli
ivaretatt gjennom opplæring og nært samarbeid
mellom sentralene.

I prinsippet kan hele landet i dag overvåkes
fra et hvilket som helst sted som har kommunikasjonslinjer, tilstrekkelig
kompetanse på trafikkteknikk og elektro- og IT-kompetanse.
I og med at det ikke er Statens vegvesen som skal rykke ut til tunnelene
ved ulike hendelser, har det ingen betydning for sikkerheten om
overvåkingen nå blir flyttet til Bergen. For å ivareta
hensynet til sikkerhet og beredskap er det et mål å ha
en bemanning på minimum to personer om natten på alle
vegtrafikksentralene. Sikkerheten ivaretas bedre om det er to personer
på vakt på samme sted, enn om det er én
person på to forskjellige steder.

På bakgrunn av den redegjørelsen
jeg har fått, vurderer jeg det slik at beredskapen og sikkerheten
i tunnelene i Sogn og Fjordane og alle tunnelene i Region vest blir godt
ivaretatt.

