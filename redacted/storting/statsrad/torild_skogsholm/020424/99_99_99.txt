 I treårsperioden 1998-2000 ble det
rapportert om to ulykker med personskade på strekningen
Borlaug–Steinklepp–Øye. I perioden 2001 fram til
i dag er det rapportert om to ulykker på denne strekningen.
Begge skjedde i vinterhalvåret. Jeg kan derfor ikke
se at det er riktig å karakterisere utviklingen i trafikkuhell
over Fillefjell som dramatisk, selv om enhver ulykke selvfølgelig
er alvorlig for den som opplever den.

E16 har stor betydning for vintertrafikken øst–vest som
følge av den gode regulariteten sammenlignet
med andre fjelloverganger i Sør-Norge. Under
ekstreme værforhold er Fillefjell gjerne den strekningen
som sist blir utsatt for kolonnekjøring
og stenging. Jeg vurderer det derfor som viktig å iverksette
tiltak for å øke regulariteten ytterligere, noe
som også vil bidra til økt trygghet
for trafikantene. Nødvendige tiltak er skredsikring, økt
vegbredde og tiltak mot drivsnø. Det er i handlingsprogrammet
for Nasjonal transportplan 2002-2005 avsatt 150
mill. kr til utbedringstiltak på strekningen Øye–Steinklepp
med gjennomføring i 2004 og 2005. Det er imidlertid ikke
bevilget midler til dette i 2002, og det er heller ikke
plangrunnlag som gjør det mulig med eventuell anleggsstart
i sommer. Statens vegvesen i Sogn og Fjordane og Oppland har nettopp
sluttført en utredning på overordnet nivå som
vil danne grunnlag for hvilke tiltak som skal prioriteres for detaljplanlegging
og gjennomføring.

Jeg vil i egnet form følge opp flertallets
merknad i Budsjett-innst. S. nr. 13 for 2001-2002, hvor
flertallet ber Regjeringen orientere Stortinget om planstatus og
framdrift spesielt på strekningen E16 Steinklepp–Øye.
Jeg tar sikte på å orientere Stortinget om dette
i statsbudsjettet for 2003.

 De personskadeulykkene som jeg viste til, er
de som er rapportert inn på den måten som personskadeulykker
skal innrapporteres.

Jeg er også kjent med at
det er en rekke vogntog som har havnet utenfor vegen i dette området.
Dette er en utfordring, både i forhold til den konkrete
vegstrekningen vi snakker om her, og vinterføre generelt
på norske veier. Det gjennomføres stadig
nye tiltak for å sikre at vogntog er skodd for norske
forhold. Vegene må være egnet for det,
men det er også veldig viktig at både
vogntog og kjøretøy er skodd
for forholdene, og at sjåførene er forberedt på hva
slags kjøreforhold man kan komme ut for.

 Jeg merker meg selvfølgelig med glede
at representanten Nistad vet at jeg er opptatt av trafikksikkerhet.
Det gjelder selvfølgelig også i dette
området.

Jeg kan også forsikre at
jeg har kjørt strekningen og vet hvordan veien
ser ut. Vi er enige om at det er behov for å gjøre
ting med veien. Derfor ligger den inne i handlingsprogrammet
for Nasjonal transportplan.

Som jeg sa i mitt første
svar, kommer jeg til å legge fram status og framdrift i
forbindelse med budsjettet for 2003.





                

 Regjeringen Stoltenberg foreslo i
St.prp. nr. 1 for 2001-2002 at riksvegferjesambandet Hjellestad–Klokkarvik
skulle legges ned som riksvegferjesamband. Som opplyst av regjeringen Stoltenberg
i St.prp. nr. 1, er det gjort beregninger som viser at
seks riksvegferjesamband har for høy personrisiko. Sambandet
Hjellestad–Klokkarvik er vurdert som det sambandet med
størst risiko av disse seks. Sikkerhetskravet kan bare
oppnås ved nybygg, noe som vil medføre at dette
vil bli et meget kostbart samband. Bakgrunnen for regjeringen Stoltenbergs
forslag om nedlegging var behov for effektiv bruk av ressurser,
særlig lavt trafikkgrunnlag og omkjøringsmuligheter
på riksvegdelen av sambandet. Departementet skulle følge
opp dette forslaget etter at fylkeskommunen og berørte
kommuner ble forelagt saken.

Vegkontoret i Hordaland tok i oktober 2001
initiativ til å opprette en arbeidsgruppe
som skulle vurdere sambandets videre driftsform. Arbeidsgruppen
bestod foruten vegkontoret av representanter fra Hordaland
fylkeskommune, Bergen kommune, Sund kommune og driftsselskapet HSD
Sjø AS. Arbeidsgruppen har analysert og vurdert alternative
driftsløsninger for sambandet. Gruppen har konkludert med
at sambandet fortrinnsvis burde opprettholdes som riksvegferjesamband,
og at det burde bli kontrahert en ny kombinasjonsbåt som
tilfredsstiller Sjøfartsdirektoratets krav til sikkerhet.

Arbeidsgruppens konklusjoner har nå vært
gjenstand for en lokalpolitisk vurdering. Fylkeskommunen og de berørte
kommunene har alle fattet vedtak om at sambandet bør
opprettholdes, fortrinnsvis som et riksvegferjesamband, og at det
kontraheres en ny kombinasjonsbåt til sambandet. Fylkestinget
i Hordaland fattet sitt vedtak 13. mars 2002.

Det arbeides nå for kontrahering av
et nytt fartøy til sambandet. Dette fartøyet
ventes å bli satt inn i drift i 2003. Dagens ferje har
dispensasjon fra risikoforskriften ut april 2002. Driftsselskapet
HSD Sjø AS har søkt om videre dispensasjon fra
denne forskriften hos Sjøfartsdirektoratet inntil nytt
fartøy er på plass. Sambandet vil bli opprettholdt
og finansiert som et riksvegferjesamband ut året. Sjøfartsdirektoratet
har i brev til HSD Sjø AS skrevet at ferjen som trafikkerer
sambandet i dag, fortsatt vil kunne brukes som passasjerbåt etter
at dispensasjonen går ut 1. mai. Slike fartøy
omfattes ikke av risikoforskriften. Sjøfartsdirektoratet
har blitt bedt om at det ikke pålegger HSD Sjø AS å oppgradere
den eksisterende båten med bakgrunn i at det skal kontraheres
nytt fartøy. Sjøfartsdirektoratet har foreløpig ikke
gjort noe vedtak.

Endelig klassifisering
av sambandet vil bli vurdert etter at Vegdirektoratet
er ferdig med sin behandling av saken. Jeg er opptatt av at innbyggerne
på Lerøy og Bjelkarøy skal ha et tjenlig
og godt tilbud også i framtiden, og ser positivt
på den grundige og konstruktive prosessen som har funnet
sted i denne saken i etterkant av statsbudsjettbehandlingen i fjor
høst.

 Jeg må forholde meg til de sikkerhetsforskriftene
som finnes, og Sjøfartsdirektoratet har sagt i brev til
HSD Sjø AS at ferjen som trafikkerer sambandet
i dag, fortsatt vil kunne brukes som passasjerbåt etter
at dispensasjonen går ut 1. mai. Slike fartøy,
som her vil kunne bli brukt som passasjerbåt, omfattes ikke
av forskriften. Det er da et svar på hvilke muligheter
som finnes pr. i dag.

Når det gjelder spørsmålet
om klassifiseringen, er det noe vi får komme tilbake til
når Vegdirektoratet har kommet med sitt innspill.

 Jeg synes det er viktig at det finnes et godt
tilbud til dem som bor der. Som det er påpekt nå,
er det mulig å drive passasjertrafikk. Jeg går
gjerne inn og ser på hvilke løsninger som er mulig å komme
fram til for å imøtekomme behovet i forhold til biltrafikk.
De mulighetene bør vi se på, men i alle
fall finnes det en mulighet for å drive passasjertrafikk,
slik Sjøfartsdirektoratet har gitt anledning til.





                

 Med grunnlag i Nasjonal
transportplan og Stortingets behandling av denne fastsatte Vegdirektoratet
nye kriterier for fartsgrenser utenfor tettbygd strøk i juli
2001. I disse kriteriene ble vinterfartsgrenser innført
som et nytt tiltak.

Kriteriene åpner for bruk av vinterfartsgrenser
som et trafikksikkerhetstiltak på veger der det er et spesielt ulykkesproblem
om vinteren, og der fartsnivået er relativt høyt.
Det kan også innføres vinterfartsgrenser
av miljøhensyn.

Kriteriene sier noe om i hvilke tilfeller
slike vinterfartsgrenser bør vurderes innført,
men det er opp til det enkelte vegkontor å bestemme
om, hvor og når tiltaket skal tas i bruk.

I Hedmark er det på grunnlag av kriteriene
som ble innført i juli 2001, gjennomført
fartsgrensereduksjoner på 62 km av stamvegnettet.
Av disse har 13 km fordelt på fire delstrekninger
redusert fartsgrense om vinteren.

Vegsjefen i Hedmark har
valgt å ha faste datoer for innføring og opphevelse
av vinterfartsgrensene på henholdsvis 15. september og
15. april. Dette blir ikke gjort etter pålegg
fra sentrale myndigheter, slik representanten Bredvold hevder, men
ut fra en lokal vurdering bygd bl.a. på at det ikke
er uvanlig at det kommer snø i Hedmark fram til 15. april.

Vegsjefen kan ut fra en
vurdering av de lokale forholdene eventuelt bestemme
at en opphevingsdato om våren skal koordineres med «piggdekkdatoen».

Det er benyttet underskilt som en forklaring
og opplysning om at dette er vinterfartsgrenser.
Jeg er kjent med at det vil bli vurdert om underskiltene som angir «vinterfartsgrense»,
bør sløyfes for å unngå enhver
tvil om at fartsbegrensingen gjelder så lenge skiltene ikke
er tildekket.

 Det er slik at vegsjefen, eller vegkontoret,
har mulighet og frihet til å justere hastigheten på de
veiene hvor kriteriene tilsier at farten bør settes ned.
Jeg ser også utfordringen i forhold til at det kan
skapes unødvendige risikosituasjoner fordi det blir fristende å kjøre
for fort. Det er selvfølgelig ting som vegkontoret må vurdere
når man fastsetter eller senker fartsgrensene,
for hensikten er at trafikksikkerheten skal bli større.
Men når man hittil har valgt å sette ned fartsgrensene,
er det fordi ulykkessituasjonen er som den er og tilsier at det
bør skje.

 Dette er vurderinger som jeg synes det er viktig
at fagmyndighetene gjør, og de fagmyndighetene som er nærmest
de lokale utfordringene. Det vil bli galt av meg om jeg her skulle
gå gjennom hvilke fartsgrenser som bør gjelde
hvor på hvilket føre. Vegkontorene er gitt myndighet
til å vurdere dette. Jeg mener at det er helt
riktig at det er de som gjør det, og jeg har tillit til
at de følger opp og justerer bl.a. fartsgrensen i henhold
til de utfordringene man har lokalt. Det er mange fylker som er
lange og har forskjellige kjøreforhold, og da er det opp
til vegkontoret å finne de riktige løsningene
der.





                

