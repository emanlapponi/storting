 I Norge spiller flyet en svært viktig rolle, både for privatpersoner og for næringslivet. Distriktene er avhengige av en godt fungerende flytrafikk. Jeg legger derfor stor vekt på at myndighetene, flyselskap og Avinor skal bidra til effektive og ikke minst sikre flyreiser. Omstillingene i luftfarten har dette som utgangspunkt.




Representanten Heidi Sørensen peker på mange sikkerhetsutfordringer innenfor luftfarten som jeg er svært opptatt av, og jeg har lyst til å gi honnør til representanten Sørensen fordi hun har stilt denne interpellasjonen. Jeg vil innledningsvis forsikre om at det for Regjeringen er av avgjørende betydning at de ulike omstillingene vi nå ser innenfor norsk luftfart, ikke skal svekke flysikkerheten. Målet for Regjeringen er stadig å bedre sikkerheten.




Det er mye debatt om luftfart og sikkerhet for tiden. Det er bra. Jeg er imidlertid opptatt av at flysikkerheten ikke skal brukes som argument mot enhver form for omstilling. Det er naturlig at de som rammes av omstilling og tap av arbeidsplasser, reagerer, men vi må være varsomme med å bruke sikkerhet som argument mot omstilling som av mange grunner kan være helt nødvendig.




Det pågår svært store omstillinger, også internasjonalt, både på infrastruktursiden og blant flyselskapene. Denne omstillingen har både økt effektivitet og styrket sikkerhet som mål. Omstillingene ledsages av et betydelig utviklingsarbeid på regelverkssiden. Både nasjonalt og internasjonalt stilles det videre stadig større krav til flysikkerheten, både på det området som vi kaller safety , og på security . Teknisk Ukeblad viste f.eks. nylig på sin hjemmeside til at flysikkerheten på det globale plan var svært bra i 2004 sammenlignet med tidligere år.




Jeg gjør imidlertid oppmerksom på at en eventuell sikkerhetsmessig negativ effekt av omstillingene i luftfarten ikke uten videre kan måles ved et øyeblikksbilde. Antallet ulykker og hendelser innenfor luftfarten er svært lavt. Vi må derfor se på utviklingen over et langt tidsrom. Og da er det viktig at vi arbeider for å unngå å se en negativ utvikling.




Så til den pågående omstillingen i Avinor. Avinors styre har vedtatt et omfattende omstillingsprogram som har som mål å redusere kostnadene med 400 mill. kr pr. år fra og med 2006. Dette er nødvendig for at selskapet skal være i stand til å møte framtidige utfordringer, og for å kunne tilby flyselskapene rimelige tjenester. Kostnadene har gått ned, noe som har bidratt til at Samferdselsdepartementet kan senke luftfartsavgiftene med nær 1 pst. fra 1. januar 2005. De reisende i dette landet får da nytten av rimelige og sikre lufthavntjenester.




Det er fra Avinors side lagt til grunn at omstillingstiltakene skal innebære at sikkerhetsnivået i norsk luftfart minst skal opprettholdes. Også fra Regjeringens side er det en absolutt forutsetning at sikkerhetsnivået skal opprettholdes eller bli bedre.




Regjeringen redegjorde nærmere for omstillingen i St.meld. nr. 36 for 2003-2004, Om virksomheten til Avinor AS, samt i budsjettproposisjonen for 2005. Som det framgår der, har jeg ikke funnet grunnlag for å gripe inn i prosessen, men jeg følger nøye utviklingen, og særlig eventuelle konsekvenser for flysikkerheten. I denne situasjonen, med den utviklingen som foregår både når det gjelder aktører i dette markedet og i forhold til flyplasser, er det spesielt viktig at vi har et tilsyn som kan følge med.




Så litt om Luftfartstilsynet. Tilsynets hovedoppgave er å føre tilsyn med at aktørene følger regelverk og bestemmelser på sikkerhetsområdet. Det er med andre ord den enkelte aktør, som Avinor og flyselskapene, som har ansvaret for sikkerheten.




Luftfartstilsynet skal flytte til Bodø. Jeg tar det for gitt at Stortingets vedtak om dette ligger fast. Jeg legger derfor til grunn at ledelsen skal være etablert i Bodø innen 1. januar 2007. Informasjon fra Luftfartstilsynet viser at det vil være vanskelig å ha et fullt operativt tilsyn på plass i Bodø fra denne datoen. For meg er det en overordnet målsetting at flysikkerheten skal opprettholdes under flytteprosessen, og at tilsynsfunksjonene skal svekkes minst mulig i flytteperioden. Jeg vil derfor vurdere å åpne for at enkelte funksjoner i Luftfartstilsynet kan beholdes midlertidig i Oslo utover 1. januar 2007. Jeg tar sikte på å komme tilbake til Stortinget med resultatet av disse vurderingene i vårsesjonen 2005. Som et strakstiltak har jeg tidligere funnet det formålstjenlig å åpne for at et mindre antall medarbeidere i tilsynet kan gis tilbud om arbeidssted i Oslo utover den opprinnelige flyttedatoen.




Jeg vil imidlertid vise til at til tross for utfordringene knyttet til bemanningen arbeider det pr. i dag så mange som ca. 130 høyt kvalifiserte personer i tilsynet samt om lag 20 personer som er tilsatt, og som er under opplæring, på kontoret i Bodø. Det vil være tilsynsledelsens ansvar å påse at disse betydelige ressursene utnyttes best mulig med sikte på opprettholdelse av tilsynsoppgavene.




Som det vises til i interpellasjonen, har jeg gitt Havarikommisjonen for sivil luftfart og jernbane i oppdrag å foreta en vurdering av hvordan flysikkerheten ivaretas i den omstillingsfasen som både luftfartsnæringen og luftfartsmyndighetene nå er inne i. Havarikommisjonen skal overlevere sine vurderinger til departementet innen 1. juni 2005. Kommisjonen skal ved behov rapportere til Samferdselsdepartementet undervegs i arbeidet.




Kommisjonen har utarbeidet en delrapport om utfordringene knyttet til Luftfartstilsynet. Etter Havarikommisjonens vurdering fungerer ikke tilsynet pr. i dag fullt ut tilfredsstillende. Havarikommisjonen ber derfor om at Samferdselsdepartementet i samråd med Luftfartstilsynet utarbeider en konkret handlingsplan for å sikre kompetansen på noen sentrale områder, som f.eks. helikoptervirksomheten offshore, luftdyktighet og risikobasert tilsyn.




Havarikommisjonens vurderinger er i tråd med de vurderingene også departementet har gjort seg, og departementet tok kontakt med Luftfartstilsynet om disse problemstillingene før vi fikk rapporten fra Havarikommisjonen. Kommisjonens rapport vil bli fulgt opp ytterligere. Både ulike organisatoriske løsninger og persontiltak vil bli vurdert. Jeg vil i meldingen som vi legger fram for Stortinget om kort tid, presisere nærmere hvordan en slik plan skal se ut.




Avslutningsvis vil jeg påpeke at jeg er svært opptatt av at den samlede flysikkerheten skal ivaretas i en omstillingstid. Jeg ser på Havarikommisjonen så vel som på Avinor og Luftfartstilsynet som viktige bidragsytere i dette arbeidet.




