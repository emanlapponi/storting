 Jernbanen betyr mye mange steder i landet vårt.
Fra Regjeringens side bevilger vi derfor i 2004 mer penger
til jernbanen enn på lenge til å gjøre
jernbanen enda bedre – til sammen 6 milliarder
kr over statsbudsjettet. Av dette er over 1,4 milliarder kr
kjøp av persontransport fra NSB, både
i nærtrafikk og over lengre distanser. Det er
en riktig prioritering av hensyn til miljø, trafikksikkerhet
og god bruk av knappe arealer i storbyområdene.

Det framgår av statsbudsjettet for
2004 at Regjeringen vurderer det som vesentlig å opprettholde
nattogene. Lettelser i merverdiavgiftssystemet har en betydelig
positiv økonomisk effekt for NSB fra og med 2004. På et
samlet grunnlag ble Samferdselsdepartementet og NSB enige om å opprettholde
driften av nattogene. I tillegg bidrar bortfallet av elavgift på produksjonsvirksomhet
fra 1. januar 2004.

I St.prp. nr. 1 for 2003-2004, skatte-, avgifts-
og tollvedtak, framgår det at Regjeringen vil komme tilbake med
et forslag til nytt system for beregning av elavgiften i forbindelse
med behandlingen av revidert nasjonalbudsjett for 2004. Konsekvensene
av dette nye systemet for NSB og hvordan dette skal følges
opp, vil Regjeringen komme tilbake til i forbindelse med revidert
nasjonalbudsjett.

