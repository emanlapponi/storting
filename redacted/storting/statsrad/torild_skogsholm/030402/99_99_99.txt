 På årets statsbudsjett bevilges
over 11 milliarder kr for å bygge ut,
vedlikeholde og drifte riksvegnettet.

Vegdelen av Nasjonal transportplan,
som representanten Nistad viser til, består av
to hoveddeler: investeringer og drift/vedlikehold, som
begge er forutsatt å ligge på drøyt
5 milliarder kr pr. år.

Tilfredsstillende drift og vedlikehold av vegnettet, herunder
trafikksikkerhetstiltak, er trolig det aller viktigste
for det store flertallet av vegbrukere, ikke minst for å hindre
ulykker. Å bevare vegkapitalen gjennom bedre vedlikehold
er også nødvendig for å unngå betydelige belastninger
på framtidige investeringsbudsjetter. Trafikksikkerhet,
drift og vedlikehold har derfor svært høy prioritet
for Regjeringen, og på dette hovedområdet er oppfølgingen
i all hovedsak i tråd med Nasjonal
transportplan, med en bevilgning på over 5,5 milliarder kr
i inneværende år.

For riksveginvesteringer er oppfølgingsgraden
om lag 45 pst. etter to av fire år
i handlingsplanperioden. Men også på dette
området betyr statsbudsjettene for 2002 og 2003 økt
innsats i forhold til det nivået arbeiderpartiregjeringen
la opp til for 2002, før Samarbeidsregjeringen overtok.
Samarbeidsregjeringen har bl.a. funnet rom for en historisk høy
satsing på rassikring, full framdrift på alle
større igangsatte vegprosjekter og igangsetting av en hel
rekke nye vegtiltak.

Oppfølgingen i forhold til den reduksjonen
i antall drepte og skadde som er lagt til grunn i Nasjonal
transportplan, er på 57 pst. etter to
av fire år av handlingsplanperioden. En rekke
av de prosjektene som ligger inne i statsbudsjettet, er
viktige for næringslivet ved at de vil gi jevnere standard
og bedre kapasitetsutnyttelse i transportkorridorene.
Dette gjelder f.eks. oppfølgingen av Østfoldpakka og ny
Svinesundsforbindelse, som vil bedre framkommeligheten
for godstransporten når det gjelder Norges viktigste
forbindelse til utlandet. I forbindelse med arbeidet med rulleringen
av Nasjonal transportplan vil det bli gjennomført
utredninger som bl.a. ser på godstransportens konkurransesituasjon
og dennes bidrag til verdiskapende virksomhet for næringslivet.

Jeg vil minne om at denne regjeringen har valgt å legge
opp til stramme statsbudsjetter både i 2002 og
2003. Dette har vært nødvendig av hensyn til norsk økonomi, norske
husholdninger og norsk næringsliv. Også satsingen
på samferdsel må derfor skje innenfor
en samlet økonomisk politikk som sikrer lavere rente og
en lavere kronekurs. For å si det enkelt: Det hjelper lite å bruke
milliarder mer til bedre veger for distriktsbedriftene
dersom rammevilkårene for øvrig blir så dårlige
at vegene bare vil bli brukt til å flytte folk
og maskiner ut av landet.

 Jeg vil svare helt klart: Jo, det vet jeg.
Det er derfor vi framskynder byggingen av bl.a. E6 gjennom Østfold.
Det er derfor vi har satt i gang prosjektet med ny Svinesundsbru – ikke
minst ser vi at vi på ulykkessiden vil spare samfunnet
for store kostnader ved å gjennomføre slike prosjekter.

Hvor stor gevinst vi har å hente på ulykkessiden
ved å foreta ulike tiltak, vil variere
veldig fra sted til sted. Det er viktig at vi ut fra de samlede
rammene vi har, setter inn innsatsen der den gir mest igjen sett
i forhold til nyttekostnaden, hvor bl.a. trafikkulykker er medregnet.

 Jeg må medgi at jeg ofte
står her og svarer på spørsmål – gjerne
fra representanten Nistad – om å få fortgang
på veginvesteringene i Norge.

Svaret er i grunnen ikke annerledes
enn det har vært før. Vi har full anledning til å drøfte
innretninger og innsats på dette området i forbindelse
med budsjetter som blir lagt fram for Stortinget.





                

 Bygging av bybane i Bergen er forutsatt finansiert
med riksvegmidler og bompenger fra vegtrafikk. For å kunne
finansiere bygging av infrastruktur til bane
med riksvegmidler og bompenger er det stilt krav om at en slik alternativ
bruk skal avlaste vegsystemet og redusere behovet for ordinære
veginvesteringer. Det må derfor dokumenteres at et kollektivsystem
vil kunne bidra til å avlaste vegnettet ved at trafikk flyttes
fra veg- til kollektivsystem, om nødvendig også med
supplerende restriktive tiltak med hensyn til biltrafikk. Det er
en slik utredning Samferdselsdepartementet har
bedt Bergen kommune om. Jeg ser ikke på dette
som en svekkelse av bybaneprosjektet – tvert imot vil det være
svært positivt for bybanen og kollektivtrafikken i Bergen
at prosjektet tilrettelegges slik at mest mulig trafikk flyttes
over til kollektive transportmidler.

Når det gjelder Ringveg Vest, var
Bergen kommune ansvarlig myndighet for konsekvensutredningen.
Det ble i forbindelse med konsekvensutredningen laget en egen kollektivtransportutredning.
Hensikten var å vurdere ulike kollektivalternativer som
skulle sammenstilles med eller være
et alternativ til vegbygging. Selv om det i høringsrunden
i forbindelse med konsekvensutredningen kom innspill på at
kollektivtransporten ikke var godt nok utredet, vurderte
Bergen kommune, som både var ansvarlig
myndighet for konsekvensutredningen og planmyndighet for tiltaket,
at disse problemstillingene var godt nok utredet.

Alle statlige prosjekter over 500 mill.
kr skal gjennomgå en ekstern kvalitetssikring. Et slikt
krav vil også gjelde for Ringveg Vest. Når
det gjelder bybanen, vil dette ikke være
et statlig prosjekt, og dermed i prinsippet ikke bli underlagt
reglene som gjelder for statlige prosjekter. Behovet for ekstern
kvalitetssikring av bybanen vil bli vurdert etter at byggherreansvaret
og finansieringsplanen for prosjektet er avklart nærmere.

 Det er ikke riktig at det bare
er bybanen som skal kvalitetssikres på en spesiell måte.
Det er, som jeg sa i svaret mitt, slik at alle statlige prosjekter
over 500 mill. kr skal gjennomgå en ekstern kvalitetssikring.
Vi har hatt en solid gjennomgang av kostnadsutviklingen ved de store
prosjektene, og vi har hatt en solid gjennomgang av hva som kan
gjøres av forbedringer for å unngå kostnadsoverskridelser
av de dimensjonene som det ble vist til. Derfor er det viktig at
vi har god kvalitetssikring av samtlige prosjekter, det være seg
kommunale prosjekter – som en bybane er – hvor
vi da skal bruke statlige midler og bompenger, eller
andre prosjekter med ordinære statlige bevilgninger.

 Først vil jeg si at om representanten
Lysbakken er imot kollektivsatsingen som er lagt inn i Bergensprogrammet,
bl.a. gjennom det arbeidet som har pågått i forbindelse
med bybanen, får det være en sak for
seg.

Jeg er opptatt av at når vi har denne type
bypakker som vi snakker om her, skal det ligge inne vurderinger
av kollektivsatsingen. Der har også Bergen kommune
gjort en solid jobb. Dette er også prinsipper
som har vært oppe her i Stortinget, og som det
har vært gitt bred tilslutning til. Jeg støtter
Bergen i det arbeidet de gjør nettopp for å finne
fram til gode kollektivløsninger. Det tror jeg
er en dyd av nødvendighet for framtiden når
det gjelder storbypolitikken vår.





                

  Samferdselsdepartementet besluttet i mai 2002 å øke
fartsgrensen til 100 km/t  på deler av E18 i Vestfold
og Buskerud. Denne fartsgrenseøkningen var en
del av en prøveordning med særskilt fartsgrense
100 km/t på enkelte flerfelts motorveger med høy
standard og lav ulykkesfrekvens, som ble vedtatt i forbindelse med
gjeldende NTP. Det ble også satt konkrete krav
om oppføring av vegbelysning og midtrekkverk samt gjennomføring
av trafikksikkerhetsrevisjon.

Jeg mener dette forsøket
er fornuftig, bl.a. fordi det vil kunne bidra til å sikre
en generell respekt for fartsgrensene. Parallelt med disse forsøkene
med høyere fartsgrense har det også vært
forsøk med å sette ned fartsgrensene på spesielt
ulykkesutsatte strekninger.

På motorvegstrekningen på E18
i Vestfold viser de foreløpige registreringene en nedgang
i antall trafikkulykker. Særlig antallet ulykker
med stor alvorlighetsgrad har gått ned etter åpningen
av den nye E18 gjennom Buskerud og Vestfold. Jeg synes det er gledelig
at antallet ulykker har gått ned på disse strekningene.
De foreløpige resultatene indikerer at 100 km/t
er en hensiktsmessig fartsgrense på motorvegstrekninger
med meget god standard.

I løpet av våren 2003 vil
Vegdirektoratet foreta en endelig evaluering
av motorvegstrekningene med ny fartsgrense 100 km/t. Vegstrekninger
der fartsgrensen er redusert fra 90 til 80 km/t og fra
80 til 70 km/t, vil også bli evaluert.

Den siste gruppen omfatter noen av
de mest ulykkesutsatte riksvegstrekningene. På disse vegene,
med tovegsrettet trafikk uten noen form for midtrekkverk
og ofte med farlig sideterreng, er omfanget av personskader stort.

Av nye strekninger er det kun motorvegstrekningen E18
fra Asker til Drammen som har høy nok standard til å øke
fartsgrensen til 100 km/t. Før fartsgrensen
eventuelt kan heves her, gjenstår imidlertid å montere
midtrekkverk på en strekning i Buskerud. Når de
endelige evalueringene av dagens forsøk er klare, vil jeg
vurdere på nytt hvilke fartsgrenser som bør velges
på ulike typer veger utenfor tettbygd strøk. Mitt
utgangspunkt vil da være at fartsgrensene er
et virkemiddel for å bedre trafikksikkerheten
på vegene, og at de samtidig settes slik at respekten for
at vi har fornuftige fartsgrenser, sikres.

 Dette spørsmålet har jeg
nettopp fått her i salen for noen minutter
siden. Så vidt jeg vet, er det ikke framlagt
noe budsjettforslag i dag! Derfor får vi komme tilbake
til det når budsjettet kommer.

 Forskning og erfaring viser at ulike tiltak
gir ulike utslag i forhold til hvordan man hever trafikksikkerheten,
og det er viktig å ta i bruk ulike tiltak og bruke
ulike virkemidler. Det gjør vi, og som jeg viste til tidligere
i dag, følger vi opp ikke minst det som går
på drift og vedlikehold i henhold til transportplanen,
fordi det er med på å holde sikkerheten oppe. Trafikksikkerhetsanalyser
viser at ulykkestallene varierer fra tid til annen. Vi ligger foreløpig
godt an i år, men det kan vi på ingen måte
ta til inntekt for at vi har gjort en god jobb i trafikksikkerhetsarbeidet.
Vi må hele tiden sørge for at vi har
et sterkt fokus på trafikksikkerheten. Og så er
det slik at når vi er innenfor en helhetlig
ramme, et helhetlig økonomisk opplegg, må vi ha
en forsvarlig transportpolitikk og en forsvarlig trafikksikkerhetspolitikk, ikke
minst.

I forhold til om jeg vil presse på for å få mer
penger til samferdsel, vil jeg minne om at det er Stortinget som foretar
disse beslutningene, til slutt.





                

