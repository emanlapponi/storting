 Representanten Sørensen tar opp et
viktig og vanskelig spørsmål – avveiningen mellom
storsamfunnets behov for miljøvennlig og effektiv
transport av varer, og de negative virkningene av slik transport
for miljø, helse og trivsel i nærområdet
til Alnabru.

For å oppnå nasjonale målsettinger
om effektiv og miljøvennlig godstransport
må Norge ha et velfungerende knutepunkt for gods
med gode utviklingsmuligheter for kombinerte transporter. Ikke
minst gjelder det for å kunne styrke jernbanens rolle i
godstransport. Alnabruterminalen har en transportmessig svært
god plassering for et slikt knutepunkt, og økt bruk av
kombinerte transporter og containerfrakt har gitt sterk vekst i
behandlingen av gods på Alnabru.

Terminalen har havnetilknytning til Oslo
Havn, ved et eget godstogspor fra Alnabru til Sørenga.
Forholdene er derfor lagt godt til rette for å samkjøre
gods mellom skip og tog.

Store transportaktører har vist stor
interesse for å øke bruken
av jernbanetransport. Flere store terminalanlegg er derfor bygd
ut i området, og det er planer for ytterligere utbygging.

Det er stort behov for miljøforbedring
i Groruddalen. Derfor er det nå etablert et bredt
samarbeid mellom staten og Oslo
kommune om bedre miljø i Groruddalen, hvor
miljøvennlig transport og forbedring
av uteområdene er et viktig tema, og næringslivet
og lokale organisasjoner blir invitert til samarbeid. En samarbeidsgruppe der også samferdselsmyndighetene
deltar, vil før påske legge fram et
konkret program for dette arbeidet.

For å bidra til å bedre
helse- og miljøsituasjonen i Groruddalen har jeg bedt Vegdirektoratet,
i samarbeid med Oslo kommune, utarbeide
en beredskapsplan for lokale akuttiltak på dager med stor
forurensning av nitrogendioksid og svevestøv.
Beredskapsplanen skal inneholde tiltak som kan settes i verk fra
og med neste vinter.

Jeg har også bedt om at
Vegdirektoratet ser på mer langvarige tiltak og virkemidler
som kan bidra til å oppfylle nasjonale og lokale mål
om reduksjon av forurensningen. Her er det også et
sterkt lokalt engasjement i Oslo, og staten og Oslo
kommune samarbeider bl.a. sterkere enn noen gang om å framskynde
opprustning og utbygging av T-banesystemet og andre deler
av kollektivtransporten i Oslo-området, slik
at flere velger bort bilen og miljøutslippene fra transportsektoren
reduseres.

Flytting av dagens godsterminal vil føre
til dårligere forhold for jernbanen og økte
miljøproblemer i Oslo-området, bl.a. i form av
mer trafikk på veg gjennom Groruddalen.

 I forhold til det aller siste som representanten
var inne på. vil jeg si at jeg er opptatt av
at vi har et godt samarbeid mellom
staten og kommunen nettopp for å ivareta
de hensynene som vi bør og skal ta i forhold til de lokale
miljøforholdene, både på kort
og på lang sikt. Det er klart at det ligger en del usikkerhet
fram i tid, og ikke så veldig langt fram i tid.
De investeringene man eventuelt gjør, det være
seg på jernbanesporet eller i forhold til havn
og terminaler, er gjerne litt langsiktige investeringer. Derfor
er det viktig at alle berørte parter setter seg
ned og går gjennom hva resultatet vil være, på hvilke
måter vi kan imøtekomme både krav og ønsker
om at det skal være gode bomiljø,
og at vi totalt sett skal ha gode miljøløsninger.
Og når jeg sier gode miljøløsninger,
mener jeg også gode transportløsninger
som gir gode miljøresultater.

 Aller først vil jeg si at jeg er veldig
glad for at det ikke ble en felles kollektiv- og godsmelding.
Det er to atskilte spørsmål, selv om begge deler
i stor grad er myntet på å skape bedre miljø lokalt
så vel som nasjonalt.

Når det gjelder jernbane og havn,
viser det seg at transportovergangen mellom sjø og
jernbane ikke er så stor. Den skulle gjerne vært
større, men den er ikke så stor. Det
viser seg nok i praksis at den største gevinsten kan
vi hente ved å utnytte mulighetene for overgang mellom
veg og jernbane. Det er selvfølgelig en utfordring
nettopp å ta vare på alle
de tre sektorene, overgang både fra veg til jernbane og,
i den grad det er mulig, fra havn til jernbane. Det skal vi prøve å ivareta
når vi jobber med transportplanen, i den grad det er mulig.
Det er nettopp den prosessen man har satt i gang på jernbanesiden nå,
og man har hatt en høring om hvilke muligheter det på lang
sikt er for gods på jernbane.

