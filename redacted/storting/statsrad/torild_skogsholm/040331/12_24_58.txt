  Drosje står på mange måter
i en mellomstilling mellom det vi tradisjonelt definerer
som kollektivtransport, og individuell transport. Drosjer kjennetegnes
først og fremst ved at de skal dekke individuelle reisebehov,
der kunden bestemmer tid og reisestrekning, i motsetning til rutegående transport,
hvor private aktører eller offentlige myndigheter
kollektivt samordner felles reisebehov, men der ingen enkeltbruker
bestemmer tid og reisestrekning. Den enkelte må her tilpasse
seg det kunngjorte tilbudet.

Ofte likebehandles drosjene med rutegående
transportmidler i trafikken, f.eks. ved at de gis anledning til å bruke
kollektivfelt. Jeg mener dette er helt riktig sett ut fra
drosjenes funksjon, og vil holde fast ved disse prinsippene i forbindelse
med fastsetting av ny skiltforskrift for vegtrafikken, som nå er
på høring. Regjeringens politikk for å bedre
framkommeligheten for kollektivtrafikk i byene vil derfor også komme
nettopp drosjenæringen til gode.

I den grad drosjenæringen deltar i
skole- og vanlig rutekjøring, enten som undertransportør
for ruteselskaper eller i egen regi, har jeg ingen vansker
med å se drosjene som et nyttig og nødvendig supplement
til den tradisjonelle kollektivtransporten. Drosjene har ellers
viktige oppgaver når det gjelder syketransport og transport
av bevegelseshemmede, TT-transport, og gjør behovet for rutegående
transport mindre.

