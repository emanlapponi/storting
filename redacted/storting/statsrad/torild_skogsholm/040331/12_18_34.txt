 Jeg vil innledningsvis opplyse
at spørsmålet antas å ha sin bakgrunn
i opplysninger fra NRK Finnmark som gjelder en anonym
undersøkelse blant SAS-flygere gjort i år 2000, altså fire år
tilbake i tid.

Alle kommersielle flyoperasjoner
i Norge foregår etter regler og prosedyrer
som er godkjent eller akseptert av luftfartsmyndighetene.
Avvik fra normalprosedyrene i denne forbindelsen er ikke
nødvendigvis forbundet med lavere sikkerhet. Jeg kan eksempelvis
nevne at på grunn av lokale forhold som nedsatt sikt, lavt
skydekke, turbulens, sterk sidevind og glatte rullebaner kan flygeren høyne
minimumshøyden, øke minimumshastigheten eller
velge et setningspunkt som gir optimal nedbremsingsdistanse. Luftfartstilsynet
anser dette for å kunne være positive
avvik som 

bedrer

 sikkerheten. Luftfartstilsynet
mener videre at bl.a. værforhold og topografi
bidrar til å skjerpe flygernes årvåkenhet.
Det er også kjent at SAS benytter velkvalifiserte
og meget erfarne flygere i sine operasjoner i Nord-Norge.

Jeg har på denne bakgrunn ikke
grunnlag for å betrakte sikkerheten som SAS har ved sine
flyoperasjoner i Nord-Norge, som dårligere enn den SAS
har i resten av landet.

