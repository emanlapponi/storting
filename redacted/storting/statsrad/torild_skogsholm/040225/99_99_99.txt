 Jeg vil først av alt understreke betydningen
av økt trafikksikkerhet i forhold til tunge kjøretøy
på norske veger, ikke minst nå vinterstid. Å være
riktig skodd og ha fullgodt sikkerhetsutstyr er selvsagt viktig
for alle dem som ferdes på vegene, men det har
ekstra stor betydning for de tunge kjøretøyene,
på grunn av de store konsekvensene en ulykke med slike kjøretøy
kan gi.

Jeg har derfor tatt en rekke initiativ
for å styrke trafikksikkerheten for nettopp tunge
kjøretøy. Fra 1. januar 2004
er det innført påbud om at alle tunge
kjøretøy må bringe
med et tilstrekkelig antall kjettinger i vintersesongen i Norge.
Statens vegvesen forsterker denne vinteren kontroller av dekk, kjetting
og øvrig sikkerhet på tunge kjøretøy
over hele landet. Jeg synes også det er
gledelig at det synes å være bred tilslutning
i lastebilnæringen til slik skjerping av regelverk og kontrollvirksomhet.

Når det gjelder spørsmålet
om krav til bremser på vogntog, ble det 1. oktober 1992
innført krav om blokkeringsfrie bremser, ABS, for biler
med totalvekt over 16 tonn som skal trekke tilhengere med
tillatt totalvekt over 10 tonn. Samtidig ble det innført
krav om ABS for tilhengere med totalvekt større enn 10 tonn.

Fra 1. april 2001 ble kravet
utvidet til å gjelde alle motorvogner og tilhengere
med største tillatte totalvekt over 3,5 tonn.

Jeg kan opplyse at Statens
vegvesen vurderer å innføre krav om ABS også for
gamle tilhengere som i dag ikke omfattes av kravene. Et
slikt eventuelt krav vil kunne lede til at mange eldre
hengere blir kondemnert. De tilhengere som er i brukbar stand, vil
måtte ombygges, og prisen er anslått til å ligge
i størrelsesordenen 20 000–30 000 kr.
Et forslag til forskriftsendring vil
sannsynligvis om kort tid bli sendt på nasjonal
og internasjonal høring. Et eventuelt krav vil
kunne tre i kraft i løpet av 2004.

 Det er et tema som flere har vært
opptatt av, heldigvis, for det betyr at man i mange miljøer
er opptatt av trafikksikkerheten, ikke minst i forhold
til de store kjøretøyene. Det Statens vegvesen legger
opp til, er å gå videre i forhold til de tilhengere som ikke
er underlagt dagens regelverk, nettopp for å unngå den type
ulykker som kan oppstå fordi tilhengeren ikke
har ABS-bremser, mens selve bilen har det. Det er et viktig aspekt,
og det er også viktig å få en
ordentlig høring på det. Men alle slike
tekniske problemer som kan redusere trafikksikkerheten
og kanskje til og med bidra til en farlig situasjon, er det viktig å få ryddet
opp i. Det er derfor Statens vegvesen nå har tatt dette
initiativet til å gå videre med dette forslaget.

 Jeg regner med at vi også får
denne typen innspill i høringsrunden. Det er veldig viktig
at vi har den høringsrunden overfor dem som faktisk er
på vegen, som vet hvordan det oppleves å kjøre i
disse bilene, og som ser hva slags ulykker man kan komme ut for.
Det behovet man eventuelt har for en overgangsperiode, også av
hensyn til økonomien i dette, må vi ta med oss
som innspill i forhold til eventuelt å innføre
denne typen regelverk.





                

 Vegloven har en egen hjemmel for innkreving
av bompenger. I § 27 i vegloven heter det:

«Med
samtykke frå Stortinget kan departementet fastsette at
det skal krevjast bompengar på offentleg veg» … «Bompengane
kan nyttast til alle tiltak som denne lova gir
heimel for. Dessutan kan dei nyttast til investeringar
i faste anlegg og installasjonar for kollektivtrafikk på jernbane,
herunder sporveg og tunnelbane.»

Det er derfor ingen tvil om at bruk av bompenger
ligger innenfor veglovens rammer, så lenge
det skjer med samtykke fra Stortinget i hvert enkelt tilfelle og
bruken av bompenger er i tråd med veglovens bestemmelser.

I og med at også representanten
Svendsens eget parti ved flere anledninger har stemt for innkreving
av bompenger i Stortinget, antar jeg at Fremskrittspartiet
deler denne oppfatningen. Jeg legger til grunn at representanten
Svendsen og Fremskrittspartiet ikke
har stemt for forslag man mener er lovstridig, f. eks.
i sin støtte til innkreving av bompenger på Rv 4
i Oppland, Rv 35 Lunner–Gardermoen og T-forbindelsen
i Rogaland.

Men selv om også Fremskrittspartiet
ved flere anledninger har gått inn for bruk av bompenger,
er jeg enig med representanten Svendsen i at staten og det offentlige skal
ha et hovedansvar for finansiering
av det offentlige vegnettet.

Slik er det også i dag.
I 2004 er det forutsatt at om lag 2,5 milliarder kr blir
stilt til rådighet fra bompengeselskapene. Bevilgningene
til utbygging, drift og vedlikehold av det samlede offentlige vegnettet
er grovt sett nær 18 milliarder kr over offentlige
budsjetter – altså over sju ganger mer enn bompengebruken.
Bevilgningene til riksvegnettet over statsbudsjettet økte
fra i fjor til i år med over 700 mill. kr. Av
de elleve nye anleggsprosjektene som igangsettes på stamvegnettet
i år, er bare tre delfinansiert med bompenger.
De åtte andre er fullt ut finansiert
med bevilgninger over statsbudsjettet.

Regjeringen øker altså den
statlige innsatsen til vegene, og bompenger er et tillegg til, ikke
en erstatning for, statlig innsats. Dette har det vært
og er det bred politisk oppslutning om – rett og slett
for å få gjort mer på kortere tid til
beste for vegbrukerne. Jeg forutsetter at det er lokalt
initiativ til bruk av bompenger, og at det er
lokal tilslutning til opplegget i folkevalgte organer. Så lenge
disse forutsetningene er oppfylt og prosjektet ligger innenfor
veglovens formål og bestemmelser, mener jeg det
er både akseptabelt og ønskelig å få framskyndet
viktige vegprosjekter på denne måten. Og for ordens
skyld: Ikke noe bompengeprosjekt på riksvegene
er eller vil bli igangsatt uten Stortingets samtykke.

 Det er sånn at også Tønsbergpakken
har vært behandlet her i Stortinget, og det har vært
oppslutning om den løsningen. Jeg medgir gjerne at når
det gjelder Tønsberg, er bompengeandelen veldig høy.
Men det betyr òg at man var veldig ivrig for å få dette
i gang.

Når det gjelder påstanden
om at 35 pst. av alle veginvesteringer er bompengefinansiert,
er ikke det helt riktig. Når vi tar i betraktning
at det er en del fylkeskommunale og kommunale veger som òg
går over offentlige budsjetter, utgjør denne andelen
en mindre del.

Utover det vil jeg igjen gjenta at det ikke
er aktuelt å gjennomføre bompengefinansierte prosjekter
uten at det har vært til behandling i Stortinget.

 Det er ikke moralsk rett at folk
skal dø på grunn av luftforurensning, eller
at de skal dø i trafikken. Det er ikke moralsk
rett. Vi har noen kostnader knyttet til trafikken som
er beregnet utenfor departementet, og som tilsier at her er det noen
eksterne kostnader i tillegg til de faktiske kostnader vi har på vegsiden,
på mellom 50 og 64 milliarder kr.
Det gir et bedre bilde av hva hele biltrafikken
utgjør i vårt samfunn, både i
forhold til ulykker, støy, lokal luftforurensning, regional
luftforurensning og klima, og vi har diverse utgifter knyttet til både
riksveger, fylkesveger og kommunale veger.

Vi er nødt til å ta hele
bildet innover oss: Hva koster trafikken samfunnet? Sett i det perspektivet:
Ja, det er moralsk forsvarlig at vi som bilister skal betale for
en del av de kostnader vi påfører samfunnet.





                

