 Kravet til fastmontert beskyttelsesvegg i varebil
kl. 2 er hjemlet i forskrift om engangsavgift på motorvogner
av 19. mars 2001 nr. 268 § 2-3. Denne forskriften
er fastsatt av Finansdepartementet.

Kravet gjelder fastmontert beskyttelsesvegg
fra gulv til tak og vegg til vegg mellom fører-/passasjerrom
og godsrom og må oppfylles for å få en
særskilt avgiftsmessig status, i dette tilfellet komme
inn under varebil klasse 2.

En fastmontert beskyttelsesvegg har selvsagt også en trafikksikkerhetsmessig side
ved at den bidrar til å beskytte både
fører og passasjer. Dersom beskyttelsesveggen ikke
var der, ville det lett kunne føre til at den eller de
som sitter foran, ville bli skadet av godset som er plassert bak,
i forbindelse med en utforkjøring, kollisjon eller kraftig
oppbremsing.

Etter det jeg har fått opplyst
fra Vegdirektoratet, har ikke denne beskyttelsesveggen
ført til slike problemer som representanten
Nistad tar opp. Ser man på trafikksikkerheten
samlet, vil det å fjerne beskyttelsesveggen trolig slå negativt
ut i forhold til trafikksikkerheten totalt.

Jeg finner på denne bakgrunn ikke
grunn til å ta initiativ for å få endret
kravet i angjeldende forskrift.

 Jeg er opptatt av at avgiftene faktisk kan
brukes til å redde liv. Vi har flere eksempler
på at vi bruker både økonomiske
incentiver og brukerbetaling for å forbedre trafikksikkerhetsbildet.

Men i forhold til dette konkrete spørsmålet
tenker jeg ikke bare på godset. Tvert
imot, jeg ser at det er en fordel at det finnes et slikt gitter
som rett og slett kan ta av for de skadene som ville ha oppstått
hvis dette gitteret ikke hadde vært der.

Jeg vil også understreke
at dette ikke er et krav til alle biler. Det
er heller ikke et krav til stasjonsvogner. Det er et krav
som er knyttet til biler i såkalt varebil klasse 2.





                

