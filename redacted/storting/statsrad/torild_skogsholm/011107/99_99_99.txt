  Jotunheimen og Valdresruten Bilselskap AS
søkte 28. februar 1996 om en traséendring
for den eksisterende ruten Bergen–Lillehammer, slik at
ruten skulle gå via Gjøvik til Elverum i stedet
for til Lillehammer. Søknader om løyve
og endringer i løyve for fylkeskryssende bussruter
avgjøres av Samferdselsdepartementet. Før avgjørelse
i disse sakene tas, forberedes de av en av de berørte fylkeskommunene.

I og med at den endringen som det ble søkt
om i denne aktuelle saken, mest berører Oppland fylke,
ble det etter avtale mellom berørte
myndigheter bestemt at Oppland fylkeskommune skulle forberede
saken.

Ruteselskapet Norgesbuss Mjøsa, som
har løyve på ruter rundt Mjøsa,
søkte omtrent samtidig med Jotunheimen og Valdresruten
Bilselskap AS om løyve på rute
fra Elverum/Hamar om Fagernes til Gol og kobling
til Bergensbanen. Oppland fylkeskommune hadde flere møter med
selskapene for å få en felles ruteløsning
uten å oppnå endelig avklaring.
Sammen med Hedmark fylkeskommune har det også vært
arbeidet sammen med selskapene for å få et best
mulig tilbud for de reisende innen og til/fra
dette området.

Departementet vil nå i samråd
med de berørte klarlegge om søknaden
fra 1996 fortsatt er aktuell. Dersom selskapet ønsker å opprettholde
søknaden om traséendringen,
vil jeg sørge for at den blir sluttbehandlet innen
kort tid.

  Hvis det er slik at det fortsatt foreligger
en søknad, skal jeg gjøre mitt for at vi får
en rask behandling av den.

  Det er nettopp i slike spørsmål
at det er viktig at de berørte fylkeskommunene trekkes
inn, ikke for å skape byråkrati, men
rett og slett for å finne de beste løsningene
for dem som har behov for denne transporten.





                

  Fartsgrensesystemet i Norge og bakgrunnen
for endringene i dette er omtalt i Nasjonal
transportplan 2002–2011, som ble behandlet av Stortinget
15. februar i år. Det legges til grunn et fartsgrensesystem
hvor det søkes å redusere farten på strekninger
der det er registrert alvorlige personskadeulykker. Dette
medfører i høyere grad å benytte 70 km/t
som særskilt fartsgrense gjennom tettbygde strøk
og å skilte ned fra 90 km/t til 80 km/t
på enkelte strekninger. Den generelle fartsgrensen skal
imidlertid fortsatt være 80 km/t utenfor
tettbygde strøk og 50 km/t innenfor
tettbygde strøk. Samferdselskomiteens flertall sluttet
seg til de retningslinjene som fremgår av transportplanen,
jf. Innst. S. nr. 119 for 2000–2001.

Etter en omfattende høring
vedtok Vegdirektoratet så i juli i år
nye kriterier for fartsgrenser på tofelts veger utenfor
tettbygde strøk. Det ble samtidig innført en prøveordning
med 100 km/t på noen motorvegstrekninger
med minst fire felt, høy standard og lav ulykkesfrekvens.

Vegdirektoratets nye kriterier gjelder over hele
landet og bygger på at fartsgrensene skal settes ned på strekninger
med mange og alvorlige ulykker. Selv om kriteriene gir noe åpning
for lokale vurderinger med tanke på nylig utførte eller
forestående større trafikksikkerhetstiltak på strekningene,
skal de sikre en mest mulig lik praktisering av fartsgrensesystemet.

Nedsettelse fra 90 km/t til
80 km/t blir vedtatt av Vegdirektoratet etter
forslag fra vegkontorene, i samsvar med de vedtatte kriteriene.

Dessverre er en del av våre høyt
trafikkerte vegstrekninger med to eller tre felt og uten
midtdeler ulykkesbelastet selv om vegstrekningen for trafikantene
kan synes å være relativt god. E6 mellom
Trondheim og Værnes er en slik strekning.

De siste fem årene har det skjedd
56 personskadeulykker på strekningen. I disse ulykkene
ble 3 personer drept, 4 ble meget alvorlig skadet, 17 ble alvorlig
skadet og 66 ble lett skadet. Det er også et
vesentlig moment at strekningen har flere lange tunneler med tovegstrafikk.
I de nye fartsgrensekriteriene er det for å øke
tunnelsikkerheten lagt til grunn at lange vegtunneler ikke
skal ha høyere fartsgrense enn 80 km/t.

  Det som er hensikten med skilting av fartsgrenser,
er nettopp at førerne skal holde seg til de fartsgrensene
som er satt.

Det som er lagt til grunn når det
gjelder å senke fartsgrensene, er målet om å oppnå et
redusert antall ulykker. Det man ser av undersøkelsene
som er gjort på dette, er at alvorlige skader reduseres
når farten settes ned. Nå er det også gjort
undersøkelser på om farten faktisk settes ned etter
at man har skiltet om, og man ser at i gjennomsnitt reduseres farten.

  Det er riktig som representanten Svein Roald
Hansen påpeker, at automatisk trafikkontroll, ATK, først
og fremst anvendes som et trafikksikkerhetstiltak på strekninger
hvor det er registrert et trafikkulykkesproblem.
Det er enighet mellom politi- og vegmyndigheter om at
dette automatiske trafikkontrollsystemet skal brukes som et trafikksikkerhetstiltak, og ikke
som et alternativ til ordinær trafikkovervåking for å kontrollere
fart. På dette grunnlag er det også åpnet for
at ATK kan brukes i fartsdempende øyemed der politiet
av ulike grunner vanskelig kan foreta vanlig
fartsovervåking, f.eks. i tunneler.

ATK er et tiltak med høy samfunnsøkonomisk
nytte, og har en betydelig farts- og ulykkesreduserende effekt når
det benyttes på de strekninger som oppfyller de kriterier
som er fastsatt. Jeg vil derfor prioritere bruken av dette tiltaket
på strekninger med behov for ulykkesreduserende tiltak.

Dersom hovedproblemet er støy som
følge av høy fart, er det imidlertid andre
tiltak som kan være mer egnet, f.eks. støyskjerming,
fartsreduksjon med bygging av humper, etc. På strekninger
hvor det er både trafikksikkerhetsproblem og støyproblem
knyttet til fart, kan bruk av ATK være et egnet
tiltak.

Solliveien, eller Rv 112, som går
fra Sollikrysset på E6 ned til Rolvsøysund bru,
har en årsdøgntrafikk på ca. 3 700
og en tungtrafikkandel som varierer mellom 12 og 14 pst.
Strekningen er ikke ulykkesbelastet. Gjennomsnittlig kjørefart
ligger noe i overkant av 50 km/t, som er lovlig
kjørefart på strekningen, og om lag 15 pst.
av trafikantene har en kjørefart rundt 60 km/t eller
høyere.

En del av boligene på strekningen
har et innendørs støynivå som
overskrider tiltaksgrensene i forurensningslovens forskrift
om grenseverdier for lokal luftforurensning og støy. For
disse boligene vil det bli gjennomført fasadetiltak, slik
at kravene i grenseverdiforskriften oppfylles.

  Det er viktig for hele sektoren
at vi finner de beste og mest effektive løsningene.

Når det gjelder støy, er
det viktig å se på hvilke tiltak som imøtekommer
de behovene som er, og innenfor de rammene som
finnes. Vi vil fortsatt, både i dette spesielle tilfellet
og generelt, jobbe med å finne gode tiltak som kan
løse støyproblemene.

  Jeg tar imot alle gode ideer
om hvordan slike utfordringer kan løses, så jeg
skal ta med meg de innspill jeg har fått.

Det vil nok fortsatt være
slik at automatisk trafikkontroll vil være knyttet
til trafikksikkerhet, men i den grad det i en kombinasjon også kan løse
andre utfordringer, slik som støy, finner jeg
det helt naturlig at det blir vurdert. Og vi må vurdere
de mulighetene vi har.

