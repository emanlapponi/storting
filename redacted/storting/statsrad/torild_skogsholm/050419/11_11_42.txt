 Når det gjelder konsulentbruken, ligger det til grunn at man mener at det ikke har gått ut over ansatte i Statens vegvesen, fordi man i disse tilfellene spør om kompetanse som Statens vegvesen da ikke sitter med. Jeg synes det er et relevant spørsmål som reises. Vi skal ha bevissthet i forhold til det når det gjelder konsulentbruk.




Så kom det en påstand om at køene for oppkjøring til førerkort er blitt mye lengre, osv. Til det vil jeg si at det alltid har vært sesongkøer for oppkjøring til førerkort. Dette omstillingsarbeidet skal ikke gå ut over dette, så det er viktig at vi har det for øye. Det kommer til å bli jobbet for at vi skal håndtere disse behovene på en god måte. Jeg vil òg understreke at det er mange tjenester som gjennom denne omleggingen nå er mer tilgjengelige for folk flest. Det er også det som er målet.




For meg er det viktig å ha et høyt nivå på trafikksikkerheten. Derfor er det viktig at vi har flere folk i Vegvesenet som kan komme ut på vegen for å kontrollere, ikke sitte inne i hallene og kontrollere, som andre verksteder gjør. Da er det mye bedre at vi har våre myndighetsfolk ute på vegen for å kontrollere at trafikken og kjøretøyene er slik som de skal være.




Allerede på begynnelsen av 1990-tallet ble det tatt initiativ til nettopp å gjøre en reform i Statens vegvesen, fordi man da så at det var behov for det. Vi har gjort et godt arbeid så langt. Jeg opplever at det er et riktig og et viktig arbeid. Vi er på god veg, men vi er ennå ikke i mål. Jeg mener at denne debatten er viktig. Jeg vil understreke at man skal spørre seg undervegs om man har satt de riktige målene, og om man gjør de riktige tingene for å nå målene. Jeg vil igjen si: Ja, jeg mener at vi hadde de riktige målene, vi har de riktige målene, og vi er på god veg. Jeg må si at jeg faktisk synes mye har gått bedre enn jeg trodde det skulle gå, at vi har oppnådd større resultater. Men på enkelte felter har vi ennå en jobb å gjøre. Derfor synes jeg denne debatten er veldig god.




Avslutningsvis, når det gjelder skryt, at vi ikke skal skryte for mye av det vi har gjort, vil jeg si: Jo, jeg synes vi skal skryte av det denne regjeringen har gjort, og det vi har fått flertall på Stortinget for, både når det gjelder reformer, omstillinger og den store satsingen vi har hatt. Når vi har en økning på 3,4 milliarder kr på vegbudsjettet fra 2001, synes jeg faktisk det er verdt å skryte av.




