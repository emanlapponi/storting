 Trafikkveksten på strekningen Gulli–Langåker
har så langt i år vært på 8 pst.
Det er en veldig stor økning. Trafikkveksten de siste ti årene
har vært på om lag 4 pst. pr. år. Også dette
er mye.

I gjeldende handlingsprogram 2002–2011
for utbygging av stamvegnettet er det på E18 i Vestfold
prioritert utbygging til firefelts motorveg på strekningen
Kopstad–Gulli og Langåker–Bommestad.
Oppstart av disse to parsellene er planlagt i inneværende
planperiode 2002–2005. Disse sakene vil bli lagt fram for
Stortinget så snart nødvendige avklaringer foreligger.
Strekningen Gulli–Langåker ligger ikke inne
i handlingsprogrammet. Prioritering av denne parsellen må vi
komme tilbake til i stortingsmeldingen om Nasjonal
transportplan 2006–2015, som skal behandles i Stortinget
våren 2004.

Det er ikke tvil om at det er stort
behov for å bygge ut E18 i Vestfold. Både
den store trafikken og behovet for en mer trafikksikker veg gjør
det naturlig å gi E18 høy prioritet når
Nasjonal transportplan skal behandles i Stortinget.

 I mitt svar redegjorde jeg for hvilken plass
denne vegstrekningen hadde fått, eller rettere
sagt hvilken plass den ikke hadde fått, i oppfølgingen
av transportplanen.

Vi er rimelig enige om at det er behov for å gjøre
noe på E18 i Vestfold. Vi har god erfaring nettopp
på trafikksikkerhetssiden med at vi har bygd en firefelts
veg. Tidligere var trafikkulykkene et svært stort problem
i Vestfold. Heldigvis har vi sett en positiv utvikling i så måte.

Så er det slik at vi må gå steg
for steg når vi driver med vegbygging – så også her.
Men jeg er selvfølgelig svært interessert
i at vi skal se på E18 når vi jobber videre med
den videre planlegging av utbyggingen av E18 i Vestfold, og at vi
ser nettopp på denne parsellen som det ble vist
til.

 Det er viktig å ta trafikksikkerheten
på alvor, som det her ble vist til. Og så lenge
vi ikke har en firefelts motorveg på hele
denne strekningen, slik vi er enige om at vi ønsker, må vi
løpende se på andre typer tiltak som
kan ivareta sikkerheten. Det vil løpende bli
vurdert både i Vestfold og andre steder,
for det er helt riktig at trafikksikkerheten er viktig, og den må vi
gjøre hva vi kan for å ivareta.

Når det gjelder bomplassering, vil
jeg ikke ha tid til å gi en utredning
om hvor plasseringen bør være. Jeg har fått
en forespørsel fra fylket
om det forslaget som har kommet derfra, og jeg ser nå på det
som foreligger, og går igjennom det i forhold til de faglige
anbefalinger og retningslinjer som eksisterer.





                

 De langsiktige målsettingene for driftsstandard
i riksvegferjesambandene er omtalt i St.meld. nr. 34 for 1992-93,
Norsk veg- og vegtrafikkplan 1994-1997. Målsettingene er
fordelt på krav til åpningstid, frekvens, gjensitting
og nattavganger. Målene for driftsstandard er utformet
slik at stamvegnettet og andre viktige transportruter
skal ha det beste tilbudet. For stamvegsamband er målet
at maksimalt 2 pst. av kjøretøyene
skal bli stående igjen på ferjekaien når
ferjen går. I 2001 oppfylte 47 pst. av riksvegferjesambandene alle
disse målsettingene.

Regjeringen har som målsetting å forbedre
ferjetilbudet. Det har stedvis vært betydelig trafikkvekst
i ferjetrafikken. På grunn av store kostnadsøkninger
i ferjedriften de senere år må tilbudsforbedringer
skje gradvis. Kostnadsøkningen har bl.a. sammenheng med høye
kapitalkostnader som følge av bygging av nye ferjer. I årene 1998–2002
ble det bygd 22 nye ferjer. I Nasjonal transportplan
2002-2011 er det lagt opp til 15 nybygg. Dette vil øke
kapasiteten og regulariteten.

Forsinkelser og innstilte ferjeavganger har
sammenheng med materiellsituasjonene i riksvegferjedriften. Selv
om ferjeflåten fornyes, må alle ferjer – også nye – gjennomgå en årlig
verkstedperiode. Denne perioden legges normalt til de deler av året
hvor trafikken er liten. I disse periodene kan enkelte trafikanter
oppleve kapasiteten som for liten. Dette blir normalt forsøkt
løst ved innsetting av en reserveferje eller
ved rokeringer av ferjer innad i riksvegferjedriften. Reserveferjene
betjener en rekke samband med forskjellig kapasitetsbehov og størrelse.
Budsjettsituasjonen tilsier at det ikke kan stasjoneres
en reserveferje med tilstrekkelig kapasitet for hvert enkelt ferjesamband.

Forbedringer
av ferjetilbudet er også avhengig av at ferjeselskapene
er i stand til å effektivisere driften. Det pågår
for tiden et arbeid for å effektivisere riksvegferjedriften.
Stortingets vedtak om ny yrkestransportlov gjør det mulig å kjøpe
ferjetjenester ved bruk av anbud. Dette er et virkemiddel som vil
bli tatt i bruk. Erfaringene med bruk av anbud i riksvegferjedriften
er gode, og Regjeringen legger til grunn at videre bruk av denne
innkjøpsformen vil bidra til effektivisering. Gevinster
av dette arbeidet vil komme trafikantene til gode i form
av et bedre ferjetilbud.

 Først vil jeg understreke at vi bevilger
mer i tilskudd til ferjedrift enn på mange år.
Det har vært en dramatisk økning bl.a. fra 1998,
hvor det ble brukt litt over 600 mill. kr, og
nå er vi over 1 milliard kr. Dette ser
vi til tross for at vi legger ned ferjesamband fordi vi
heldigvis er så heldige å oppnå fastlandsforbindelse
mange plasser i landet.

Årsaken til at vi velger å bruke
så mye penger, er at vi selvfølgelig ønsker
et best mulig tilbud. Men som jeg også sa i mitt
svar, har vi en del mål i forhold til standard på riksvegferjeløsningene
som vi ligger et godt stykke fra å ha nådd. Det
betyr at vi har en utfordring når det gjelder
både hvordan vi bruker de ressursene vi har, og hvordan
vi kan fordele ferjene til dit det til enhver tid er behov. Dette
arbeides det kontinuerlig med. Vegvesenet, gjennom Vegdirektoratet,
har en spesiell oppgave når det gjelder å omrokere
og fordele disse midlene og ferjene.

 Jeg synes dette er både høyst
aktuelle og viktige spørsmål, fordi det er så mange i
landet som er avhengige av ferjeløsninger.

Når vi legger opp til bruk av anbud,
er det nettopp for at brukerne og trafikantene skal få nytte
av det. Og i dag har vi muligheten til, og vi benytter oss av det,
at Vegdirektoratet samarbeider med selskapene for å se
på fleksibiliteten og kanskje omrokere ferjene nettopp
for å bruke dem på en bedre
måte, slik at de som trenger det mest, får akkurat
den ferjen som det er behov for der og da. Dette må vi
og skal vi legge opp til også vil kunne skje
i en anbudsrunde. Målet med anbud er at vi skal kunne få mer ferjetrafikk
og bedre løsninger igjen for de pengene vi legger
inn. Da er litt av hensikten at vi har den fleksibiliteten som representanten
Ausdal Starrfelt her spør om.

Jeg tar imot dette innspillet og tar det definitivt
med meg, fordi det er et viktig spørsmål. Dette
arbeides det med i dag, og det vil bli arbeidet med videre.





                

