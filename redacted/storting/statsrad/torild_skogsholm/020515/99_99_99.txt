 Jeg er opptatt av at staten gir god informasjon
til alle bilførere om gjeldende regelverk, herunder
kravet om medbringelse av legeattest fra fylte 70 år. Jeg
vil imidlertid også understreke at bilførere
selv har et klart ansvar for å holde seg oppdatert om gjeldende
regler.

Jeg kan opplyse at Statens
vegvesen har igangsatt et program som retter seg mot eldre
bilførere. I dette programmet inngår bl.a. frivillige
opplærings- og oppfriskningskurs i alle fylker.

Fra i år sender Statens vegvesen ut
brev til alle med førerkort det året
de fyller 70 år. Brevet sendes i januar–februar.
I brevet inviteres det til oppfriskningskurs, det minnes om kravet
om legeattest fra fylte 70 år for alle som har
førerkort med livsvarig gyldighet, og det informeres om
ulykkesrisiko og behov for å holde kunnskapene ved like.
Jeg ser på dette som et meget godt og målrettet
tiltak for å ivareta det hensynet representanten Marthinsen
her er opptatt av.

I tillegg til brevet, som er nytt av året,
sendes det vår og høst ut pressemeldinger lokalt
og riksdekkende med informasjon om kurs for eldre og om
krav om legeattest fra fylte 70 år.

 Jeg tror ut fra det som er blitt sagt her,
at vi er veldig enige om at det er viktig at de som er i denne alderskategorien,
er klar over hvilke krav som foreligger her.
Det er nok nettopp dette som ligger bak de tiltakene som
Statens vegvesen nå har satt i gang. Man har sett at kunnskapen
om dette har vært delvis mangelfull. Både
det som går på personlig informasjon rettet til
hver enkelt, og det som går på pressemeldinger både
lokalt og riksdekkende, er således en del av denne informasjonskampanjen.
Jeg mener at det det blir spurt om her, er godt ivaretatt
spesielt gjennom de tiltakene som er innført
i år.

 Nå kan jeg selvfølgelig ikke
uttale meg om den konkrete saken, for den har jeg ikke
kunnskap om.

Regelverket er
klart, og det er det forventet at vi som bilførere skal
ha kjennskap til. Jeg vil ikke her i denne sal gi noen åpninger
for ytterligere smidighet utover det regelverket
som er der. Regelverket har vi fordi
det bl.a. skal være trygt å ferdes i trafikken,
og det er det kontrollerende myndigheter har å forholde
seg til. Så smidighet i forhold til regelverket
vil jeg helst ikke at man skal ha så altfor mye
av, for det betyr at man åpner for skjønn i stort monn,
og det tror jeg ikke er heldig når det gjelder
regelverket på trafikksiden
generelt.

