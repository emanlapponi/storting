 Jeg vil peke på at NSB er
organisert som et aksjeselskap. Organiseringen av verkstedstrukturen
i selskapet er en støttefunksjon som det er opp til styret
i selskapet å beslutte endringer i. Dette ble fastlagt
bl.a. ved stortingsbehandlingen av St. meld. nr. 48 for 2000-2001,
Om NSB BAs virksomhet 2001-2003.

Anlegget i Skien er en del av verkstedstrukturen
i NSB-konsernet og har i dag 51 ansatte. Som en følge av bl.a.
innfasing av nye lokaltog tas 9 eldre togsett ut av produksjon.
Dette får konsekvenser for verkstedet i Skien, som fra
sommeren får redusert bemanning med om lag 10 årsverk.
Vedlikeholdet av de gjenværende eldre vognsettene
flyttes fra Skien til Oslo. I Lodalen kan vedlikeholdet utføres
på dagtid, i motsetning til i Skien, hvor de samme togene bare
kan vedlikeholdes på kvelds- og nattetid.

Vedlikehold er en stor kostnad i togdriften,
og det er avgjørende for togets konkurransekraft i forhold
til bl.a. privatbilen. Kostnaden etter flytting kan reduseres
med 1 mill. kr pr. år fordi NSB sparer kvelds-
og nattilleggene.

Det har vært lagt til grunn i NSBs
langsiktige strategi at verkstedet i Skien skulle konsentrere
sitt vedlikehold om intercitytogsettene etter at de eldre
vognsettene er utfaset. NSB har ingen konkrete planer om å endre
dette, men selskapet foretar for tiden en vurdering av den framtidige
verkstedstruktur som helhet. De ansattes organisasjoner er involvert
i dette arbeidet.

 Det er helt korrekt at jeg er opptatt av at
folk skal reise med tog. Det betyr at vi må ha gode
jernbanetilbud rundt om i landet. Det betyr at NSB må drive
så rasjonelt som mulig. Derfor er jeg opptatt av at NSB,
gjennom styret, skal ha mulighet til å ta beslutninger
som gjør at driften av virksomheten blir mer lønnsom,
og at de kan tilby gode tjenester for de reisende. På den
måten kan vi oppnå de overordnede målene om
jernbanetransport her i landet.

 Når vi bruker 1,4 milliarder kr til
kjøp av tjenester hos NSB, er det fordi vi mener
at jernbanetransport er viktig. Dette er et betydelig beløp.
Det betyr at vi prioriterer jernbanen svært høyt. Det
er en miljøvennlig transportform, som jeg ønsker
at folk skal bruke. Men når vi faktisk bruker 1,4 milliarder kr,
er det slik at vi legger til grunn at NSB skal drive så effektivt
som mulig. De får altså 1,4 milliarder kr til
kjøp av såkalte bedriftsøkonomisk ulønnsomme
tjenester. Men de er lønnsomme sett i et større
samfunnsmessig perspektiv.





                

 Statens Jernbanetilsyn er tillagt myndighet
til å påse at sikkerheten er ivaretatt etter
jernbaneloven. Jeg er kjent med at tilsynet har foretatt en revisjon
av NSB AS" ivaretakelse av trafikksikkerhet i samarbeidskonstellasjoner.
Dette gjelder grenseoverskridende
trafikk, der NSB er ansvarlig for virksomheten
på norsk side. Det er utarbeidet en rapport der tilsynet
dokumenterer at sikkerhetsstyringen i samarbeidsprosjektene
er mangelfull i henhold til krav i jernbaneloven. Jeg
vil understreke at så lenge NSB har ansvaret for den grenseoverskridende
trafikken, forutsetter jeg at selskapet tar dette ansvaret.

Dette betyr at NSB må forbedre sin
kontroll med at sikkerheten er godt nok ivaretatt. Som en oppfølging
av de påpekte avvik har tilsynet forutsatt at NSB oversender en
plan for gjennomføring av korrigerende tiltak innen 1. april
2003. Jeg forutsetter derfor at NSB iverksetter nødvendige
tiltak for å rette opp avvikene som er avdekket av tilsynet,
og at en plan for dette er utarbeidet innen 1. april,
slik som tilsynet har forutsatt.

 Jeg er opptatt av sikkerheten, og jeg er glad
for at andre også er opptatt av sikkerheten både
på veg og på jernbane – og i luften for
den saks skyld.

Når det gjelder jernbanen, har tilsynet
gått gjennom forholdene slik de er. Det er et uavhengig
tilsyn, som skal gi signaler til de aktuelle aktører om
hvordan tilstanden er, og be om at tiltak må bli gjennomført.
Så er gjort.

Jeg vil også minne om at både
NSB og Jernbaneverket har ansvaret for sikkerheten på sine
respektive områder i Norge, og det
er selvfølgelig slik at hvis vi har grenseoverskridende
trafikk, så er det ikke flagget som henger på det
kjørende materiellet som betyr noe for oss, men at sikkerheten
er godt nok ivaretatt. Dette arbeidet pågår, og
det kommer til å fortsette.

 Det er det veldig lett å gi svar på.
Ja, selvfølgelig vil jeg følge med.





                

 Blant annet på grunnlag av Sem-erklæringen
utarbeidet en arbeidsgruppe nedsatt av Samferdselsdepartementet
en rapport angående etablering av en felles havarikommisjon.
I rapporten utgitt i februar 2002 anbefaler
arbeidsgruppen at Havarikommisjonen for sivil luftfart og jernbane
utvides til også å omfatte undersøkelser
av vegtrafikkulykker.

Arbeidsgruppen anbefaler samtidig at det utredes
nærmere hvilke typer ulykker og hendelser som er aktuelle å undersøke.
Ulykker i vegsektoren skiller seg betydelig fra ulykker i andre
transportformer, både i omfang og i karakter. Resultatene
fra denne utredningen vil foreligge om kort tid.

Jeg er enig i at det er viktig å få fortgang
i dette arbeidet, og tar sikte på å få etablert
en utvidet havarikommisjon i 2004 som også omfatter
undersøkelser av vegtrafikkulykkene.

Jeg vil til slutt påpeke at det også i
dag gjøres undersøkelser av ulykker i vegtrafikken.
Statens vegvesen opprettet i 1999 en forsøksordning
med ulykkesanalysegrupper i flere fylker. Ulykkesanalysegruppene
fokuserer på hvert sitt tema. For eksempel
ser man i Troms på møte- og utforkjøringsulykker
og i Vestfold på motorsykkelulykker og ulykker med kryssende
fotgjengere i tettbygd strøk. Analysene bidrar til en bedre
forståelse av årsakene til ulykker i vegtrafikken
og kan på den måten være et
viktig hjelpemiddel for å finne bedre tiltak.

 Det er riktig at vegtrafikkulykkene har en
annen karakter enn både fly-
og jernbaneulykker. Men vi er opptatt av, i og med at vi har en
nullvisjon, å finne fram til årsakene til ulykkene
og dermed kunne få en videre kunnskap i forhold til å ta
i bruk de rette tiltakene. Vi har allerede, som jeg nevnte i mitt
hovedsvar, analysegrupper i gang nettopp for å gi oss
bedre kunnskap. Vi har imidlertid ikke tid til å vente på svar
på alle analysene. Det er mange komplekse årsaker
til at ulykker skjer. Vi må gripe fatt i det vi vet, at
det er behov for både opplæring, gode
holdninger, utbedringer av vegnettet, osv. Alle de områdene
må vi gripe fatt i når vi årlig skal
prioritere tiltak. Men vi må også ha
en kunnskap om hvorfor ulykkene skjer.

 Den spesielle oppmerksomheten som blir etterspurt,
er nettopp det vi griper fatt i her. Vi ønsker å utvide
Havarikommisjonen, fordi det her kan komme fram kunnskap som kan
hjelpe oss både på jernbanesiden, på luftfartssiden
og på vegsiden, til tross for at ulykkene har forskjellig
karakter. Jeg er enig i at vi har behov for å se helt spesielt
på vegtrafikkulykkene, uansett, og derfor har vi allerede
startet en del grupper på dette området. Jeg vil også tro
at det er ganske naturlig å knytte til kommisjonen
analysegrupper som fortsatt tar for seg spesielle emner innenfor
vegtrafikk. Det er helt rett at vi har behov for mer kunnskap. Vi
har etablert grupper, og vi kommer til å etablere
mer aktivitet på dette området, nettopp
for å ivareta behovet for mer kunnskap.





                

