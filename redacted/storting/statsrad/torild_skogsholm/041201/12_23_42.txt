 Jeg tror det er veldig viktig at vi samarbeider
med alle parter som det er mulig å samarbeide
med, i forhold til disse informasjonskampanjene. Den informasjonen
som det jobbes med, er ikke bare nasjonal
ved at det blir gitt informasjon i det øyeblikk
en kommer inn i landet. Det handler også om å være
litt føre var og rett og slett å ta kontakt med
de landene som disse transportselskapene kommer fra. Og denne aktiviteten
er i full gang. Vi har fra norsk side kontakt med de norske
ambassadene i ulike land, og vi har kontakt med selskapene. Vegdirektoratet
har for øvrig innkalt Norges Lastebileier-Forbund og Transportbedriftenes
Landsforening til møte den 14. desember for å diskutere
samarbeid om informasjonstiltak rettet mot norske og
utenlandske aktører, både
på kort og på lang sikt.

Avslutningsvis vil jeg si at jeg har fått
tilbakemeldinger fra enkelte steder hvor man ser at det er en synlig kontroll,
og at forholdene er blitt en smule bedre enn tidligere.
Men vi står overfor en utfordring på dette
området, så det er viktig ikke å hvile
i dette arbeidet.





                

