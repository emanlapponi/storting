 Statens vegvesen har opplyst at det er blitt
en vesentlig bedring i både kjøretøystandarden
og hjulutrustningen på de utenlandske
vogntogene de siste årene. De som kjører fast
til Norge, har tilnærmet like god standard som
norske kjøretøy. Problemene skyldes
nå først og fremst at en del av de kjøretøytypene
som blir brukt, er lite egnet for kjøring på norske
vinterveger, at en del sjåfører har manglende erfaring
med kjøring på vinterføre, samt at kjetting ikke legges
på i tide.

Statens vegvesen utfører daglig kontroller
av tungtransporter. Kontrollene er spredd over hele
døgnet, alle ukedagene og hele landet.
Kontrollene utføres både ved faste kontrollstasjoner
og ved uanmeldte mobile kontroller. Jeg mener dette er
en riktig prioritering av ressursene.

En omprioritering til døgnkontroll
ved de store grenseovergangene ville innebære en nedprioritering
av kontrolloppgaver andre steder i landet hvor det kan være
kritiske vegstrekninger, andre vær- og føreforhold
samt både grenseoverskridende
trafikk og lokaltrafikk.

Statens vegvesen legger til grunn følgende
punkter i sin oppfølging av disse kontrollene:

		Regelverket skal håndheves
strengt og konsekvent.

		Kontroller skal samordnes over regiongrenser og langs hovedvegnettet,
slik at de kan overlappe hverandre og gi best
mulig effekt.

		Kontrollene skal være målrettet
og prioriteres ut fra kritiske vegstrekninger samt vær-
og føreforhold.

		De dagene det er spesielt dårlige føreforhold,
skal det foretas omprioriteringer av oppgaver og kontrolltider, slik
at denne typen kontroll blir prioritert. Det skal spesielt
tas hensyn til grenseoverskridende
trafikk.

		Det skal gjennomføres preventive kontroller og
et aktivt informasjons- og motivasjonsarbeid.

I tillegg til kontrollene på vegene
har Statens vegvesen satt i verk informasjonstiltak nasjonalt og
internasjonalt overfor tungbiltrafikken om kjøring på norske
vinterveger.

Kampanjen «Donna Diesel» er
et informasjonstiltak som retter seg mot utenlandsk tungtransport.
Målet er å nå fram til utenlandske
tungbilsjåfører, transportselskap og speditører
med opplysning om forhold og regler gjeldende
trafikk på norske vinterveger.

I informasjonsarbeidet vil Statens vegvesen
bl.a. fokusere på følgende temaer:

		hvilke kjøretøy
som er egnet og uegnet for bruk på vinterføre

		konsekvenser av å benytte kjøretøy
hvor bruk av kjetting er vanskelig

		konsekvensene når man blir stoppet og holdt tilbake
på grunn av manglende sikring av veggrep

		hvordan legge på kjetting, og det å legge
på kjetting i tide

		konsekvensene for transportkjøpere som benytter transportører
med dårlig transportsikkerhet på vinterføre

Dette er et viktig område for Statens
vegvesen. Det er et arbeid som også passes på og
delvis utføres av politiet, i samarbeid
med Vegvesenet.

