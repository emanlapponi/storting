Det varmer et Venstre-hjerte å høre at det er så stor samstemmighet om at det er viktig å få ned miljøutslippene fra transportsektoren. Jeg håper at vi også i de videre debattene som skal være, kan ha et klart søkelys på det.




Jeg viste til hva som ligger inne både når det gjelder forskning og utvikling, og når det gjelder avgiftsletter, og det er ganske mye. En avgiftsreduksjon på 50 000 kr på en ny bil i forhold til vanlig forbrenningsmotorløsning vil jeg si er et betydelig beløp. De som er opptatt av og har sterke følelser for avgiftsnivået i Norge, vil nok si at 50 000 kr i avgiftslette er et betydelig bidrag.




Jeg vil også understreke at for å få løst de storbyutfordringene vi har, hvor vi er helt nødt til å satse på kollektivtransport, vil jeg også i arbeidet framover være meget bevisst på at det primært er kollektivtransport vi legger til rette for i kollektivfeltet.




Men vi har nå også lagt til rette for nullutslippsbiler, som denne regjeringen tok initiativet til. Vi har hatt en prøveordning i Oslo og Akershus, som vi har sett en positiv utvikling på grunn av. Og snakker man med folk, hører man at det er mange som er interessert i å kjøpe elbil til bykjøring, men tilgangen på biler er for dårlig. Så slik som jeg ser det akkurat nå, er ikke utfordringen at det er for lite stimulans fra myndighetenes side, men at tilgangen på biler er for lav.




Så er jeg helt enig i at det er biler i kollektivfeltet i dag som vi bør vurdere om kanskje ikke skal høre hjemme i kollektivfeltet. Det kommer jeg til å følge opp. Det er viktig at folk nettopp oppfatter at kollektivfeltet er der for å stimulere folk til å reise kollektivt og med den reneste miljøteknologien vi har innenfor transport.




Jeg tar med meg den enigheten som er om at man skal ta miljøet på alvor – kanskje noen tar det mer på alvor enn andre. Både i budsjettsammenheng og i forhold til forskning og utvikling må vi bære med oss dette hele tiden. Så skal vi i de årlige budsjettene komme tilbake til hva som kan gjøres av stimulans ellers når det gjelder finanspolitikken.




