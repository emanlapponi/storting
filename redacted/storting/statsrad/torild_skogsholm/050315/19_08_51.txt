 Jeg oppfatter at representanten er skuffet over at vi ikke legger til rette for hybridbiler, og da må jeg gjenta at vi har en betydelig avgiftslette. Så vidt jeg har registrert, blir det en avgiftslette på hybridbiler i forhold til biler med ordinær forbrenningsmotorteknologi på rundt 50 000 kr. Det er et betydelig beløp.




Jeg har selv vært på møte i Japan med en av de produsentene som produserer nettopp hybridbiler, og dette med å bruke f.eks. kollektivfelt til stimulans var overhodet ikke på agendaen. Vi ser at det er lange ventelister for å få kjøpt denne type biler, og da synes jeg utfordringen primært ligger hos bilimportørene.




Så må jeg si at det har vært en klar politikk fra min side å legge til rette for bedre kollektivtransport og den reneste miljøteknologien man kan oppdrive til enhver tid. Og da må jeg si at jeg er litt redd for å åpne opp for biler som samlet sett har en ganske ren teknologi, men hvor man utslippsmessig kanskje kommer bedre ut om man fyller opp en ordinær bil med passasjerer.




Når vi har jobbet så intenst for å bedre framkommeligheten for kollektivtransport i storbyer, spesielt i Oslo, hvor vi har konkrete mål, vi har satt et mål på 20 pst. raskere framføring, er jeg litt redd for at vi nå skal åpne for billøsninger som skal få samme fordeler ved å kjøre i kollektivfelt, og at vi på den måten lokker folk ut av bussen og inn i bilen, noe som ikke er helt miljøvennlig. Det vil jeg være veldig skeptisk til. Jeg er redd for at det vil være et steg tilbake i forhold til satsingen på miljø og kollektivtrafikk. Vi blir ikke kvitt køproblemer og bomiljøproblemer når vi fortsatt stimulerer til relativt mye bilbruk.




Så jeg vil fortsatt arbeide for den reneste teknologien og prøve å være med på å stimulere til den teknologien som kanskje ennå er litt dyr, og hvor vi ikke har et kommersielt marked. Det vil si at vi åpner for nullutslippsbiler i kollektivfelt. Så langt synes jeg vi bør gå for å stimulere til å komme ekstra langt, men jeg vil ikke slippe inn i kollektivfeltene de bilene som fortsatt bidrar til en del utfordringer.




Jeg håper at bilimportørene også kan bidra til at vi får en renere teknologi i markedet etter hvert.




