 Posttjenester er viktig for oss alle og representerer en bærebjelke i samfunnet som bidrar til næringsutvikling, handel og økonomisk vekst. På denne bakgrunn er det tverrpolitisk enighet om det overordnede målet for postpolitikken: et landsdekkende tilbud av posttjenester til rimelige priser og god kvalitet. Dette finner jeg grunn til å understreke, for det er dette som er det bærende i forhold til det vi holder på med innenfor postpolitikken.




Det Stortinget skal ta stilling til i dag, er forslag om avvikling av resterende eneretter for Posten Norge AS og om hvorvidt det å utnytte konkurransen i markedet er den beste måten å ivareta nettopp dette målet på.




Postmarkedet har de siste ti år vært utsatt for store endringer, med globalisering, rask teknologisk utvikling og bransjeskiller som viskes ut. Brevpostmengdene går ned. Postens enerett har blitt gradvis avviklet og omfatter i dag kun normal brevpost under 100 gram. Fra og med 1. januar senkes vektgrensen til 50 gram.




Endringene har ført til store utfordringer for Posten som selskap. Konkurransen fra f.eks. e-post og nettbank blir stadig større.




Jeg er derfor glad for i dag å kunne si at Posten har klart å svare på utfordringene. Posten har tilpasset seg konkurransesituasjonen. Post- og teletilsynet sier om utviklingen i det norske postmarkedet for 2003:










Tilgjengelighet til posttjenester er økt ved innføring av Post i Butikk og ved lengre åpningstider.







Kvaliteten på framsending av prioritert brevpost er mye bedre enn før.







Utleveringsfrekvensene er blant de beste i verden.







Og ikke minst: Kundene er mer tilfredse med Posten, og særlig med Post i Butikk.




Post- og teletilsynet mener at vi nå har et nasjonalt postselskap i verdensklasse. Dagens situasjon står i skarp kontrast til hva som var situasjonen i 2000, da Posten fikk tvangsmulkt for dårlige framsendingstider på prioritert brevpost.




Resultatforbedringene har ikke kommet gratis. De er et resultat av betydelige omstillinger i Posten. Jeg er derfor i dag glad for å kunne rette en stor honnør til Postens ansatte. De har med stort pågangsmot tatt sats for hva som har blitt kalt et kvantesprang for å bli en av verdens ledende postbedrifter.




I mitt møte med Posten og Postens ansatte merker jeg at selskapet nå er klar for å møte ytterligere konkurranse. Posten består av høyt kvalifiserte, erfarne og motiverte medarbeidere, som vil hevde seg meget godt i den kommende konkurransen.




Denne omstillingen har kommet i lys av ledelsens og de ansattes forvissning om at det blir økende konkurranse i denne sektoren framover. Proposisjonen gir en forutsigbarhet for tempoet og rammevilkårene i denne utviklingen.




Postoperatørene og de ansatte skjønner hvilke endringer postmarkedet går igjennom, og da må vi som legger rammevilkårene, også se realitetene i øynene. Hvis vi vil ivareta målsettingen om et godt og rimelig tjenestetilbud, må vi tilpasse politikken til samfunnsutviklingen for øvrig.




Jeg registrerer at i innstillingen går Arbeiderpartiet, SV og Senterpartiet imot dette. Det virker kanskje som om Senterpartiet ofte har vært imot omstillinger i Posten, og kanskje som om Arbeiderpartiet har en tradisjon på å ville ha monopol på å avvikle monopoler.




Det er i innstillingen fra samferdselskomiteen fra enkelte partier uttrykt skepsis til at tjenestetilbudet i distriktene vil kunne opprettholdes med økt konkurranse. Jeg har lyst til å snu på dette spørsmålet. Enkelte distrikter vil være tjent med at også andre slipper til. Hvorfor hindre at disse lovlig kan løse oppgavene billigere og/eller bedre? Det finnes eksempler på steder hvor man på grunn av dagens lovgivning blir lovbrytere for å løse utfordringene effektivt. For meg er det viktig å understreke at vi ikke gjør endringer i de strenge krav som gjelder tjenestetilbud, kvalitet og utleveringshyppighet. Vi skal fortsatt ha noen av de beste posttjenestene i verden. Ordningen med statlig kjøp opprettholdes. Enhetsporto vil bli videreført for enkeltsendinger.




Jeg minner også om at forslaget åpner for at lokale postoperatører kan starte opp postvirksomhet i distriktene, gjerne i kombinasjon med annen virksomhet. Jeg vil få lov til å sitere Kjell Opseth fra Arbeiderpartiet. Da han satt i statsrådstolen, uttalte han at nedlegging av postkontor er god distriktspolitikk. Da kom det sterk kritikk, men kritikken har stilnet. Jeg vil avslutningsvis følge opp Opseths uttalelse og si at økt konkurranse i postmarkedet er god distriktspolitikk og god postpolitikk.




