 Først vil jeg si at hvis det er stille på et område, betyr ikke det nødvendigvis at det ikke skjer noe. Det er ofte at debatter starter i media, og derfor setter jeg stor pris på at interpellanten har tatt opp dette temaet i dag. Det er et svært viktig tema. Det betyr at jeg håper at det blir litt mindre stille om nettopp dette temaet.




Det er et tema som kommer til å gi både innbyggerne i dette landet, myndighetene og oss politikere nye utfordringer i årene framover. Det viser først og fremst to ting. Det er at vi må intensivere arbeidet nasjonalt og internasjonalt i forhold til å bremse klimaendringsutviklingen. Det må vi være med og ta et ansvar for.




Det andre er at vi må være beredt på de utfordringene vi har, ved at klimaendringene allerede er der. Da vil det være slik at det her kan være ting som vi klarer å forutse, og det vil være ting som vi pr. dags dato ikke klarer å forutse. Det gjelder samferdselssektoren, og det gjelder andre sektorer.




I det forberedende arbeidet med Nasjonal transportplan 2006-2015 gjennomførte Meteorologisk institutt et klimascenario fram mot år 2050 på oppdrag fra transportetatene. Dette viste at klimaendringene kan få betydning for beredskap, reparasjon og forebyggende tiltak mot bl.a. ras, oversvømmelser og flom. Dette vil gi ulike utfordringer for de ulike transportetatene.




Som det opplyses i interpellasjonen, har Statens vegvesen satt i gang arbeid for å møte økt risiko og mer slitasje på veger og bruer som følge av klimaendringer. Også i de øvrige transportgrenene pågår et omfattende arbeid. Jeg kan her vise til Samferdselsdepartementets budsjettproposisjon for 2004-2005, kap. 1360 Samferdselsberedskap, der bl.a. modernisering av dagens beredskapsordninger blir omtalt. Beredskapsstrukturen vil bli tilpasset dagens trusselbilde, inklusiv klimaendringer.




Jernbaneverket har laget et beredskapssystem for å begrense togtrafikken ved nedbørsmengder som kan medføre jord- og steinras. Systemet blir jevnlig brukt til å varsle regnvær og rasfare. Det har også bidratt til å unngå at tog kjører inn i ras. Videre har Jernbaneverket satt i gang et eget FoU-prosjekt for å utvikle et komplett system for håndtering av ekstremt vær. Samtidig arbeides det med å gjøre dette systemet tilgjengelig, slik at det kan praktiseres langs hele jernbanenettet.




Jernbaneverket og togselskapene kommuniserer videre risiko- og ansvarsforhold knyttet til ekstreme værforandringer gjennom godkjenning av vognmateriell – Network Statement, som det heter, eller netterklæring – og løpende punktlighets- og sikkerhetsmøter. Jernbaneverket godkjenner togselskapenes bruk av togmateriell i forhold til strekningenes risikoforhold, herunder rasrisiko. Videre spesifiserer netterklæringen jernbanestrekningenes tilstandsforhold. Slike forhold behandles månedlig i møter mellom Jernbaneverket og togselskapene.




Det kan også nevnes at drifts- og vedlikeholdssystematikken har blitt forbedret, slik at slitasjeøkning som følge av ekstreme værforhold følges effektivt opp. Håndteringen av ulykkeshendelser er også forbedret, og både styringssystem og organisasjon har blitt styrket. I den grad tog likevel kjører inn i ras vil GSM-R sikre varsling, slik at redningsaksjon raskt kan settes i gang.




Når det gjelder Kystverket, har de anlegg og virksomhet i skjermede farvann og i mer værutsatte deler av kysten hvor det er ekstraordinært stor klimatisk påvirkning. Dette er noe Kystverket forsøker å ta hensyn til i planlegging og prosjektering.




Forventede klimatiske endringer, slik de framkommer i bl.a. klimarapport fra ACIA, vil få konsekvenser for Kystverkets installasjoner gjennom høyere gjennomsnittlig temperatur i luft og vann. I forbindelse med dimensjonering av infrastruktur beregner nå Kystverket en forventet vannstandsøkning basert på anbefalinger gitt fra IPCC, Det internasjonale klimapanelet. I tillegg legges inn forventet landheving i det aktuelle området basert på Statens kartverks beregninger.




Beregnede vannstandsøkninger og bølgehøyder tas inn i Kystverkets modeller for å ta hensyn til endringer i vanndybder i seilingsleder og hvilke effekter dette vil ha på bølgene.




Innenfor telesektoren har arbeidet med telesikkerhet som mål å sikre samfunnsviktige installasjoner og institusjoner. Det er slik at totalforsvaret har tilgang til å sikre og passe på at vi har robuste telekommunikasjonsløsninger. Post- og teletilsynet skal bl.a. utarbeide forskrifter og regelverk for tilbydere av elektroniske kommunikasjonsnett. Klimaendringer ligger indirekte innenfor det trusselbildet Post- og teletilsynet forholder seg til, ettersom resultatet av sikkerhets- og beredskapsarbeidet skal gi sikre og robuste nett og tjenester i alle krisesituasjoner, også de som er skapt av eventuelle klimaendringer.




For 2005 har Post- og teletilsynet inngått avtale med Telenor om videreføring av fysiske beskyttelsestiltak. Blant annet gjelder dette sikring av vitale nettelementer i beskyttede fjellanlegg og ekstra reserveutstyr. I et telemarked der andre operatører enn Telenor etter hvert begynner å få betydelige posisjoner, er det ikke tilstrekkelig at kun én operatør er pålagt å levere tjenester for beredskapsformål. I praksis betyr dette å stille krav som omfatter alle samfunnsviktige teleoperatører.




Når det gjelder luftfart, krever luftfartsloven godkjenning av flyplass til allmenn bruk. Dette er en godkjenning av tekniske og operative forhold, dvs. utforming av flyplassen, teknisk utstyr og organisatoriske forhold gitt av Luftfartstilsynet. Det stilles krav til bl.a. bakketjeneste, lufttrafikktjeneste, flyværtjeneste og utstyr knyttet til meteorologi, flynavigasjon og lufttrafikkledelse. Driften av både Avinors lufthavner og andre lufthavner er derfor til enhver tid tilpasset værforholdene for å tilfredsstille disse kravene. Beredskap i forhold til ekstreme værforhold er dimensjonert deretter med hensyn til f.eks. fly- og baneanvisning.




Jeg vil derfor si at vi innenfor samferdselssektoren tar denne utfordringen svært alvorlig, og det er all grunn til å understreke at det er behov for dette.




Igjen vil jeg takke interpellanten for at temaet tas opp i dag, og jeg håper vi kan følge opp dette i senere sammenhenger, hvor det også bør tas opp.




