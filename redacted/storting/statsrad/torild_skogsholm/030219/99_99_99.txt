 Det er, slik representanten Bredvold poengterer,
fastsatt i regelverket i dag at på vegstrekninger
med særskilt fartsgrense høyere enn 80 km
i timen må motorvogn med tillatt totaltvekt 3,5 tonn eller
mer eller motorvogn med tilhenger ikke kjøres
fortere enn 80 km/t.

Det er hensynet til trafikksikkerheten som
er bakgrunnen for dette. De fleste tyngre kjøretøy
har vanligvis ikke kjøreegenskaper som er slik
at kjøring i hastighet over 80 km/t kan
forsvares ut fra trafikksikkerhetshensyn. Jeg vil spesielt
trekke fram at slike kjøretøy
har lavere krav til bremsekapasitet enn personbiler. Dette innebærer
at enkelte kjøretøy i denne
kjøretøyklassen vil ha større bremselengde
enn kjøretøy under 3,5 tonn.

Samferdselsdepartementet bad imidlertid i september i
fjor Vegdirektoratet utarbeide forslag til regelverk som åpner
for at busser som tilfredsstiller definerte sikkerhetskrav, bl.a.
ABS-bremser, hyppige kontroller og bilbelte på alle
plasser, gis adgang til å følge skiltet fartsgrense
der denne er over 80 km/t.

Innslaget av biler ment for persontransport
med maksimalt tillatt totalvekt mellom 3,5 tonn og 7,5 tonn
har økt de siste årene, og en god del av disse
har kjøreegenskaper som tilsvarer lettere personbiler.
Jeg er derfor positiv til å se på muligheten for å gi
kjøretøy som har kjøreegenskaper
tilsvarende personbiler, lov til også å følge
fartsgrenser på 90 og 100 km/t. Derfor
vil jeg be Vegdirektoratet vurdere konsekvensene av en slik regelendring.

 For meg er sikkerheten viktig. Det har jeg
sagt mange ganger i denne sal, så også i
forhold til dette området. Jeg er opptatt av at vi både
må se på risikoen for dem som kjører
i de aktuelle bilene, og den risikoen de representerer for andre
i trafikkbildet. Ut fra det vi vet om hvor fort det kjøres,
f.eks. av busser og for så vidt de andre biltypene
som her er nevnt, ser jeg grunn til å gå gjennom
regelverket og se om det er på tide med
en regelendring.

Som sagt: De analysene man gjør av
risikoen, vil være førende.

