 De nye stamvegnormalene legger til grunn at
det er behov for fire felt når årsdøgntrafikken
er mer enn 10 000 kjøretøy. Vegdirektoratet
har som del av arbeidet med Nasjonal transportplan
for perioden 2006–2015 analysert hvilke deler av stamvegnettet
som ut fra disse kriteriene får behov for utbygging til fire
felt eller mer i et 30-årsperspektiv.

E6 mellom Oslo og Trondheim
er en viktig og tungt trafikkert del av stamvegnettet vårt.
Med utgangspunkt i gjeldende trafikkprognoser vil strekningene Oslo–Moelv–Øyer
og Melhus–Trondheim på E6 få behov for fire felt eller
mer i løpet av disse 30 år. På den mellomliggende
strekningen Øyer–Melhus er trafikkgrunnlaget lavere.

Statens vegvesen vil med det første
starte arbeidet med en konsekvensutredning
for ombygging av E6 fra to til fire felt fra Melhus til
Trondheim. I tillegg vil Vegvesenet gjennomføre nødvendige
utredninger om videre utvikling av E6 mellom Moelv og
Melhus.

Jeg kan også nevne at det
første demonstrasjonsprosjektet i Norge
for nullvisjonen for drepte og alvorlig skadde i vegtrafikken nå blir
igangsatt på E6 mellom Lillehammer
og Øyer. Her vil det som en del av prosjektet bli utprøvd
ulike typer sikkerhetstiltak på eksisterende veg, noe som
vil kunne bidra til å redusere ulykkestallene på denne
strekningen.

Utviklingen av E6 som helhet vil bli nærmere
vurdert som en del av arbeidet med Nasjonal
transportplan 2006–2015. Jeg er i forbindelse med Nasjonal
transportplan innstilt på å legge større
vekt på utbyggingen av stamvegnettet både for å redusere
ulykkestallene og for å bedre næringslivets
transportmuligheter.

Øyvind Halleraker hadde
her overtatt presidentplassen.

 Det har vært mange runder i denne
salen om nettopp trafikksikkerheten, også knyttet
til det området vi snakker om her, og jeg vil si også i
dag at jeg er fortsatt veldig opptatt av trafikksikkerheten knyttet
til trafikken her. Det er helt rett at på veger med mye
trafikk vil midtdeler kunne være et viktig bidrag
til å redusere denne typen alvorlige ulykker. Det er derfor
vi fra Regjeringens side velger både å framskynde
bygging av firefelts veg med midtdeler andre steder i
landet og å sette i gang prosjekter med midtdeler, fordi
vi er klar over at de har en viktig betydning.

 Litt av hensikten med at vi har en etat som
er fagekspertise, er at vi skal få etaten til å foreta
slike beregninger. Jeg stoler på de beregningene som blir
gjort i forhold til analysene av ulike deler av vegnettet. Jeg vet også at
det er av stor betydning for samfunnsøkonomien at vi får
redusert trafikkulykkene, for det koster samfunnet veldig mye at
disse skjer. Det har vært en viktig faktor i de analysene
som har blitt gjort, og vil være det i de som
blir gjort i forarbeidet til Nasjonal transportplan.
Det er viktig at vi får gjort noe med de vegene som er
av stor betydning både for næringslivet
og for transporten generelt, og som er veldig ulykkesbelastet.

Det er helt rett at det er områder
på E6 mellom Oslo og Trondheim som
er svært ulykkesbelastet. I går var jeg på befaring
i Hedmark og Oppland og ble meget godt orientert om de utfordringene
man ser lokalt i forhold til situasjonen der. Det er en viktig oppgave
for oss alle å bidra til at vi kommer videre
med dette, også på E6 mellom Oslo
og Trondheim.





                

 Når det gjelder utviklingsplanene
for Sola, har styret i Avinor AS nylig besluttet at ombygging skal
skje for å utbedre en del forhold som oppfattes som flaskehalser
for passasjerer og brukere av terminalen. Dette dreier
seg i hovedsak om justeringer innenfor eksisterende
bygningsmasse for å øke kapasiteten på områdene
ankomsthall utland, avgangshall utland, innsjekkingsområde,
kontrollområdet for trafikk til land utenfor Schengen-området
samt bagasjesorteringen. I tillegg vil man vurdere en del tekniske oppgraderinger.

I 1990-årene var det en jevn trafikkøkning
over Sola fram til 1998. Da var antallet passasjerer nær 3 millioner.
Fra og med 1999 har det vært nedgang i totaltrafikken hvert år
til i underkant av 2,5 millioner passasjerer i 2002. Hele
trafikksvikten skjer innenlands. Utenlandstrafikken har hele
tiden økt. Avinor vil derfor utbedre forholdene der hvor
trafikkveksten skjer, dvs. i utenlandstrafikken. Det opplyses at
detaljplanleggingen nå pågår, og at investeringsbeslutning
ventes høsten 2003.

Avinor har drøftet nevnte tiltak med
SAS-gruppen som i hovedtrekk stiller seg bak prioriteringene. Videre har
Avinor hatt møter med regionens politikere og representanter
for Sola Terminalbygg AS. Jeg vil også understreke
betydningen av Regjeringens forslag om betydelig økte
bevilgninger til kjøp av lufthavntjenester i det regionale
flyplassnettet i inneværende år, som Stortinget
støttet opp om. Dette har styrket Avinors økonomiske evne til
nødvendig utvikling også på stamflyplassene.

 Som jeg nevnte i mitt forrige innlegg,
har det vært en utvikling i forhold til passasjerantallet,
og man har hele tiden foretatt en analyse av
behovet. Det er riktig at det har vært flere planer knyttet
til løsningene på flyplassen. Jeg vil understreke
at det er inngått et nært samarbeid
med lokale krefter om flyplassen for å være
sikker på at Avinor får de innspill som de bør
ha i denne runden.

Så vil jeg også minne
om at vi har et ansvar for helheten i en solidarisk luftfartspolitikk
i Norge. Derfor må vi ta høyde for at
det er flere plasser vi trenger å ta i et tak, og vi trenger å ta
i et tak på Sola lufthavn. Jeg får selvfølgelig
innspill fra Avinor når det gjelder de analysene de gjør,
og jeg stoler på det samarbeidet de
har både med lokale krefter og ikke
minst med flyselskap som trafikkerer flyplassen. Det er veldig viktige
innspill i forhold til hvilke løsninger som er nødvendige,
og som bør gjennomføres på Sola.

 Jeg vil gjerne minne om hvorfor staten velger å bruke
så mye midler som vi dog gjør, på kjøp
av lufthavntjenester. Det er fordi vi skal sørge for at
vi har et solid og godt lufthavnnett i Norge. Det gir Avinor økonomisk
rom for å gjøre ting vi ikke fikk gjort
tidligere. Omdanningen til AS sammen med at vi nå bruker
mer penger på luftfarten, gjør at vi er i stand til å gjennomføre
de tingene som vi tidligere ikke kunne gjennomføre.
Vi er nå kommet lenger i forhold til Sola enn
vi har vært før, bl.a. takket være
omgjøringen til AS. Det er også åpnet
for et samarbeid med lokale krefter, som jeg
har sagt jeg ønsker velkommen.

Når det gjelder de analyser som nå gjøres,
vurderer man hvilke tekniske oppgraderinger som er nødvendige. Tåkelys
er en av de tingene som da naturlig bør inngå,
og vil inngå og skal inngå. Disse vurderingene
gjøres.

Når det gjelder at dette er en bedriftsøkonomisk
analyse, vil jeg si at slike analyser gjøres også,
men de blir sett i et samfunnsøkonomisk og et helhetlig
perspektiv. Det er en del av denne regjeringens politikk.





                

 Det er fylkeskommunene som prioriterer tilskudd
til drift av den lokale kollektivtransporten ut fra bl.a. frie midler
over Kommunal- og regionaldepartementets budsjett. For Kolsåsbanen
er Oslo og Akershus etter hva jeg er kjent med,
i dialog om aktuelle driftsalternativer. Derfor finner
jeg det ikke riktig å gripe inn overfor lokale
myndigheter i forhold til drift på denne bestemte
banestrekningen. Denne typen statlig detaljstyring av lokalt folkevalgte
er ikke i tråd med denne regjeringens holdning
til lokalt folkestyre.

Imidlertid bidrar Regjeringen nå sterkere
fra statens side til å bedre kvaliteten
på det lokale kollektivtilbudet i hovedstadsområdet
enn noen tidligere regjering. Det skjer ikke
ved å detaljstyre lokale myndigheter, men ved å delta
i spleiselag med bl.a. Oslo kommune om å ruste opp
T-banesystemet i Oslo for milliardbeløp. Her
inngår bl.a. utbygging av T-baneringen, oppgradering av
skinneganger og innkjøp av nye T-banevogner. Videre er
bevilgningene til lokaltogdrift i Oslo/Akershus i år økt
betydelig for å finansiere innsetting
av nye, moderne lokaltog i Oslo/Akershus. Regjeringen har
forsert utbyggingen av nytt dobbeltspor mellom Asker og
Sandvika, som det bevilges milliardbeløp til fram mot 2005.

Statens direkte bidrag til kollektivtransporten
i Oslo og Akershus har til nå først
og fremst vært rettet inn mot investeringer i infrastruktur.
Jeg legger fra 2004 også opp til innføring
av en incentivordning hvor midlene kan benyttes fritt også til
drift av kollektivtransport, dersom storbyområdene forplikter
seg til å dempe veksten i transportbehovet og øke
andelen kollektivreiser på bekostning av personbilreiser.

Jeg har i tillegg tatt initiativ
til å etablere et regionalt samordningsorgan
som skal stå for koordinering
av tiltak for utvikling av kollektivtransport i det utvidede hovedstadsområdet.
Etablering av et slikt organ vil medvirke til at driften av kollektivtransporten
i det utvidede hovedstadsområdet skal kunne bli sett bedre
i sammenheng. Jeg har som mål at det nye samordningsorganet
skal være etablert ved årsskiftet.
Det vil være et viktig grep for å sikre
en mer helhetlig planlegging og disponering av de betydelige midlene
som allerede brukes på kollektivtilbudet i hovedstadsregionen.

 Vi tar mål av oss til at samordningsorganet
skal tre i kraft fra 1. januar 2004. Jeg skulle gjerne
ha sett at vi kunne ha fått det i funksjon tidligere, men
primært av praktiske årsaker har vi satt oss som
mål at det skal tre i kraft fra 1. januar 2004.

Jeg finner det som sagt ikke naturlig å gripe
inn i lokaldemokratiet på den måten nå,
for vi har ikke pr. dags dato noen
institusjon for å gjøre det. Jeg ønsker
selvfølgelig at vi skal ha en god kollektivtransportløsning også i dette
området, men – som sagt – det pågår
en dialog, og den velger jeg å avvente nå.

 Selvfølgelig er jeg opptatt av utviklingen
når det gjelder Kolsåsbanen, så jeg kommer
til å følge med på den, samtidig som
den nå ligger i de lokale myndigheters ansvarsområde.
Det er viktig at vi har en god kollektivtransport i og rundt hovedstaden,
og da er Kolsåsbanen unektelig en del av det. Derfor er
det av stor interesse for meg å følge
med på hvordan det utvikler seg.





                

 Drifts- og vedlikeholdsoppgavene på vegsiden
vil bli konkurranseutsatt over en fireårsperiode
fram til 2006. Vegdirektoratet vil i 2003 lyse ut 24 kontrakter
av totalt 107 kontrakter. I gjennomsnitt vil kontraktsummen ligge
på om lag 25 mill. kr pr. år,
men kontraktene har stor spredning i størrelse, slik at
flere kontraktsummer vil være lavere enn 10 mill. kr
pr. år. Vegdirektoratet vil etter at anbudsperioden
i 2003 er avsluttet, foreta en evaluering av prosessen,
herunder evaluering av størrelsen på kontraktene
og om det er reell konkurranse
om oppdragene. Ut fra resultatene av evalueringen vil det bli vurdert hvorvidt
størrelsen på kontraktene bør endres
ved neste utlysning av funksjonskontrakter. Også spørsmål
om egenkapital og bankgaranti vil det da være
naturlig å se på på nytt ut fra erfaringene
i 2003.

Jeg har over lang tid hatt kontakt og dialog
med Maskinentreprenørenes Forbund, MEF, om denne
saken, og fått nyttige innspill fra dem i forhold til småbedrifters ønsker
og behov i forbindelse med konkurranseutsettingen.

Vegdirektoratet har også åpnet
for at små og mellomstore bedrifter kan gi tilbud gjennom
arbeidsfellesskap. Ved arbeidsfellesskap er kravet til egenkapital
noe redusert. Summen av egenkapitalen for deltakerne i arbeidsfellesskapet
skal være minimum 10 pst. av tilbudssummen, og
hver enkelt deltaker skal ha en egenkapital på minimum
10 pst. av kontraktens gjennomsnittlige årsomsetning.

Jeg legger til grunn at Vegdirektoratet utformer
funksjonskontraktene med det formål å oppnå effektivitetsgevinster
gjennom reell konkurranse
om oppdragene, og mener dette må være
en svært viktig del når erfaringene fra det første året
skal gjennomgås. Jeg vil aktivt følge med på utviklingen
i markedet, herunder at det oppnås reell konkurranse
om oppdragene, og at både små, mellomstore
og store entreprenører får mulighet til å delta. Jeg
er opptatt av at vi i Norge skal utvikle en virksom konkurranse
på dette området, og har invitert Maskinentreprenørenes
Forbund til videre dialog om disse spørsmålene.

Jeg kan også opplyse
om at anbudsåpningen for årets kontrakter nå er
foretatt. Ifølge Vegdirektoratet ser forventningene om
mer veg for pengene ved konkurranseutsetting av drift og vedlikehold
ut til å bli innfridd. Vegvesenet har regnet med en kostnadsbesparelse
på mellom 10 og 20 pst. Dette er imidlertid
foreløpige vurderinger, og det er for tidlig å trekke noen
endelig konklusjon, men det er en interessant
utvikling.

 For det første har jeg lyst
til å si at jeg har fått nyttige innspill fra
MEF på dette området. Jeg registrerer at jeg til
og med har fått innspill fra medlemmer av MEF som mener
at egenkapitalkravet kanskje ikke er unaturlig. Så det
er ikke 100 pst. enighet om det. Jeg ønsker
likevel å følge med for å se
om konkurransen er reell og om den fungerer. Det var hensikten med å gjøre
dette. Derfor er jeg opptatt av at det skal være
en konkurranse som er åpen også for
små og mellomstore entreprenører. Man har da flere
muligheter. Man kan enten få tildelt kontrakter direkte, eller
man kan gå med i et arbeidsfellesskap. Jeg registrerer også at mange
er med som underentreprenører til andre større entreprenører.

Jeg er opptatt av at denne muligheten fortsatt
skal være der, for jeg tror det er et veldig
viktig bidrag i dette arbeidet innenfor vegsektoren.
Derfor er jeg opptatt av dette videre. Det er en balansegang mellom
det å sørge for at vi har passe størrelse
på byråkratiet, at det ikke skal bli
for stort, samtidig som vi får mange nok aktører
i markedet.

 Det viktigste i denne sammenhengen
er at vi får mer veg igjen for pengene. Så må vi
se på hvordan vi skal gjøre det. Er vi på rett
veg, eller er vi ikke på rett veg?

De signalene vi har fått så langt,
er at vi er på rett veg. Det er viktig at vi har rom for både
små, mellomstore og store aktører i markedet.
Det vil jeg arbeide for videre. Jeg tror vi gjør oss selv
en bjørnetjeneste hvis vi ikke gir dette rommet også for
små og mellomstore entreprenører. Det er viktig.
De spørsmålene som her reises knyttet til egenkapital
og bankgaranti, er spørsmål som det vil være
naturlig å evaluere etter
den første fasen, og se om det er grunn til å endre
på dette eller ikke. Nå er vi på god vei.
Det vi ser av indikasjoner, tyder på at vi er på god vei
i forhold til målet. Det vil hele tiden måtte
være en avveining hvor stort byråkrati vi må ha
for å hanskes med veldig mange entreprenører i
forhold til å ha et passe antall. Men vi må ha
rom for små og mellomstore aktører også.

