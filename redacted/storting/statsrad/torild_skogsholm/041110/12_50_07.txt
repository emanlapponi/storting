 Statens vegvesen Region Vest har ansett det
nødvendig å gjennomføre en ekstern kvalitetssikring
av prosjektet Jondalstunnelen som en del av sin faglige vurdering
av saken overfor fylkeskommunale myndigheter. Dette har spesielt bakgrunn
i at det lokalt har vært stilt kritiske spørsmål ved
Vegvesenets kostnadsoverslag for prosjektet. Kvalitetssikringen
har vært gjennomført etter et enklere opplegg
enn det ordinære opplegget for kvalitetssikring av riksvegprosjekter
slik dette følger av Finansdepartementets rammeavtale.
Spørsmålet om å gjennomføre
en ekstern kvalitetssikring har vært tatt opp med fylkeskommunen,
og fylkesutvalget har sluttet seg til dette.

Jeg er tilfreds med at Region Vest har tatt
initiativ til å igangsette en kvalitetssikring. Dette er
en styrke i etatens faglige tilråding om prosjektet.

Fylkeskommunen har ikke prioritert Jondalstunnelen
innenfor handlingsprogrammet for fylkesfordelt ramme til øvrige
riksveger i Hordaland for perioden 2002–2005. Jondalstunnelen
er heller ikke blitt prioritert av fylkeskommunen i de årlige
riksvegbudsjetter i perioden. I Samferdselsdepartementets retningslinjer for
handlingsprogrammet for perioden 2006–2015 er det for prosjektet
Jondalstunnelen åpnet for at ordningen utvides til å omfatte
perioden 2006–2009. Eventuelle tilskudd vil fortsatt måtte
prioriteres innenfor den fylkesfordelte rammen til øvrige
riksveger i Hordaland i denne perioden.

Dersom det kun skal benyttes fylkeskommunale
midler til prosjektet, vil det være opp til fylkeskommunen selv å ta
stilling til om den gjennomførte kvalitetssikringen er
tilstrekkelig i forbindelse med realisering av prosjektet. Hvis
det imidlertid skal benyttes statlig delfinansiering og/eller
statlig engasjement i prosjektet, må staten vurdere om
kvalitetssikringen er tilstrekkelig.

