 I handlingsplanen for 2006–2009 skal
regionvegkontorene vurdere om flere veger skal driftes i henhold
til Strategi bar veg, hvilket betyr at vegene skal saltes. Likeledes
skal det vurderes om det skal saltes i overgangsperiodene eller
i andre utsatte perioder når vegen driftes som vinterveg.
I disse vurderingene skal miljøkonsekvensene av økt
saltbruk inngå.

Rv. 7 og rv. 52 er viktige deler av stamvegruten
mellom Østlandet og Vestlandet. Disse vegene har stor tungtrafikkandel.
I tillegg brukes vegene av mange trafikanter som kjører
med piggfrie dekk, og som forventer at vegene er bare og tørre.
Vegvesenet utfører vinterdriften på rv. 7
fram til Årset og på rv. 52 til Hemsedal
sentrum etter Strategi bar veg, som innebærer bruk av salting.
En slik metode gir best trafikksikkerhet og forutsigbar framkommelighet
på de to riksvegene. Målet med metoden er å sikre
bar og tørr veg om vinteren. Lokale forhold, vegens standard
og trafikksituasjonen gjør det svært vanskelig å holde
et høyt trafikksikkerhetsnivå uten å bruke salting.
I dag finnes det heller ikke alternative metoder som anses å være
bedre enn bruk av salt.

På denne bakgrunn mener jeg at det
er riktig å benytte vegsalting på rv. 7
og rv. 52.

