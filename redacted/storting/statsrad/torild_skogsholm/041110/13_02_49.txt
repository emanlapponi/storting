 Hvis det er slik at noen blir sjokkert over
at vi – og jeg fra mitt ståsted – vil
prioritere trafikksikkerhet, blir jeg litt overrasket.

Trafikksikkerhet er faktisk meget viktig i
den politikken jeg vil føre fra mitt departement. Det innebærer
at når 300 mennesker årlig blir drept på norske
veger – og når tallet er 14 000 inkludert
drepte og hardt skadde – har vi et ansvar for å prøve å finne
de metodene og de måtene å drifte vegnettet på som
resulterer i færrest ulykker med personskader. Det innebærer
at vi er nødt til å bruke de metodene som er tilgjengelige.

Det har vært gjennomført
prosjekter hvor man har sett på virkningen av ulike typer
tiltak, og hvor man er kommet til at salting har vært det
beste. Det er mange årsaker til at vi gjerne skulle hatt
andre løsninger, av hensyn til både bilene, rustproblematikk
og kanskje miljø, men vi må lete oss fram til
de tiltak som virker bedre.

