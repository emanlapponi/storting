 Jeg er helt enig med representanten Arnesen
i at flyrutetilbudet mellom Tromsø og Oslo
ble svekket da både SAS og Braathens kuttet formiddagsrutene
på strekningen ved årsskiftet.

Jeg kan ikke akseptere et såpass
mye dårligere ruteprogram for Tromsø, og dermed
for hele Nord-Norge. Derfor har Samferdselsdepartementet
vært i kontakt med SAS og fått løfte
om en snarlig løsning ved at SAS vil sette inn en ny flyavgang
på ruten i det aktuelle tidsrommet på formiddagen
allerede fra 28. januar.

Det at strekningen Tromsø–Oslo
fikk en uforholdsmessig lang periode på dagen
uten flyforbindelse, regner jeg som utilsiktet
fra flyselskapenes side, noe også viljen til å sette
inn en ny flyavgang på strekningen tyder på.

Det er derfor etter min vurdering ikke
grunnlag for å gå inn med statlige pålegg
overfor flyselskapene som flyr på stamrutenettet, for å sikre
et minste antall avganger.

Jeg vil imidlertid nøye
følge den videre utviklingen i saken, fordi dette er av
stor betydning for folk og næringsliv i Nord-Norge.

 Det kan virke litt underlig at denne situasjonen
oppstod på denne ruten, men det har nok sammenheng med
en litt spesiell situasjon rundt årsskiftet.
Årsaken til at situasjonen med nedlagt formidddagsrute oppstod,
var ifølge SAS at det ikke var koordinering mellom
SAS og Braathens forut for rutekuttene, og at de dermed ikke
visste om hverandres kuttplaner. Fordi rutekuttene ble planlagt
før oppkjøpet av Braathens, ville en sånn type
informasjonsutveksling også være
i strid med konkurranselovgivningen. Det er forklaringen på hvorfor
dette skjedde.

Jeg er opptatt av at man skal ha gode
flytilbud i denne landsdelen også. Jeg kommer til å følge nøye
med på det som skjer framover på stamrutenettet,
som er det vi snakker om her akkurat nå, fordi vi ser en
konkurransesituasjon
som er endret i forhold til tidligere.

 Det er min oppgave å sikre rammevilkår
innenfor de ulike transportsektorene som fører
til en transportfordeling som er til det beste for samfunnet
som helhet. Jeg vil derfor fortsette arbeidet med å se
på om sektorenes rammebetingelser er de riktige i dag,
herunder infrastrukturkapasitet og avgiftsbelastning. Jeg kan imidlertid ikke
gripe direkte inn i godstransportmarkedet ved å gi
pålegg om bedrifters valg av transportløsninger.

Det arbeides kontinuerlig for å bedre
vegstandarden for E6 på strekningen mellom Trondheim
og Fauske. De viktigste prosjektene som pågår
på den aktuelle strekningen Trondheim–Mo i Rana,
er omlegging av vegen forbi Steinkjer og tunnel gjennom Korgfjellet.
I tillegg vil det bli gjennomført en rekke mindre
tiltak i Nordland med sikte på breddeutviding og forbedring
av kurvatur for å kunne bedre framkommeligheten
for tungtrafikken og dermed redusere risikoen for ulykker.

CargoNet, NSBs nye godsselskap, har opplyst
at de transportene representanten Ryan viser til, fram til nå har kommet
fra Statoils gassanlegg i Sverige. Statoil har imidlertid
besluttet å endre sin interne logistikk, noe
som betyr at de vil ta gassen fra andre anlegg og ha et
mellomlager nordøst for Trondheim.

I tråd med St.meld. nr. 48 for 2000-2001
om NSB BAs virksomhet 2001-2003 er kombinerte transporter CargoNets
satsingsstrategi. Den norske næringsstrukturen
gir ifølge selskapet ikke grunnlag for et generelt
tilbud på konvensjonell vognlast. Således er det
heller ikke forretningsmessig mulig for CargoNet å tilby
propangasstransportene i konvensjonelle vogner fra Trondheim til
Mo i Rana.

CargoNet har imidlertid vært i dialog
med Statoil om en kombinert løsning, hvor semihengere/containere
løftes på toget i Trondheim for transport til
Mo i Rana. Det foreligger foreløpig
ingen avklaring på dette, men i mine øyne
ville det ha vært en god løsning, også for
lokalsamfunnene langs den aktuelle fraktruten.

 Trafikksikkerhet står meget høyt
på agendaen i mitt departement. Derfor er det viktig når
vi arbeider både innenfor
vegsektoren og i forhold til jernbane, at nettopp trafikksikkerheten
tas hensyn til. Så er også tilfellet
når det gjelder den type transport av farlig
gods som det er snakk om her. Derfor vil jeg når jeg arbeider
fram planer og i det som jeg legger fram for Stortinget, hele
tiden ha forholdet til trafikksikkerhet i bevisstheten. Derfor vil
jeg også når vi skal tenke på rammevilkår
for jernbanen, ha i fokus det som går på denne type
trafikksikkerhet.

 Jeg vil bare understreke igjen at
trafikksikkerheten vil stå svært sentralt
for meg framover. Jeg vil også minne om at CargoNet
har vært og er i dialog med Statoil. Den dialogen
vil jeg gjerne at de skal fortsette for å finne en god
løsning.





                

 Torsdag 3. januar fikk jeg anledning
til å delta i lystenning på Domkirkeodden på Hamar
ved en markering av vegtrafikkens ofre i Hedmark i det året
vi nå har lagt bak oss. Det var en sterk opplevelse og
en alvorlig påminnelse for meg om at vi aldri
må hvile i arbeidet med å bedre sikkerheten
på vegene. Hver og en som omkommer i trafikken, er en for
mye.

På de vegstrekningene i Hedmark som
nå i høst har fått nedsatt fartsgrense,
har 21 personer blitt drept og 15 meget alvorlig skadd de siste åtte årene.
Videre er 44 personer blitt alvorlig skadd og 274 lettere skadd.
Til sammen er altså 354 personer drept eller
skadd på disse strekningene de siste åtte årene.
Dersom vi kan gjøre noe med dette, vil det være
et framskritt som betyr uendelig mye mer enn den ergrelse som representanten
Bredvold gir uttrykk for.

I Nasjonal transportplan
er trafikksikkerhet det høyest prioriterte området.
En visjon om ingen drepte eller varig skadde er framhevet.
Reduksjon av fartsgrensene på ulykkesbelastede
vegstrekninger er ett av mange tiltak som nå gjennomføres
for å bedre trafikksikkerheten på vegene.
De nye fartsgrensene innføres i hovedsak på steder
hvor det ikke nylig er gjennomført eller
skal gjennomføres andre større trafikksikkerhetstiltak.

På denne bakgrunn utarbeidet Vegdirektoratet
nye kriterier for fartsgrenser utenom tettbygd strøk, og
disse kriteriene ligger til grunn for den justering av fartsgrensene
som ble foretatt i høst.

I Hedmark er det på grunnlag av disse
nye kriteriene gjennomført fartsgrensereduksjoner på stamvegnettet. 30 km
har fått nedsatt fartsgrense fra 90 til 80 km/t.
Videre har 32 km fått nedsatt fartsgrense fra
80 til 70 km/t, hvorav 13 km bare
har redusert fartsgrense om vinteren.

Vegkontoret i Hedmark har gjennomført
målinger som viser en fartsreduksjon på 3–5
km/t etter nedsettelsen av fartsgrensene. Foreløpige
fartsmålinger i Oppland og Telemark etter tilsvarende
fartsgrensenedsettelse viser også en fartsreduksjon
på 3–7 km/t.

Forskning viser at det er en klar
sammenheng mellom fart og ulykker, særlig alvorlige
ulykker. Beregninger utført av Vegdirektoratet tyder på at
fartsgrensenedsettelsen som nå er foretatt, vil spare 10–15
liv i året.

Et tilsvarende spørsmål knyttet
til fartsgrensenedsettelse i Sør-Trøndelag ble
stilt i Stortingets spørretime 7. november 2001
av representanten Christopher Stensaker.
Jeg vil derfor også vise til de svar
jeg gav da, for jeg har ikke endret holdning siden den
gang.

 Jeg kan vise til en lang rekke med
ulike tiltak som har vært benyttet og som benyttes, og
som senest ble diskutert i forbindelse med behandlingen av budsjettet,
som går på trafikksikkerhetstiltak. Det går
på enkelttiltak, fra enkelte utbedringer av vegstrekninger
til investering i ny veg og andre typer tiltak. Derfor
er det en lang rekke tiltak og virkemidler som både
vurderes og brukes i de ulike sammenhenger. Så lenge vi
har et begrenset budsjett å forholde oss til,
må vi prioritere de tiltakene vi har tilgjengelig, og vi
må ta i bruk de tiltakene som kan være
mest aktuelle, og som gir størst effekt der og da. I denne
sammenheng har fartsreduksjoner vist seg å være
et nyttig tiltak som man kan ta i bruk, og det har vi valgt å gjøre.

 Den tolkningen at fartsreduksjon er det viktigste
virkemidlet, får stå for representantens egen
regning. Stortinget forholder seg hver høst til et budsjett
hvor man kan gjøre sine prioriteringer, og de
prioriteringene som er gjort, er et resultat av Stortingets behandling både
av Transportplanen og av budsjettet. Så jeg oppfatter det
slik at det er rimelig stor enighet om at disse prioriteringene
skal gjøres på den måten som man har
valgt.





                

 Kravene i konsesjonen til Posten om tilgang
til og tilbud av leveringspliktige tjenester i alle deler
av landet skal oppfylles, også etter overgang
fra postkontor til Post i Butikk. Dette er en helt klar forutsetning
for omleggingene i Postens ekspedisjonsnett. Posten og ikke
minst Post- og teletilsynet som tilsynsorgan på postområdet
skal påse at så skjer.

Posten opplyser at de holder fast ved at det etter
omleggingen skal være minimum 1 500
poststeder i hele landet, hvorav minimum 300 Posthandel,
slik det er opplyst i stortingsmeldingen om omlegging av Postens
ekspedisjonsnett. Ved at det på landsbasis etableres
om lag 200 flere nye poststeder enn det legges ned, og at Post i Butikk
vil tilby lengre åpningstider enn vanlige postkontorer,
vil omleggingen totalt sett gi folk bedre tilgjengelighet
til Postens leveringspliktige tjenester. Postens totale tjenestetilbud
vil imidlertid reduseres i områder
der postkontor erstattes av Post i Butikk, siden tilleggstjenester
som bl.a. mer avanserte banktjenester og salg av billetter ikke
tilbys ved slike poststeder.

Bakgrunnen for Postens vedtak om å erstatte
40 postkontor med Post i Butikk i tillegg til det som opprinnelig var
vedtatt i 2001–2002, er selskapets behov for ytterligere
kostnadsreduksjoner i ekspedisjonsnettet. Jeg har stor forståelse
for at de berørte kommunene reagerer på at de
opprinnelige planene for det framtidige postkontornettet er blitt
endret. Posten har opplyst at de berørte kommunene er invitert
til en dialog om omleggingen, og de er bedt om kommentarer
og synspunkter innen 6. februar. Endelig
beslutning vil først bli tatt etter at innspillene
fra kommunene er vurdert.

Innenfor de krav som er
satt i konsesjonen, er det Posten selv som til enhver tid må vurdere
hvor det skal være henholdsvis egendrevet postkontor eller
Post i Butikk. I henhold til konsesjonen skal det imidlertid være
minst ett fast ekspedisjonssted i hver kommune, med mindre
Post- og teletilsynet har gitt dispensasjon, slik at selskapet fortsatt
vil være representert i alle landets
kommuner.

Posten har tidligere opplyst at ingen ordinære
postkontor vil bli lagt ned før en alternativ betjeningsform
er etablert i området, som Post i Butikk/Post
i Offentlig servicekontor. Jeg forutsetter derfor at Posten på de
stedene hvor postkontoret er nedlagt, har sørget for at
kundene fortsatt har god tilgang til leveringspliktige tjenester gjennom
alternative betjeningsformer.

 Det ligger rimelig klare føringer
gjennom konsesjonen på hvilke oppgaver Posten skal ha.
Det har også kommet rimelig klare signaler fra
Stortinget om hva man ønsker med Posten – signaler
som går på service og tilgjengelighet for folk.

Jeg tar med meg de innspillene som kommer,
og jeg kommer til å be Post- og teletilsynet om å følge nøye med
på at disse blir fulgt. Det er, slik jeg opplever det, Post-
og teletilsynets viktige oppgave i denne sammenheng.

 Jeg kan ikke gå inn i forhold
som gjelder dette konkrete postkontoret, men staten bruker hvert år
over 300 mill. kr på kjøp av posttjenester for
at man skal sikre gode tilbud for folk rundt om i landet.

Når det gjelder denne konkrete saken,
vil jeg sørge for at Post- og teletilsynet ser på om
disse tjenestene er ivaretatt på den måten de
skal.





                

 Jeg viser til mitt svar på spørsmål
12 fra representanten Arnesen, hvor jeg redegjorde for at saken
med formiddagsruten mellom Tromsø og Oslo
nå har funnet sin løsning.

Samferdselsdepartementet går i dag
inn og kjøper flyrutetjenester etter anbudsutlysing
på deler av kortbanenettet, der lite trafikkgrunnlag
gjør det ulønnsomt for flyselskapene å drive
kommersielle ruter. Staten finansierer på denne måten
allerede i dag et omfattende nettverk av flyruter i Nord-Norge
som sikrer landsdelen god transportstandard.

Jeg ser ikke at det er grunnlag for å gå inn
med anbudsordning på denne eller
andre flyruter på stamrutenettet nå.

 Som jeg sa i mitt svar, ser jeg ikke
grunnlag for å gå inn med en anbudsordning på den
flyruten vi snakker om her, mellom Oslo og Tromsø,
i den situasjonen som er nå. Staten kjøper tjenester
på deler av kortbanenettet og er på den måten inne og
sørger for at det er et akseptabelt transporttilbud i denne
landsdelen. Jeg er helt enig i at det er viktig både
for folk flest som bor der, og ikke minst for næringslivet
og utviklingen i området. Det er nettopp derfor
vi bruker så mye penger som vi gjør, hvilket er
helt riktig, på å kjøpe flytjenester
i Nord-Norge.

 Jeg kan forsikre at jeg følger nøye
med på det som skjer innenfor flymarkedet, både
på det området hvor staten er inne og
kjøper tjenester, og på de områdene hvor
vi har konkurranse. Nå er det slik at konkurransen er blitt
redusert den senere tid, og det gjør det spesielt
viktig å følge med på hva slags rutetilbud
man har. Da er det begrenset i hvilken grad samferdselsministeren
kan gripe inn, men jeg kan i alle fall forsikre at samferdselsministeren
vil holde nøye øye med hvordan flyrutetilbudet
utvikler seg i Nord-Norge.





                

