 I statsbudsjettet for 2002 orienteres det om
den vanskelige økonomiske situasjonen i Luftfartsverket
og den store usikkerheten som særlig knytter seg til inntektssiden.
Det vises derfor til at det kan være aktuelt å komme
tilbake til Stortinget med forslag til revisjon av Luftfartsverkets
budsjett for 2002. I budsjettinnstillingen ber dessuten
Stortinget konkret om at Regjeringen må foreta
en gjennomgang av Luftfartsverkets økonomi og komme tilbake
til Stortinget med dette senest i vårsesjonen 2002.

Jeg tar sikte på å legge
fram forslag til revidert budsjett for Luftfartsverket
i forbindelse med revidert nasjonalbudsjett i mai. I den forbindelse
vil framdrift og prioriteringer for alle planlagte investeringer
bli vurdert nærmere.

 Jeg kan forsikre at samferdselsministeren er
veldig opptatt av at vi skal finne gode distriktsmessige
løsninger på mange områder. Jeg vil også minne
om at når det gjelder dette vedtaket som det ble vist til
fra Stortinget – jeg var litt usikker på hvilket
vedtak det var – var det tidligere samferdselsminister Odd
Einar Dørum som besluttet at dette treningssenteret skulle
legges til Tjeldsund.

Nå har vi en sånn situasjon
innenfor Luftfartsverket
i dag når det gjelder økonomi, at vi er nødt
til å se ting i sammenheng. Det er meget vanskelige vilkår
innenfor luftfarten på den måten
at trafikken har gått dramatisk ned. Og som jeg nevnte,
har man store problemer på inntektssiden
av den grunn. Vi er nødt til å se i en helhetlig sammenheng
hvilke prioriteringer vi skal gjøre når det gjelder
investeringer på alle hold, og da må også dette treningssenteret
inngå i de vurderingene.

 Sjøfartsdirektoratet har det overordnede
ansvaret for sikkerheten til sjøs, jf. sjødyktighetsloven § 3.
Sjøfartsdirektoratet sorterer igjen under Nærings-
og handelsdepartementet. Regelverket har likevel stor
betydning for gods- og passasjerførende fartøyer,
som er en viktig del av norsk samferdsel.

EU vedtok i 1998 direktiv 98/18 om
sikkerhetsstandarder for passasjerskip i innenriks fart. Etter
at økonomiske virkninger var kartlagt, og det var forutsatt
en vanlig åpen høringsprosess, ble bestemmelsene
i direktivet fastsatt som norsk forskrift med virkning
fra 1. mai 2000. Direktivet og forskriften fastsetter at eksisterende
skip over 24 m skal oppgraderes på visse
områder det første året,
mens de mest omfattende oppgraderingene for skip i klasse B, liten
kystfart, senest skal være oppgradert til nye
krav i perioden 2007–2010, avhengig av alder.

Konsekvensene for hurtigbåtflåten
pr. 1. juli har så langt jeg kjenner til, liten
sammenheng med de EU-kravene representanten Hansen viser til. Bakgrunnen
er at internasjonalt hurtigbåtregelverk blir innført,
og at Norge i etterkant av Sleipner-kommisjonens arbeid
selv har valgt å gi deler av regelverket
tilbakevirkende kraft også for eksisterende hurtigbåter.
Det er en diskusjon om både økonomi
og teknisk gjennomføring.

Jeg har tatt spørsmål om
regelverk og praktisering opp med næringsministeren, som
igjen har bedt om innspill fra Sjøfartsdirektoratet.

Samferdselsdepartementet og fylkeskommunene
må som kjøpere av transporttjenestene forholde
seg til virkningene når disse er nærmere kartlagt,
og det vil om nødvendig bli forelagt Stortinget.

 Jeg anser to ting som veldig viktige i denne
saken. Det ene er at vi har et tilbud på dette området
som er godt for folk, og det andre området jeg
er opptatt av, er at sikkerheten ivaretas på en
god måte.

Vi har hatt opplevelser som vi helst ikke
vil ha igjen. Derfor er det viktig å sette sikkerheten
i høysetet. Samtidig finner jeg det helt riktig at vi også ser
på at kravene er riktige i forhold til de mål
man ønsker å oppnå, så det
er ting vi hele tiden vil være opptatt
av. Men trafikksikkerhet er viktig, og det er viktig at vi har et
godt transporttilbud også langs kysten til innbyggerne
i dette landet.

Når det gjelder det konkrete spørsmålet
som vi snakker om her, så er det en kontakt med Sjøfartsdirektoratet, som
er den ansvarlige myndighet i forhold til å pålegge disse
kravene.

 Det er klart at det er viktig at rammevilkårene
er riktige for dem som skal operere i dette markedet.

Nå vil det ikke være
riktig av meg å gå ut og garantere at vi har trafikk etter
1. juli – jeg forutsetter at vi har det. Men
hva det nå eventuelt skal bety i forhold
til kjøp av tjenester, som jeg regner med representanten
her sikter til, så er dette ting vi må komme tilbake
til, for vi vet ikke hvordan virkningen økonomisk
vil bli før dette systemet er innført.





                

 En av de største utfordringene
ved togtilbudet over Holmlia i dag er at det tilbys for få sitteplasser
i rushtidene. Dette kapasitetsproblemet henger sammen med en generell
mangel på tilgjengelig togmateriell samt standarden og
kapasiteten på sporet. Dagens tilbud har dessuten
færre avganger enn ønskelig på lørdager
og søndager, da det kjøres timesavganger med et
tillegg av åtte avganger i hver retning på strekningen
Skøyen–Mysen. Dette reduserte togtilbudet i helgene
er en følge av knapphet på lokomotivførere.
Så snart lokomotivførersituasjonen tillater det,
vil halvtimesavganger på dagtid lørdager og kveldstid
søndager bli gjeninnført. Mulighetene for ytterligere
forbedringer av tilbudet vil bli vurdert
i forbindelse med innfasingen av de nye lokaltogsettene som NSB
BA har under levering.

Regjeringen har i Sem-erklæringen
prioritert satsing på nærtrafikken i bl.a. Oslo-området,
og vil følge opp dette i kommende avtaler med NSB om statlig
kjøp. En slik forbedring av tilbudet
vil imidlertid ha en kostnadsside som vil måtte prioriteres
opp mot det øvrige togtilbudet som inngår i statlig
kjøp av persontransporttjenester med tog. Jeg tar sikte
på å komme tilbake til Stortinget med nærmere
opplegg til en ny rammeavtale med NSB for årene 2003–2005
i forbindelse med budsjettframlegget til høsten.

På lengre sikt vil tilbudet
ytterligere kunne forbedres i forbindelse med en utbygging av bl.a.
Ski stasjon og nytt dobbeltspor på strekningen Oslo–Ski,
slik det er lagt opp til i Nasjonal transportplan
2002–2011.

 Oppfølgingen av handlingsplanen og
av Nasjonal transportplan skjer i praksis gjennom
det enkelte budsjettfremlegg hvert år. Vi kommer altså tilbake
til denne konkrete saken og til liknende saker ved behandlingen
av budsjettet hvert år.

 Ja, det er riktig at skal man ha gode
planleggingsmuligheter, må det gis klare signaler. Det ønsker
denne regjeringen å gi.

Det er viktig at vi gjennom de årlige
budsjettene viser hva vi konkret ønsker å satse
på. Og det kommer vi tilbake til – forhåpentligvis
i mange budsjettrunder heretter.





                

