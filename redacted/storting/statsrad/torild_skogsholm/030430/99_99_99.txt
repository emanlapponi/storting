 Persontrafikken på Ofotbanen inngår
i avtalen mellom Samferdselsdepartementet og NSB om kjøp
av persontrafikk for 2003 og i rammeavtalen for perioden 2003-2006.
Samferdselsdepartementet og NSB er enige om at denne avtalen opprettholdes,
da det ikke er lagt opp til å konkurranseutsette kjøp
av persontrafikken på Ofotbanen før 2006.

NSB har i dag en avtale med Tågkompaniet
AB, som driver persontrafikken på Ofotbanen som underleverandør
for NSB. Denne avtalen utløper den 15. juni i år
i forbindelse med at Connex AB overtar persontrafikken fra Tågkompaniet
på svensk side. Persontrafikken på Ofotbanen inngår
i dag som en del av den internasjonale trafikken med tog mellom
Narvik og henholdsvis Stockholm og Göteborg. Jeg ønsker å sikre
at persontrafikken kan opprettholdes etter juni
2003, når Connex overtar togtrafikken fra Tågkompaniet
på svensk side. Med bakgrunn i inngått kjøpsavtale
for perioden 2003-2006 har Samferdselsdepartementet og NSB derfor
blitt enige om at NSB opptar forhandlinger med Connex for å få videreført
den grenseoverskridende
togtrafikken mellom Narvik og Sverige. For å kunne
ivareta sikkerheten på en tilfredsstillende måte
er det en forutsetning at Connex får nødvendig
tillatelse/sikkerhetssertifikat til å drive jernbanevirksomhet
på Ofotbanen fra Statens Jernbanetilsyn.

Når det gjelder forholdet til Ofotbanen
AS, har Samferdselsdepartementet samtidig bedt NSB om å ta
kontakt med selskapet og drøfte mulighetene for at NSB sammen
med Ofotbanen kan utvikle et regionalt togtilbud innenfor
rammen av kjøpsavtalen som er inngått mellom
Samferdselsdepartementet og NSB for perioden 2003–2006.
Dette betinger at Ofotbanen AS får de nødvendige
tillatelser til å drive jernbanevirksomhet på Ofotbanen
fra Statens Jernbanetilsyn.

Jeg kan opplyse om at både
Connex Tog AS og Ofotbanen AS nå har søkt Statens
Jernbanetilsyn om tillatelse til å drive trafikkvirksomhet
på Ofotbanen. I tillegg har Connex AB søkt om
sikkerhetssertifikat for kjøring Narvik–riksgrensen.
Connex kan etablere en internasjonal sammenslutning
som kan utøve grenseoverskridende
trafikk på banen. Søknadene er til behandling,
og tilsynet regner med at saksbehandlingen vil kunne avsluttes relativt
raskt. For begge selskapene gjelder at de må disponere
godkjent rullende materiell for å kunne starte trafikk på Ofotbanen.

 Mitt svar er veldig enkelt: Ja, jeg ser på det
som veldig positivt. Jeg synes det er veldig positivt at det etableres
et norsk jernbaneselskap som er villig til å gå inn
på det norske nettet. Og som jeg sa i svaret
mitt i stad, har vi bedt NSB om å ta kontakt med Ofotbanen
AS for å se om det er mulig å få etablert
en slik type regional trafikk.

Men la meg gå tilbake til den flertallsmerknaden
det var vist til, der samferdselskomiteen har presisert at dersom
forholdene ligger til rette for det, bør trafikkeringsretten
overføres fra NSB til Ofotbanen. Denne trafikkeringsretten
ligger det ikke til rette for nå. Dette vil vi,
vi ønsker at det skal være
mulig å ha en åpning for at andre skal
kunne trafikkere. Det er derfor vi har vært veldig opptatt
av å ha konkurranseutsetting, men det har vi egentlig ikke
lov til før i 2006. Da har vi sagt at vi vil åpne
for det. Men det er meget positivt at det etableres en slik løsning,
at det etableres et selskap, og at de er interessert
i å trafikkere i dag.

 Rapporten som representanten Signe Øye viser
til, er utarbeidet av forsikringsselskapet Gjensidige NOR og ble
presentert bl.a. for pressen i Østfold den 25. mars i år.

Trafikkulykker er et av våre
alvorligste samfunnsproblem, og trafikksikkerhet prioriteres derfor
meget høyt av Regjeringen. Jeg er enig med representanten
Øye i at ulykkestallet på vegene i Østfold er høyt
og gir grunn til bekymring. Selv om den foreløpige årsrapporten
for vegtrafikkulykker for 2002 i Østfold, basert på politirapporterte
ulykker, viser en nedgang i antall drepte og alvorlig skadde på 4 pst.
fra 2001 til 2002, har antall omkomne økt fra 20 personer
i 2001 til 26 personer i 2002. En av mine viktigste
og kanskje vanskeligste utfordringer som samferdselsminister er
nettopp å arbeide for en reduksjon av
de alvorligste ulykkene.

I Østfold har spesielt mange omkommet
i møteulykker på stamvegene, særlig på E6.
Trafikksikkerhet er en viktig årsak til at jeg har engasjert
meg sterkt for å få til en framskynding av byggingen
av en firefelts veg med midtdelere. Fra 2005 vil det være
firefelts motorveg fra Akershus’ grense til Åsgård
i Råde, mens hele E6 gjennom Østfold vil være
ferdig utbygd med firefelts veg i 2009. Jeg forventer at møteulykkene
vil reduseres betraktelig som følge av disse utbyggingene.

Så er det slik at fart uomtvistelig
er svært avgjørende for omfanget av og alvorlighetsgraden
ved ulykker. På grunn av den høye ulykkesrisikoen
ble derfor fartsgrensene på E6 gjennom Østfold redusert
fra 90 km/t til 80 km/t i 2002,
samtidig som det er planer om å utvide bruken av automatisk
trafikkontroll, ATK.

Også på E18 er
ulykkessituasjonen alvorlig. For tiden utredes bl.a. oppstart av
parsellen forbi Askim. Det er ellers blitt etablert ATK
på flere delstrekninger. Dette, kombinert med redusert
fartsgrense, har gitt gode resultater i form av redusert
alvorlighetsgrad ved ulykkene på E18. Det vurderes også her å utvide
bruken av automatisk trafikkontroll.

Det utføres ellers mindre – men
effektive – trafikksikkerhetstiltak på hele
riksvegnettet, herunder bygging av under-/overganger, kanalisering
av kryss og siktrydding.

For å redusere antall ulykker på riksvegene
har Statens vegvesen i samråd med Østfold fylkeskommune
prioritert utbedring av ulykkespunkter og bygging av gang- og sykkelveger
ved fordeling av den fylkesfordelte investeringsrammen for perioden
2002-2005.

 Det er nesten slik at jeg er forundret over
spørsmålet, for jeg vet ikke hvor mange ganger
jeg har stått i denne sal og sagt nettopp at
vi er veldig opptatt av sikkerhet når vi skal prioritere
prosjekter. Det er nettopp derfor vi har lagt så stor
vekt på å framskynde byggingen av E6 i Østfold,
og samtidig legge opp til at vi samlet sett kan få en stor
bedring av vegsituasjonen og ulykkessituasjonen i Østfold.
Så jeg vil gjerne igjen få lov til å gjenta:
Ja, fordi Regjeringen legger så stor vekt på trafikksikkerhet,
har vi valgt å prioritere slik som vi har gjort.

Så er det slik at både
offentlige myndigheter og ulike private organisasjoner utfører
viktige oppgaver når det gjelder å forbedre trafikksikkerheten.
Det er viktig at vi drar sammen. Vi kan ikke sitte og
vente på at vegene skal bli ferdige for at vi skal kunne
slå oss til ro med at trafikksikkerhetsutfordringene er
løst. Vi er nødt til å dra sammen, og
det gjøres en meget god innsats i en rekke kommuner i Østfold.
Det setter jeg veldig stor pris på, for det tror jeg innbyggerne
i fylket er tjent med.

 Jeg vil minne om at denne regjeringen valgte å prioritere høyt
satsingen på vegutbygging
i Østfold, noe regjeringen Stoltenberg ikke gjorde.
Det var det første vi grep fatt i da vi tok over
regjeringsmakten. Jeg minner med glede om den innsatsen som denne
regjeringen har gjort på dette området nettopp for å forbedre
vegutbyggingen i Østfold.

Så mitt klare svar er: Ja, denne regjeringen
prioriterer trafikksikkerheten meget høyt. Vi ser også at
Østfold er et fylke vi må prioritere, og det har vi gjort.
Det har vi valgt å gjøre, på tross av
at den forrige regjeringen ikke valgte det.





                

 Under samferdselskomiteens behandling av Dokument
nr. 8:77 for 2001-2002 ble Regjeringen i tillegg til å vurdere
en ordning med maksimalsatser for bompengeprosjekter bedt om å foreta en
generell gjennomgang og vurdering av ordningen med bompengefinansiering,
jf. Innst. S. nr. 134 for 2001-2002.

I St.prp. nr. 1 for 2002-2003 gav Samferdselsdepartementet
en vurdering av maksimaltakster for bompengeprosjekter, som konkluderte
med at departementet ikke fant det riktig å gå inn
for noen vesentlige endringer av dagens bompengeordning,
bl.a. fordi dette vil kunne hindre gjennomføring
av ferjeavløsningsprosjekter som det er lokal enighet om.
Samferdselskomiteens flertall bad ved behandlingen av budsjettproposisjonen
Regjeringen komme tilbake til Stortinget i forbindelse med Nasjonal
transportplan med en gjennomgang av finansieringsordningen for bompengefinansierte
vegprosjekter.

Jeg kan forsikre representanten Thore A. Nistad
om at departementet har satt i gang nødvendig arbeid for å kunne
foreta en grundig gjennomgang og vurdering av ulike prinsipper knyttet
til bruk av ordningen med bompengefinansiering i forbindelse med
Nasjonal transportplan 2006-2015, som legges
fram tidlig i 2004.

 Dette er et prosjekt som ble vedtatt her i
Stortinget før min tid, og disse satsene ble lagt til grunn
for det vedtaket som ble gjort den gang. Jeg medgir gjerne at satsene
er høye. Men nå er det slik at vi har en lang
rekke ferjer langs kysten her i landet, hvor man i praksis betaler
en slags bompengeavgift. Så det å få gjennomført
ferjeavløsningsprosjekter hvor man på sikt kan
slippe å betale – når prosjektet er nedbetalt, slipper
man å betale – er et veldig viktig element for meg.





                

 Jeg er enig i at utbedringer på Rv 3
gjennom Østerdalen er viktig, bl.a. ut fra hensynet til de høye
ulykkestallene på strekningen. I St.meld. nr. 46 for 1999-2000
om Nasjonal transportplan 2002-2011 har Samferdselsdepartementet
prioritert utbedringer av eksisterende Rv 3 mellom
Elverum og Sør-Trøndelag grense i første
fireårsperiode. Dette er fulgt opp i Vegdirektoratets handlingsprogram
for strekningsvise investeringer med 50 mill. kr
til utbedringer på denne strekningen i perioden 2002-2005.

I de to første årene
av perioden er det ikke bevilget investeringsmidler til
denne strekningen, verken av Regjeringen eller av Stortinget
i forbindelse med Fremskrittspartiets budsjettavtale
med regjeringspartiene.

Når det gjelder arbeidet med forberedelser
av 2004-budsjettet, pågår dette fortsatt i vegetaten.
Derfor har jeg foreløpig ikke tatt noen
stilling til hvilke prioriteringer som skal gjøres mellom
ulike strekninger, og selvsagt heller ikke til endelig
budsjettramme. Dette vil jeg på ordinært vis gjøre
i budsjettproposisjonen for 2004, som legges fram i oktober.

 Det medfører ikke riktighet
at disse 50 mill. kr er tatt vekk. Den perioden
som vi nå er inne i, er den perioden planen handler
om, så vi har flere år på oss før
perioden er over, og det er fortsatt muligheter for å legge
inn penger til forbedringer her.

Avslutningsvis vil jeg si at jeg er opptatt
av trafikksikkerheten, og jeg vet at det er en ulykkesbelastet veg.
Derfor er jeg opptatt av at vi skal få gjennomført
tiltak på vegen som bedrer trafikksikkerheten.

 Jeg regner med at vi får rikelig anledning
til å komme tilbake til dette når vi skal diskutere
budsjettet til høsten. Jeg vil fortsatt minne om at den
planperioden da disse 50 mill. kr var planlagt brukt, ennå ikke
er over, og vi har fortsatt mulighet til å komme tilbake
til dette.





                

