 Reguleringsplanen for prosjektet ble vedtatt
17. desember 2002 med et kostnadsoverslag
på om lag 240 mill. kr på 2002-prisnivå. Statens
vegvesen opplyser at dette ikke er et endelig overslag
ettersom det gjenstår kvalitetssikring.

Ved behandlingen av handlingsprogrammet for
perioden 2002-2005 gikk Nordland fylkeskommune inn for at om lag
190 mill kr av forutsatte midler innenfor
post 33 «Kompensasjon for økt arbeidsgiveravgift» skulle
benyttes til å finansiere ombyggingen
av E12 gjennom Umskaret. Med en bevilgning på 57,3 mill.
kr over post 33 i 2003 er det totalt om lag 70 mill. kr
til disposisjon for prosjektet pr. 1. januar 2003, inkl. overførte
midler fra tidligere år. Dersom forutsatte midler til Nordland over
post 33 i 2004 og 2005 i sin helhet går til dette prosjektet,
og med forbehold om det endelige kostnadsoverslaget, innebærer
dette at det mangler om lag 50 mill. kr på fullfinansiering
av prosjektet.

Ettersom prosjektet ligger på stamvegnettet,
bør det fullfinansieres over stamvegbudsjettet. Av de prioriterte prosjektene
på samme stamvegrute i perioden 2002–2005 er det
knyttet store bindinger til fullføring av prosjektene E6
Osen–Korgen og E6 forbi Steinkjer. Samferdselsdepartementet
finner det derfor ikke tilrådelig å foreslå oppstart
av E12 Umskaret i 2003 ettersom hensynet til rasjonell anleggsdrift
vil forutsette fullfinansiering i
denne handlingsplanperioden. Samferdselsdepartementet vil i forbindelse
med statsbudsjettet for 2004 vurdere oppstart i 2004, slik at prosjektet
kan fullfinansieres i 2006, innenfor rammene
i Nasjonal transportplan 2006–2015.

 Dette prosjektet har en viss historie. Det
har vært en viss uenighet mellom Statens vegvesen
og lokale ønsker om hvilken løsning
man skulle velge.

Jeg vil minne om at jeg har forståelse
for de lokale ønskene om å finne en best mulig
løsning når dette prosjektet først skulle
gjennomføres. Det innebærer også en
dyrere løsning enn det som man opprinnelig snakket om. Når
vi først skal sette i gang et prosjekt som tross alt har en
såpass høy kostnad som dette har, er det en målsetting for
oss at vi – uansett prosjekt – har en mest mulig
rasjonell framdrift av det.

Jeg har full forståelse for at man
er utålmodige her. Jeg synes det er bra at man rundt om
i landet er utålmodige, men alle er tjent med
at vi her får en fornuftig framdrift av prosjektet.

 Jeg har i mange omganger gitt uttrykk for at
jeg har forståelse for nettopp dette prosjektet.
Jeg er opptatt av at vi skal få en god løsning av
hensyn til næringslivet i området, og derfor er
jeg ikke minst opptatt av at vi skal ha en rasjonell framdrift.

Det verst tenkelige som kan skje i slike prosjekter,
er at man blir så ivrig etter å starte
opp at man så må stoppe fordi ikke alt
var på plass. Jeg mener at vi skal tenke fornuftig
på dette. Planavklaringene er gjort, slik at vi har mulighet
til å starte opp i 2004. Da mener vi at vi også har
mulighet til rasjonell framdrift. Den muligheten ønsker
jeg at vi skal gripe, til beste for næringslivet
og dem som bor i området.





                

 Fart er uomtvistelig svært avgjørende
for omfanget og alvorlighetsgraden av ulykker. Omfattende forskning
i mange land indikerer bl.a. at 5 pst. lavere gjennomsnittsfart
på en veg gir 20 pst. færre drepte. Det
betyr selvsagt ikke at det er et mål å ha
lavest mulig fart. Målet er å tilpasse fartsgrensene
bedre etter ulykkesrisikoen på de enkelte
vegstrekningene. Derfor prøves høyere fartsgrenser
ut på de beste motorvegstrekningene med lav ulykkesrisiko,
mens veger hvor det er høy ulykkesrisiko, har fått
nedsatte fartsgrenser. Jeg ønsker samtidig å øke
kontrollvolumet og skjerpe reaksjonene mot dem som bryter fartsgrensene. Blant
de tiltakene som vil bli innført, er prikkbelastning av
førerkort og utplassering av flere fotobokser.

Når det gjelder de ca. 1 000 km
veg som har fått nedsatt fartsgrense, enten fra 90 til
80 km/t eller fra 80 til 70 km/t,
viser foreløpige målinger at farten er redusert. For å unngå statistiske
tilfeldigheter er det behov for data over minst ett år
for å kunne evaluere fartsgrensenedsettelsen.
Spesielt gjelder dette effekten på ulykkesutviklingen.
Vegdirektoratet tar sikte på å legge fram en evaluering
til sommeren.

I mellomtiden har Region Vest i Statens vegvesen foretatt
en rask oppsummering av resultatene av 65 km vei med nedsatt fartsgrense
i regionen. Denne viser at antall skadde i løpet av et
halvt år har gått ned fra tolv før fartsgrensen
ble satt ned, til fem etter. Dette er imidlertid små tall,
så man skal være forsiktig med å trekke
klare konklusjoner ut fra dette.

Når det gjelder den strekningen av
E39 som representanten Hagesæter tar opp, er det riktig
at det er mulig alternativt å ta vegen gjennom Salhus.
Dette er imidlertid en veg med vesentlig dårligere standard,
og ifølge Vegvesenet er det derfor ikke noe rasjonelt
alternativ for dem som ønsker å komme
fort fram. Rushtidsopphopninger på E39 kan føre
til at det er raskere å kjøre om Salhus, men dette
har ikke noe med fartsgrensen å gjøre.

Det kan nevnes at på den aktuelle
strekningen av E39 mellom Nordre Tuft og Flatøy
skjedde det 18 personskadeulykker, hvorav én dødsulykke,
i løpet av de siste fem årene før 2001. Etter
at fartsgrensen ble satt ned i 2001, har det ikke skjedd noen
personskadeulykker på strekningen.

 Det er nettopp derfor vi bruker over
11 milliarder kr årlig av statlige midler på vegsiden
og 2 milliarder kr av bompengene. Det er nettopp for å bedre
fremkommeligheten, bedre nytten for næringslivet
og ikke minst å ta hensyn til trafikksikkerheten.
Når vi endrer fartsgrensene, er det ikke nødvendigvis
slik at folk respekterer dem, så det er ikke
sikkert at farten går ned, men her registrerer vi at farten
går ned. Det betyr at folk har respekt for fartsgrensen.
Det er jeg glad for, for jeg tror fortsatt at lavere fart kan bidra
til å redde liv der ulykkesrisikoen er for høy.
Jeg vil igjen minne om at det ikke er et mål å redusere
farten, for jeg ser det har flere effekter ved seg.

 Når det gjelder antallet ledige innenfor
bransjen, er det et spørsmål som vil bli vurdert
i forbindelse med budsjettet, for det er da man vurderer om det
er grunn til å sette inn ytterligere tiltak i forhold til
arbeidsledigheten.

Når det er sagt, og i forhold til
engasjementet når det gjelder bilrelaterte avgifter, har
jeg lyst til understreke at vi har noen kostnader knyttet
til biltrafikk, som bl.a. går på helsebudsjettet,
i form av at det er veldig mange som blir skadd, og det er mange
som blir drept. Det er en kostnad som vi ikke tar hensyn
til. Vi har 12 000 registrerte skadde pr. år
innenfor denne sektoren, som har en kostnad
på mellom 20 og 30 milliarder kr. Spør
du i helsesektoren, sier de at tallet reelt
sett kanskje er 30 000 til 35 000 skadde. Det
betyr at det er store kostnader knyttet til helseaspektene ved biltrafikk.





                

 Prosjektet E18 Øygardsdalen–Dyreparken
inngår i Aust-Agderpakken, som har en samlet kostnadsramme
på om lag 2,2 milliarder kr. I denne kostnadsrammen er
det forutsatt utbygging til tofelts veg på nevnte strekning.

Den aktuelle vegstrekningen tilfredsstiller
vegnormalenes krav til smal firefelts veg. Det er også korrekt,
slik representanten Andersen antyder, at en senere utvidelse til
firefelts veg vil virke fordyrende.

Jeg er på denne bakgrunn enig i at
en utvidelse til firefelts veg på strekningen Øygardsdalen–Dyreparken
vil være en god løsning både
for fremkommelighet og trafikksikkerhet, men vil vise
til at grove anslag tyder på en kostnadsøkning
på over 500 mill. kr. En eventuell utvidelse
av Aust-Agderpakken må ta utgangspunkt i kvalitetssikrede
kostnadsoverslag og må vurderes
i forhold til andre aktuelle vegprosjekter.

Samferdselsdepartementet har nylig sendt et
brev til Aust-Agder fylkeskommune, hvor det understrekes at departementet
klart ser fordelen med utvidelse til firefelts veg, og fylkeskommunen
oppfordres til å prioritere dette opp mot andre
lokale ønsker om utvidelse av Aust-Agderpakken. De endelige
prioriteringene fra Regjeringens side vil bli gjort i
forbindelse med framleggelsen av Nasjonal transportplan
2006-2015.

 Utvidelse av prosjektet til firefelts veg vil
ha liten betydning i forhold til oppstartstidspunktet. Det pågår
i dag reguleringsplanlegging for firefelts veg med vegbredde 20 m
og rekkverk som midtdeler. Dette medfører at
vegen kan bygges som firefelts veg hvis det blir valgt som standard,
uten at man må foreta reguleringsendring. Målet
er å ha godkjente reguleringsplaner høsten 2003.

Prosjektet skal gjennomføres etter
modellen Offentlig-Privat-Samarbeid. Det vil ta vel ett år
fra Stortinget har tatt stilling til finansiering
og utbyggingsstandard og har gjort det endelige OPS-vedtaket, til
en kontraktsinngåelse med et OPS-selskap kan
skje. Både ut fra planprosess og framdrift i
OPS vil det være realistisk med
oppstart i 2005. Dette gjelder også om det endelige valget
skulle bli firefelts veg. Deretter forutsettes det en rask bygging
av vegstrekningen.

 Det som vil ligge i Nasjonal
transportplan, vil være prioriteringer av statlige midler, også til
dette prosjektet. Det vil bli lagt fram en sak for Stortinget som
behandler nettopp OPS-gjennomføringen av denne
E18-utbyggingen i Agder. Vi tar sikte på å legge
den fram for Stortinget våren 2004. Det vil gjøre
det mulig å starte opp prosjektet også med
firefelts veg i 2005. Utover det vil selvfølgelig saken
bli omtalt både i de årlige budsjett
og – som sagt – i neste Nasjonal transportplan.





                

 Innledningsvis vil jeg peke på at
jeg er glad for at flyprisene har gått ned. Dette viser
at Regjeringens aktive politikk for å styrke luftfarten
og stimulere til mer konkurranse har
virket. Overordnet dette står naturligvis kravet om et
høyest mulig sikkerhetsnivå. Som kjent
er luftfarten svært sikker, og vi har på flere år ikke
hatt dødsulykker med rutefly i Norge.

Alle som driver med luftfart, er
underlagt strenge sikkerhetskrav. All internasjonal luftfart må følge
de bestemmelser som følger av Chicago-konvensjonen fra 1944,
og som overvåkes av FNs luftfartsorganisasjon ICAO. Norge
har forpliktet seg til å følge disse bestemmelsene.

Fra et myndighetssynspunkt baserer flysikkerhetsarbeidet
seg på to hovedpilarer:

løpende å bidra
til at regelverket er best mulig

kontinuerlig å føre tilsyn med
at operatørene overholder sikkerhetskravene i regelverket

I Norge ivaretas disse
oppgavene i hovedsak av Luftfartstilsynet. De krav til flysikkerhet
som er nedfelt i regelverket, gjelder uavhengig av flyselskapenes
og andre operatørers økonomiske stilling.
Hver enkelt operatør har et selvstendig ansvar for å innrette
sin drift slik at gjeldende sikkerhetskrav blir overholdt.

Tilsynsvirksomheten er innrettet slik at man
fokuserer på forhold hos flyselskapene som rent faktisk
kan innvirke negativt på flysikkerheten. Bedriftsøkonomiske
forhold er et eksempel på et slikt
forhold. Den enkelte operatørs økonomiske situasjon
er derfor ett av de kriteriene som det tas hensyn til når
Luftfartstilsynet legger opp sitt inspeksjonsprogram.

Luftfartstilsynet har lagt spesiell vekt på å følge
opp de nye aktører som markedsfører seg som lavprisselskaper.
Utenlandske lavprisselskaper er i første
rekke underlagt tilsyn fra sine nasjonale luftfartsmyndigheter,
men i tillegg gjennomfører Luftfartstilsynet egne
inspeksjoner av utenlandske fly i Norge. Slike
inspeksjoner er ved flere anledninger gjennomført av utenlandske
lavprisselskaper som trafikkerer Norge. Så langt er det ikke
avdekket negative avvik av betydning for flysikkerheten hos noen operatør
i denne kategorien. Jeg kjenner heller ikke til at det
internasjonalt skal være avdekket lavere sikkerhetsnivå ved
lavprisselskapene.

Slik sikkerhetsarbeidet innenfor
luftfarten er utformet både i Norge
og internasjonalt, mener jeg at man fra myndighetenes side
har betydelig fokus på sammenhengen mellom flyselskapenes økonomiske
situasjon og flysikkerheten.

 Vi har tidligere hatt ulykker her i landet
som har hatt fatalt utfall, også innenfor
persontransport. Det har vi lært mye av, og dette sett
i sammenheng med det arbeidet som har skjedd internasjonalt i forhold
til sikkerhetsstandard, har vært veldig viktige bidrag
til at vi har et høyt sikkerhetsnivå når
det gjelder regelverk i Norge. Jeg vil understreke at når
jeg hører om slike hendelser, som mediene ofte
viser til, griper jeg alltid fatt i det og er opptatt av at slikt ikke
skal skje. Men så vil jeg også understreke
at vi har heldigvis et luftfartstilsyn som har en helt klart definert
oppgave i forhold til å føre tilsyn.
Jeg føler meg også sikker på at tilsynet
gjør en god jobb – den jobben det skal gjøre
for å ivareta sikkerheten her. Nå lever
vi også i en del av verden hvor sikkerheten innenfor
luftfart er ekstremt høy og godt ivaretatt.

 Det er to ting ved rapportering av nestenulykker
som jeg er opptatt av. Det ene er at det gir oss en indikasjon på at
noe kanskje ikke er slik som det bør være.
Det andre er at det skal rapporteres. Det verst tenkelige
for meg er at vi får en underrapportering på slikt,
så jeg er opptatt av at vi, for at vi skal få god
nok sikkerhet, må ha et system som sikrer oss god rapportering.
Jeg vet at tilsynene – det gjelder både
innen jernbane og innen luftfart – har
jobbet med at man skal sikre seg god nok rapportering. Det gjelder
uansett hva slags kategorier fly det er, eller hva det
skal være. Men jeg ser det ikke nødvendigvis
som et skremmeskudd at det rapporteres om kanskje økende
grad av nestenulykker. Kanskje det er positivt at det blir rapportert
om. Men vi må lære av det, hva er årsaken
til det?





                

 For at et selskap skal få trafikkere
det norske jernbanenettet, er det i regelverket krav
om å inneha norsk tillatelse til å drive jernbanevirksomhet.
En slik tillatelse er viktig for å ivareta sikkerheten
i togtrafikken.

AB Svenska Orientexpressen har ikke
norsk tillatelse til å drive jernbanevirksomhet og har
heller ikke søkt om slik tillatelse. Derfor har
departementet avslått søknaden om
tilgang til det nasjonale jernbanenettet.

Før Samferdselsdepartementet kan ta
stilling til om AB Svenska Orientexpressen skal få tilgang
til å trafikkere det norske jernbanenettet, må selskapet
først sende søknad som dokumenterer at det oppfyller
de krav som er fastsatt i tillatelsesforskriftene. En slik søknad
vil bli behandlet av Statens Jernbanetilsyn.

Selskapet ble orientert om disse kravene i
brev fra departementet i desember 2002.

 Regjeringen har i kollektivmeldingen, som ble
lagt fram i fjor vår, skissert hva slags konkurransepolitikk
vi er opptatt av for jernbanen. Og jeg vil understreke at denne
regjeringen er opptatt av at vi må utnytte de mulighetene
jernbanen har. Men jeg vil gjenta at dette selskapet, AB Svenska
Orientexpressen, ikke har søkt om norsk tillatelse
til å drive jernbanevirksomhet. Og dette handler ikke
om den tilgangen til infrastruktur som vi snakket om, dette er en
tillatelse som må gis av Jernbanetilsynet ut fra bl.a.
sikkerhetsmessige krav. Så denne søknaden
må foreligge i første omgang.

 Det er en rimelig kjent sak at jeg både
som samferdselsminister og som Venstre-menneske er opptatt av miljøvennlig
og trygg transport. Men i forhold til denne saken vil jeg bare
si at i aller første omgang må det komme en søknad
om tillatelse til Jernbanetilsynet, som kan vurdere om denne tilfredsstiller
de krav som er satt.

Eirin Faldet hadde
her gjeninntatt presidentplassen.





                

 I Innst. S. nr. 269 for 2001-2002 bad stortingsflertallet
om at en rekke luftfartstemaer blir behandlet i stortingsmeldingen
om Nasjonal transportplan 2006-2015. Som ledd
i prosessen med transportplanen skal transportetatene og Avinor
legge fram et felles planforslag i mai 2003. Planforslaget skal
sammen med fylkeskommunale høringsuttalelser til planforslaget
danne grunnlaget for departementets arbeid med stortingsmeldingen
om Nasjonal transportplan som Regjeringen tar
sikte på å legge fram for Stortinget i vårsesjonen
2004.

Jeg kan forsikre Stortinget om at både
vedtaket og flertallsmerknaden i Innst. S. nr 269 vil bli behandlet
i arbeidet med Nasjonal transportplan.

Representanten Hansen stiller spørsmål
ved tidspunktet for oversendelsen av det formelle oppdraget til
Avinor. Jeg kan opplyse at det forut for den
formelle oversendelsen har vært en omfattende
prosess mellom departementet og Luftfartstilsynet og Luftfartsverket,
nåværende Avinor, rundt premissene for oppdraget.
Dette har bl.a. sin bakgrunn i stor usikkerhet rundt kostnadene
ved å opprettholde dagens
lufthavnstruktur.

Et viktig moment i denne sammenheng er Luftfartstilsynets
revisjon av forskrift om utforming av flyplasser. Denne
forskriftsrevisjonen vil kunne ha stor betydning for det framtidige
investeringsbehovet på de regionale lufthavnene.
Luftfartstilsynet har varslet departementet om at revisjonen er
noe forsinket, og at et utkast vil bli sendt på høring
i begynnelsen av 2003. Et annet usikkerhetsmoment er kostnadene
knyttet til implementeringen av en nylig vedtatt EU-forordning som
stiller skjerpede krav til kontroll av passasjerer og bagasje
på lufthavnene.

Representanten Hansen stiller videre spørsmål
ved hvorfor ikke hele merknaden fra Stortinget
er oversendt Avinor. Vedtaket og flertallsmerknaden i Innst. S.
nr. 269 omhandler flere forhold som ligger utenfor Avinors ansvarsområde.
I oppdraget til Avinor har jeg bedt selskapet ta ansvar for at planforslaget
omtaler områder der jeg har vurdert
at det vil være behov for en faglig vurdering fra
Avinor.

 Det er helt riktig at Stortinget har bedt om
en bred drøfting av mange aspekter, og jeg kan forsikre
representanten Hansen om at vi skal gjøre vårt
ytterste for å legge fram for Stortinget
en så bred vurdering som mulig. Nå er det enkelte
elementer som ikke er så veldig endret
siden det forrige stortingsframlegget om lufthavnstrukturen.
Mange av de vurderingene som ble gjort da, ligger der fortsatt.
Så er det gitt nye oppdrag i forhold til en bredere vurdering
av flere aspekter.

Når det gjelder f.eks. et aspekt som
prisstrukturen innenfor en region og på tvers
av regioner, handler det om prisstruktur innenfor
et flyselskap eller mellom flyselskap, og det
er aspekter som Avinor ikke har råderett over,
og som heller ikke Avinor nødvendigvis kan ha
en politikk i forhold til. De prisene Avinor påvirker,
går på avgiftene som blir pålagt overfor
de reisende.

 Jeg kan forsikre om at det er mye jobb både
for departementet, for Avinor og for dem som jobber med plandokumentet
på tvers av etater og sektorer. Jeg kan forsikre at det
er en stor jobb som gjøres. Det er helt klart at det som
vi ønsker å analysere på luftfartssiden,
er stort og omfattende, og det er en utfordring å se
ting i sammenheng. Vi skal i departementet, som får innspill
fra Avinor, gjøre vårt beste for at
det blir et godt nok grunnlag for Stortingets behandling.





                

 Fra 1. april 2001 har det vært krav
om ABS-bremser på alle nye motorvogner og tilhengere
med største totalvekt over 3 500 kg.
Fra 1992 til 2001 var det kun krav til ABS-bremser for nye biler med
totalvekt over 16 tonn som skal trekke tilhengere med tillatt totalvekt
over 10 tonn, og krav til ABS-bremser for tilhengere med største
totalvekt over 10 tonn.

For tilhengere som er registrert
fra 1. januar 1971 til 1. oktober 1992, var kravet at bremsesystemet
skal være utstyrt med ALB, automatisk lastkjennende bremseventil,
slik at bremsekraften fra hjulene blir dosert riktig i henhold til
aktuell vekt. Hensikten med ALB er i størst mulig grad å unngå at
hjulene låser seg.

Jeg er klar over at en del lastebiler med ABS-bremser ikke
har henger med samme type bremser, og at dette i enkelte
tilfeller kan skape trafikkfarlige situasjoner. Når en
bil med ABS-bremser trekker en tilhenger uten ABS-bremser, skal
imidlertid en lampe i bilen varsle dette. Sjåføren
blir dermed gjort oppmerksom på at tilhengeren ikke
har ABS-bremser, slik at han kan ta de nødvendige forholdsregler.

Vegdirektoratet vurderer for tiden om det er
hensiktsmessig å innføre krav om ABS-bremser også for
de gamle tilhengerne. Jeg vil derfor inntil videre avvente Vegdirektoratets
faglige vurderinger av hvilken trafikksikkerhetsgevinst et slikt
krav vil ha.

 Jeg er også opptatt av de
trafikksikkerhetsaspektene som det her pekes på. Jeg vil
igjen vise til det arbeidet som Vegdirektoratet har på gang
for å se på dette. De vil ha en høring
før en eventuell innføring av nye krav.
Denne høringen og det innspillet vil jeg avvente, og en
mulighet som et resultat av dette er at det kan innføres
nye krav i løpet av 2004.

 Jeg vil også benytte anledningen
til å understreke at det ikke er forbudt for
dem som ferdes på veiene med denne type biler,
faktisk å velge de mest trafikksikre løsningene.
Det kan godt hende at et krav gjennom en forskrift er
riktig vei å gå, men pr. i dag er det mulig å velge
mer trafikksikre løsninger. Hvis næringen er opptatt
av det, har man allerede i dag muligheten til dette. Det er slik
i vårt samfunn at vi ikke trenger å regulere
alt i detalj. Men av og til er vi nødt
til det, ikke minst for å bevare trafikksikkerheten.





                

