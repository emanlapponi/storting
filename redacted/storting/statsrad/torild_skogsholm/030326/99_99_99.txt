 Det er i utgangspunktet et statlig ansvar å bygge
ut riksvegnettet vårt. På årets statsbudsjett
bevilges det om lag 11,5 milliarder kr til å bygge
ut, vedlikeholde og drifte vegnettet vårt. Finanspolitiske
hensyn setter imidlertid begrensninger for finansiering
over statsbudsjettet, og bompenger har derfor kommet som en supplerende
finansieringsform.

Delfinansiering
med bompenger har ført til en forsering av en rekke vegprosjekter,
noe som har ført til bedre og sikrere veger på en
rekke steder. I år blir det stilt til rådighet
om lag 2 milliarder kr fra bompengeselskapene.

Et viktig prinsipp for bompengefinansieringen
er at dette er basert på et lokalt initiativ. Lokale myndigheter må treffe
vedtak om et bompengeprosjekt før det kan legges fram for
godkjenning i Stortinget.

Gjennom Stortingets behandling av fase 1
av Østfoldpakka ble hovedpremissene for utbyggingen av E6 og E18
gjennom Østfold lagt. Stortingets vedtak innebærer delvis
bompengefinansiert utbygging av E6 og E18 gjennom fylket. Samferdselsdepartementets
forslag til Stortinget var basert på lokale vedtak.

Etter drøftinger mellom Sverige
og Norge ble det valgt å anlegge en felles norsk-svensk
bompengeordning på riksgrensen ved Svinesund. Norsk andel
av Svinesundsforbindelsen ble samtidig trukket ut av Østfoldpakka.
På denne måten muliggjøres en forsering
av E6-utbyggingen i Østfold, samtidig som E18-utbyggingen ikke
rokkes ved.

Ikke minst av hensyn til trafikksituasjonen
på E6, ser jeg på en slik forsering som meget
viktig. Jeg anser ulykkessituasjonen på E6 i Østfold som
foruroligende.

Andelen bompenger som andel av total vegfinansiering,
har ikke økt de siste årene på landsbasis.
Bompengefinansiering vil få en bred omtale også i
Nasjonal transportplan for perioden 2006–2015,
herunder også vurderinger av hvilket nivå bompengefinansieringen
bør ligge på samlet sett. Nasjonal
transportplan for 2006–2015 vil bli lagt fram for Stortinget
våren 2004.

Øyvind Halleraker hadde
her overtatt presidentplassen.

 Departementet forela i St.prp. nr. 76 for 2001-2002
for Stortinget hovedlinjene og prinsippene i Bergensprogrammet,
og flertallet på Stortinget sluttet seg til disse prinsippene.
Enkeltprosjektene i pakken vil bli fremmet for Stortinget i forbindelse med
de årlige budsjettproposisjonene, etter at nødvendige
utredninger, plangrunnlag og kvalitetssikrede kostnadsoverslag
foreligger.

Jeg er generelt opptatt av at kollektivtrafikken
i Bergen og andre storbyer skal styrkes. Derfor er bl.a.
satsingen på å legge til rette for kollektivtrafikk
på vegnettet i storbyene betydelig økt på Statens
vegvesens budsjett for 2003. I Bergen går deler
av disse midlene også til styrking av kollektivtilbudet
på viktige pendelruter, inntil planlagte framkommelighetstiltak
er ferdigstilt. Jeg har også varslet at Regjeringen
tar sikte på å innføre en ny incentivordning
for kollektivtrafikken i storbyene fra 2004. Dersom Bergen kvalifiserer
seg til å komme inn under denne ordningen vil midlene kunne
benyttes fritt til å styrke kollektivtrafikken i Bergen,
herunder også til drift.

Når det gjelder alternativet med bybane
og oppgradert busstilbud, innebærer den lokalt vedtatte
finansieringsplanen at investering i bybane i sin helhet forutsettes
finansiert over statsbudsjettet og ved bompenger. Det er ikke
endelig avklart hvordan drift av bybanen og
det oppgraderte busstilbudet skal finansieres. Avklaring av disse
forholdene må foreligge før departementet kan
ta endelig stilling, og før bybaneprosjektet
kan tas opp til bevilgning.

Jeg forutsetter at den endelige finansieringsplanen
for bybane blir utformet i samsvar med gjeldende retningslinjer
og etablert praksis.

Departementet arbeider for tiden med søknadene knyttet
til endret forvaltningsorganisering i større
byområder. Jeg kan nevne at Bergen kommune i forbindelse med
Bergensprogrammet har vedtatt at de er villige til å påta
seg ansvaret for drift av bybanen hvis de tildeles forvaltningsansvaret
for drift av kollektivtransporten generelt.

Når det gjelder representanten Sorteviks
spørsmål om drift av bybanen skal finansieres
gjennom ekstra årlig bompengeinnkreving, vil
jeg påpeke at det i dag ikke finnes noen
hjemmel i lovverket for å kunne bruke bompengeinntekter
til drift av kollektivtrafikk.

Jeg vil vise til at det er et nært
samarbeid mellom departementet, Bergen
kommune og Statens vegvesen i denne saken. Bybanetraséen
er for tiden i en reguleringsplanprosess. Bergen kommune har ansvaret
for videre utredninger knyttet til bybanen og dokumentasjon for
alternativ bruk av riksvegmidler. Dette arbeidet gjennomføres i
nært samarbeid mellom kommunen, Statens
vegvesen og Hordaland fylkeskommune. Etter planen vil
resultater fra dette arbeidet foreligge ved årsskiftet
2003/2004.

 For det første vil jeg si at
det ikke er slik at vi nå, slik utviklingen går,
kan basere oss på ene og alene å løse
transportutfordringene i storbyene ved å bygge flere veger
og kun legge til rette for privatbiler. Vi er nødt til å tenke
en helhetlig løsning som også innebærer
kollektivløsninger. Det innebærer at
vi også må sette oss ned og tenke kreativt
både fra statens side, fra kommunens side og
fra fylkeskommunens side, som alle er involverte parter
her.

De problemstillingene som er reist når
det gjelder bybanen, er problemstillinger som har vært
reist i Bergensprogrammet som har vært presentert for Stortinget,
og det gjenstår en del uavklarte aspekter, bl.a. finansiering av
drift. Dette er et arbeid som pågår, og jeg vil
komme tilbake til Stortinget med denne saken når det foreligger avklaringer
av disse uavklarte forholdene. Jeg tar sikte på at det
skal være mulig for Stortinget å fatte
vedtak om bygging av både bybane og Ringveg vest
i forbindelse med statsbudsjettet for 2005.

 Jeg er i utgangspunktet grunnleggende demokratisk
innstilt. Det ville være helt galt av meg her
i dag å trekke en slutning – konkludere – i
denne saken, hvor det ennå er så mange
uavklarte spørsmål, og hvor jeg ønsker å lytte
til lokale initiativ.

Jeg tror faktisk at det er i Bergen man ser
hvilke utfordringer man står overfor når
det gjelder transportområder 

i

Bergen

. Derfor vil det være
naturlig for meg å lytte til hva Bergen kommune sier
i denne saken, hvordan de ser for seg løsningene, og hvordan
Hordaland fylkeskommu-ne ser for seg vegen videre. Så må vi
se på dette i forhold til sentrale myndigheter før
dette igjen blir lagt fram for Stortinget.

Dette kan jeg trygt si at jeg kommer tilbake
til. Jeg vil ikke trekke noen slutninger om
dette her i dag.





                

