  De gebyrene representanten Nistad nevner i
sitt spørsmål, inntektsføres på Statens vegvesens inntektskapittel
i statsbudsjettet, kapittel 4320 Statens vegvesen, post 02 Diverse
gebyrer. Denne posten omfatter i hovedsak gebyrer i forbindelse
med utstedelse av førerkort, førerprøver, påskiltinger, myndighetskontroller
og kjøretøykontroller, og gebyrstørrelsen fastsettes i utgangspunktet
etter selvkostprinsippet.

I forbindelse med behandlingen av revidert
nasjonalbudsjett 2004 ble inntektskravet for post 02 Diverse gebyrer
økt med 47,7 mill. kr - fra 294,3 mill. kr til 342 mill. kr. 

For å finne dekning for en økning av denne størrelse var det
nødvendig å øke gebyrene vesentlig. Som det også framgår av svar
på spørsmål nr. 9 fra Fremskrittspartiets stortingsgruppe i forbindelse
med revidert nasjonalbudsjett, ligger prisen for teoretisk førerprøve
og utstedelse av førerkort over selvkost, mens det for de andre tjenestene
som budsjetteres over posten, antas at gebyrene enten er lavere
eller på nivå med kostnadene.

Som representanten Nistad påpeker, er Statens
vegvesen inne i en omstillings- og effektiviseringsprosess. Blant
annet gjelder dette en omlegging av trafikkstasjonsstrukturen, og
dette kan føre til endrede kostnader ved å produsere de tjenestene
som er gebyrbelagte. Det riktige kostnadsnivået vil først kunne
vurderes når resultatet av denne pågående prosessen er nærmere avklart.
I denne forbindelse har jeg bedt Vegdirektoratet om å gå igjennom
gjeldende gebyrer på nytt ut fra selvkostprinsippet. I tråd med
omtale i Samferdselsdepartementets budsjettproposisjon for 2005
vil jeg komme tilbake med en grundigere gjennomgang av gebyrnivået
i forbindelse med budsjettet for 2006.

