 Norge vil som medlem av den europeiske
luftfartsorganisasjonen Joint Aviation Authorities følge
de til enhver tid gjeldende bestemmelser vedrørende krav
til utstyr om bord i norske luftfartøy. Når
det gjelder antikollisjonssystem, ble dette systemet innført
som krav i Norge fra 1. januar 2000 for fly over 15 tonn eller
mer enn 30 passasjerseter.

Fra 1. januar 2005 vil antikollisjonssystemet også bli påbudt
for mindre fly i alle disse JAA-landene, dvs.
fly med startvekt over 5 700 kg eller
med mer enn 19 passasjerseter. Dette vil omfatte størsteparten
av den norske passasjerflyflåten, og det vil
fra 1. januar 2005 kun være enkelte
mindre fly i ervervsmessig luftfart som ikke
har antikollisjonsutstyr montert.

Obligatoriske krav til nytt sikkerhetsfremmende
utstyr på fly og flyplasser vil normalt bli innført
med en viss overgangsperiode, slik at luftfartsindustrien har en
praktisk og økonomiske mulighet til å få utstyret
på plass.

 Det jeg sa i mitt svar i stad, var for det
første at dette antikollisjonsutstyret nå blir
påbudt for flere. Vi utvider kravet til å være
mye mer omfattende enn det har vært fram til i dag. Det
betyr at veldig mye, for ikke å si nesten all,
trafikk i Norge vil være omfattet av
dette regelverket.

Der vi har flytyper som ikke vil være
omfattet av dette, vil det være slik at vi er
avhengig av det internasjonale samarbeidet på dette
området. Hvis det skulle være slik at Norge
skulle innføre et nasjonalt tilleggskrav, ville dette medføre
at utenlandske selskaper med fly i denne kategorien
uten dette utstyret vil bli nektet adgang til norsk luftrom. Med
andre ord: Vi er veldig avhengig av å ha et felles
regelverk internasjonalt på dette. Det har vi. Vi har tidligere
i dag snakket om nullvisjonen når det gjelder trafikksikkerhet.
Dette er et meget høyt prioritert område både
nasjonalt og internasjonalt.

 Nå vil veldig mye av dette kortbanenettet
bli berørt av det regelverket
som kommer i 2005, dvs. at det da vil være en
mindre del av nettet som ikke blir berørt
av dette. Om vi skulle velge å legge det inn i forhold
til neste utlysning, får vi vurdere. Da må vi
legge til grunn at det samme regelverket
gjelder overalt. Men vi må også vite
hva vi vil. Er det regelverket, eller er det anbudskjøpene
vi skal legge det inn i? Det har vi god tid til å vurdere
fram til da. Det viktigste for meg her i dag
er å understreke at dette er et regelverk som
vil bli betydelig innskjerpet fra 1. januar 2005, og det er det
regelverket vi må forholde
oss til.





                

