 Regjeringen foreslår i statsbudsjettet
for neste år å øke kjøp av persontransporttjenester
fra NSB med 88 mill. kr – en økning
på 6,8 pst. – til 1 386 mill.
kr. Dette kjøpsnivået vil gi grunnlag for gode
og framtidsrettede persontogtilbud i hele landet – der
vi har jernbane – i årene framover.

I forslag til rammeavtale om statlig kjøp
av persontransporttjenester fra NSB for 2003-2006 som er lagt fram
i St.prp. nr. 1 for 2002-2003, er det lagt til grunn at Nordlandsbanen
trafikkeres med Agenda-tog på alle dagtogavganger både
på delstrekninger og på gjennomgående
tog. Nattog kjøres med lokomotiv og vogner på strekningen
Trondheim–Bodø.

Hovedmarkedet på Nordlandsbanen utenom
sommersesongen utgjør delstrekninger og undervegstrafikk.
Fra og med 15. desember 2002 styrkes togtilbudet i dette markedet
med økt frekvens og kortere reisetider.

Tilbakemeldingen fra kundene når det
gjelder Agenda-togene, har vært at de er svært
fornøyde med de nye togene på korte reiser, men
at det på lengre reiser ikke er tilfredsstillende
sittekomfort. For å bedre situasjonen har NSB
iverksatt en rekke tiltak. En avdeling i Agenda-togsettene
er allerede bygd om for å gi bedre avstand mellom
stolene og mer bagasjeplass. I ett togsett vil det bli prøvemontert
stoler av samme type som i Signatur-togene. Dette togsettet
vil bli satt i trafikk på bl.a. Nordlandsbanen fra og med
uke 46. Kundenes tilbakemelding vil avgjøre om dette skal
gjøres i flere tog. Det arbeides også med å gi
et utvidet servicetilbud til kundene som reiser med disse togene
på Nordlandsbanen.

NSB har for liten kapasitet på fjerntogene
på enkelte avganger fredag og søndag. I resten
av uken er det stort sett ledig kapasitet på disse togene.
Dersom kapasiteten skal økes i helgene, vil det også gi
overkapasitet i resten av uken. Det vil derfor være
meget kostbart å kjøpe flere tog som kun blir
benyttet i helgene. Når kapasiteten er for liten, er det ikke bare
studenter som opplever at det er en reduksjon
i tilbudet. Ingen kunder avvises før toget er fullt, uansett
om de er studenter eller ikke, men man vil ikke
kunne få de høyeste rabattene på avganger
med høyt belegg.

Når det gjelder åpningstidene
på stasjonene, er disse relativt bra. Det er imidlertid
et ønske om at alle venterommene er åpne
når nordgående nattog kommer fra Trondheim. Jeg
er kjent med at NSB har gått sammen med Jernbaneverket
for å se på mulige løsninger for å bedre
tilbudet til kundene.

 I forbindelse med bygging av Gardermobanen
var det ikke mulig å beholde dobbeltsporet på Gjøvikbanen
helt inn til Oslo Sentralstasjon. Løsningen hvor
300–400 meter av det ene jernbanesporet på Gjøvikbanen
ble fjernet, ble derfor valgt på slutten av 1990-tallet
ut fra en samlet kapasitetsvurdering.

Når det gjelder lokket som bygges
over Etterstadskjæringen, ligger det så høyt
over jernbanesporet at det ikke vil forstyrre togframføringen.

For øvrig kan jeg nevne at Gjøvikbanen
er en av de to togstrekningene som foreslås anbudsutsatt
i 2004. Samferdselsdepartementet forventer at konkurranse
på banestrekningen vil gi et mer kostnadseffektivt og bedre
togtilbud for de offentlige midlene som i dag går til statlig kjøp
av persontransport med tog fra NSB AS på Gjøvikbanen.

Så for å understreke det
helt tydelig, er vi opptatt av kollektivtransport, og vi er opptatt
av kollektivtransportløsninger på denne strekningen
i dette området.

 Vi er opptatt av at vi skal finne gode, varige
løsninger når vi legger til rette for infrastrukturinvestering, også når
det gjelder jernbanen. Det var det som ble gjort da Gardermoen ble
bygd.

Jeg vil gjøre oppmerksom på at
det ikke er et dobbeltspor til Gjøvik. Gjøvikbanen
har ikke dobbeltspor hele veien. Dette er en
enkeltsporet jernbane, og det må vi ta hensyn til. I dag
går det ca. 50 tog i døgnet der, og det er rom
for en ytterligere økning på det sporet. Den trafikken som
går her, er slik representanten viser til, større
enn den som går til Gjøvik. Det er også annen
trafikk som går her. Vi er avhengig av mange andre
ting enn de 300–400 meterne for å ha en god utnyttelse
av kapasiteten på dette sporet.

Så vil jeg bare bemerke
at ingenting er bedre enn om flere velger å reise
med jernbanen på denne strekningen.

 Dette er en generell utfordring. Uansett transportmiddel
har vi i rushtiden problemer i forhold til kapasiteten,
vel å merke i byområder og spesielt
i hovedstadsområdet. Dette er en utfordring man
må leve med. Utfordringen for oss er ganske
riktig å legge til rette slik at vi finner gode
transportløsninger og får utnyttet kapasiteten
over tid. Hvis det vil være nødvendig å øke
kapasiteten for at vi skal finne bedre løsninger
på Gardermobanen, så vil dette bli gjort, og det
vil bli sett i en helhetlig sammenheng med alle infrastrukturutfordringene
knyttet til jernbanen rundt Oslo.





                

