  Det var kanskje fordi det står «sektoren
er satt ut på anbud», at det var litt uklart hva
man egentlig var på jakt etter.

Det er helt riktig at her har det ligget krav
før. Dette følger vi opp. Jeg er akkurat nå om
dagen i ferd med å sende ut på høring
en ny forskrift om planlegging og utøvelse av
den sivile land-, luft- og kysttransportberedskap, og dette vil
berøre de områdene som representanten Froyn er inne
på her nå.

Så har jeg også lyst
til å nevne at nettopp i denne forbindelse er
en aktør som Avinor – som riktignok ikke dreier
seg om buss, men som er en viktig aktør her, for å ta
det som er på luftfartssiden – foreslått å være
representert sammen med Statens vegvesen og Jernbaneverket i et rådgivende
forum for sivil transportberedskap. Her vil den type spørsmål
som representanten her berører, bli drøftet. Og
det er et viktig arbeid. Det er derfor vi har satt i gang dette
forskriftsarbeidet, for å angi klare ansvarsforhold, og
for å vite hva vi har til disposisjon i en krisesituasjon.

Jeg har også lyst til å nevne
at justisministeren har nedsatt et utvalg for sikring
av landets kritiske infrastruktur. Utvalget skal vurdere hvordan
hensynet til rikets sikkerhet og vitale nasjonale interesser
kan ivaretas best mulig overfor private virksomheter.
Det er også for å ivareta
dette hensynet.

