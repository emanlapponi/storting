  Aller først vil jeg understreke at
sektoren ikke er satt ut på anbud – bare
for å ha presisert det.

Konkurranseutsetting skal ikke medføre
negative følger for beredskapen innen samferdselssektoren.

Innen vegsektoren har beredskap blitt
vurdert i arbeidet med omorganiseringen av Statens vegvesen og utskillelsen
av produksjonsvirksomheten ved etablering av aksjeselskapet Mesta.

I og med at alle arbeider nå utføres
av en rekke private entreprenører gjennom kontrakter, er
slike forhold regulert i funksjonskontraktene som Statens vegvesen
har inngått for drift og daglig vedlikehold av vegnettet.
Entreprenørene har ikke adgang til å heve
kontrakten under krisesituasjoner. Videre åpner kontrakten
for at byggherren kan endre kontrakten og omdisponere
entreprenørens ressurser når det oppstår
krisesituasjoner.

Når det gjelder jernbanesektoren,
har Jernbaneverket fram til nå konkurranseutsatt alle
investeringsarbeider og deler av fornyelsen av anleggene samt det
maskinelle sporvedlikeholdet. Dette har ikke hatt noen
betydning for beredskapen, ettersom eksisterende bemanning og disponible
maskiner har vært tilstrekkelig til å dekke alle
sannsynlige hendelser som utløser en beredskapssituasjon, herunder
ekstremvær, ras, avsporinger, solslyng mv.

I den videre konkurranseutsettingen av Jernbaneverkets
produksjonsvirksomhet er det lagt vesentlig vekt på å ivareta
beredskapshensyn.

Beredskapsavhengige oppgaver vil først
bli konkurranseutsatt i 2007, basert på en grundig utredning
av opplegg for strekningsvise funksjonskontrakter og gjennomført
over en treårsperiode
for å vinne erfaring.

Det legges til grunn at funksjonskontraktene
vil regulere ulike typer beredskapsavhengige forhold på en
tydelig måte. Eksisterende signal- og teleanlegg som er
særlig sikkerhetskritiske, vil ikke bli konkurranseutsatt.

Jernbaneverkets byggherrefunksjon vil bli vesentlig styrket,
bl.a. for å kunne ivareta kontroll og inspeksjonsoppgaver
på en god måte. Det vil også bli
stilt strengere krav til Jernbaneverkets dokumentasjon av den tekniske tilstanden
på jernbanenettet.

Samferdselsdepartementet har bedt Statens jernbanetilsyn
følge gjennomføringen av konkurranseutsettingen nøye.

På luftfartssiden har aksjeselskapet
Avinor de samme samfunnspålagte beredskapsoppgaver som
før omdanningen til aksjeselskap 1. januar 2003. De samfunnspålagte oppgavene
er nedfelt i Avinors vedtekter.

