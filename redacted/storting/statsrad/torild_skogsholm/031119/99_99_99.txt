 Bompengeanlegget på E18 i Aust-Agder
består av to bomstasjoner, Svennevig og Østerholtheia.
Ifølge tall Vegdirektoratet har fått fra bompengeselskapet,
er det gjennomsnittlig 70–75 passeringer pr. time
i tidsrommet fra midnatt til kl. 05.00 om morgenen i disse to stasjonene.
Gjennomsnittsprisen pr. passering var ca. 16 kr i 2002.
Inntektene på E18 i Aust-Agder i tidsrommet fra midnatt
til kl. 05.00 er ca. 1 100 kr pr. time,
mens bemanningskostnaden er ca. 300 kr pr. time
pr. bomstasjon, dvs. driften går ikke med underskudd.

For å nå inntektsmålet
som lokale myndigheter og Stortinget har vedtatt, er det lagt opp
til at det også kreves inn penger om natten.
Samferdselsdepartementet ser derfor ikke grunnlag for å tilrå endringer
i den vedtatte betalingsplan for E18 i Aust-Agder.

 Hvis det skjer store endringer i forutsetningene
for bompengeanlegget, må det være muligheter
for å revurdere det. Det må vegmyndighetene inn
og se på, og det må vurderes i hvilken grad det
er behov for at det forelegges Stortinget på nytt, eller om
det kan gjøres innenfor gjeldende retningslinjer
og den avtalen som allerede er inngått.

Det er slik at det skal ikke være
nødvendig for Stortinget å gå inn i detaljene
i forhold til hvordan man utformer et slikt system, men det finnes
retningslinjer for hvordan det skal være. I dette tilfellet
vil det være avhengig av i hvilken grad Stortinget har
lagt føringer for den konkrete utformingen. Men det er
all grunn til at vi skal bruke sunn fornuft og sørge
for at vi har fornuftige bompengeløsninger overalt der
vi har bompengeanlegg.

 Det er flere plasser man har gratis
passering om natten. Da har det vært slik at man av ulike
grunner har vurdert det dit hen at man har ønsket å gjøre
det slik. Det har vi også på Jæren.
Det er vurderinger som må gjøres når
man presenterer et opplegg. Jeg har ikke kunnskap om forhold
her som er annerledes enn det jeg har fått opplyst fra
Vegdirektoratet. Derfor har jeg ikke noe grunnlag for å si
om det er anledning til å endre på dette
her og nå.

Jeg opplever egentlig spørsmålet
som om jeg kan gi et godkjenningsstempel for at man lokalt kan endre
dette nå. Det kan jeg ikke gjøre her.
Jeg har ikke annen informasjon enn den Vegdirektoratet
gir meg, som sier at det er lønnsomt å ha
bemannede bomstasjoner om natten.





                

 Folk i Oslo er utsatt for høy
lokal luftforurensning. I tillegg til de 

få, 

ekstremt høye
enkeltepisodene er det mange episoder hvor grenseverdiene i den
nye luftkvalitetsforskriften overskrides både for NO2 og
svevestøv. Dette ser jeg på som svært alvorlig.
Jeg vil derfor understreke at hovedutfordringen i Oslo
ut fra denne situasjonen er å finne fram til 

varige

 tiltak som gir nedgang i luftforurensningen hele
vintersesongen, som f.eks. redusert bruk av piggdekk.

I januar i år bad jeg Statens vegvesen
i samarbeid med Oslo kommune vurdere
tiltak og virkemidler som kan redusere utslippene fra vegtrafikken, både
langsiktige tiltak og en «beredskapsplan» med
strakstiltak som kan settes i verk fra neste
vintersesong, som vi nå er på vei inn i, just som
representanten Sørensen viser til i sitt spørsmål.

Oslo kommune har som ansvarlig
forurensningsmyndighet hovedansvaret for å koordinere
overvåking av og nødvendige tiltak mot lokal luftforurensning.
Siden vegtrafikken er en betydelig bidragsyter
til lokal luftforurensning, skal også Statens
vegvesen delta aktivt i dette arbeidet. Jeg vil i den sammenheng
trekke fram at Statens vegvesen denne vinteren vil innføre
en prøveordning med redusert vinterfartsgrense i Oslo,
og at det nå etableres en egen beredskapsgruppe for mer
effektiv varsling av lokal luftforurensing. Parallelt med arbeidet
i Oslo bruker Statens vegvesen betydelige ressurser innenfor
prosjektet «Bedre byluft», bl.a. til
utprøving av nye tiltak som salting med magnesiumklorid
for å binde vegstøv.

Etter fjerning av piggdekkgebyret
har andelen piggdekk i Oslo økt, og det siste året
er det målt høye konsentrasjoner av
svevestøv i Oslo. Å gjeninnføre piggdekkgebyret
vil være et meget effektivt tiltak for å redusere uslippene
av helsefarlig svevestøv. Statens vegvesen og Samferdselsdepartementet
har klart anbefalt dette, men Oslo kommune har ikke ønsket å gjeninnføre
gebyret før denne vintersesongen.

Jeg er kjent med at en arbeidsgruppe nedsatt etter
initiativ fra Statens vegvesen og ledet
av Oslo kommune om kort tid vil legge fram en rapport
om organisering av arbeidet med en tiltaksutredning mot akutt høy
luftforurensing i Oslo. Arbeidet skal etter planen ledes
av Oslo kommune som forurensningsmyndighet og være
ferdig innen neste sommer.

Jeg mener Oslo kommune
og staten har et felles ansvar for å sørge for
at vi står bedre rustet for å begrense forurensingen
allerede 

denne

 vinteren, noe jeg også gav klart
uttrykk for i min henvendelse til Oslo kommune og Statens
vegvesen i januar. Jeg ser det derfor som svært uheldig
at denne prosessen ikke er kommet lenger.

Jeg har derfor innkalt Oslo kommune
og Statens vegvesen til et snarlig møte for å diskutere
mulighetene for framskynding og intensivering av arbeidet med tiltak mot
lokal luftforurensning. Her vil jeg spesielt ta opp hvilke
tiltak som kan tas i bruk allerede i vinter. Av statlige tiltak
ser jeg for meg flere muligheter.

 I dette arbeidet, som jeg var svært
opptatt av i fjor, da vi satte i gang et arbeid både
fra Vegvesenets side og i samarbeid
med Oslo kommune, skulle jeg gjerne ha sett at vi hadde
kommet lenger enn vi har i år. Jeg synes derfor spørsmålet
fra representanten Sørensen er en god påminning,
sammen med det vi nå ser i avisene daglig, om at luftforurensningen
enkelte dager begynner å bli høy her i byen. Dette
ser vi også i andre byer. Spesielt
vil jeg trekke fram Trondheim.

Jeg vil òg understreke at det er viktig å prøve å finne fram
til akuttiltak. Men vi er også nødt
til å finne langsiktige løsninger, fordi dette
problemet dukker opp hver vinter. Vi vet det,
og vi må gjøre noe for å finne bærekraftige
løsninger, slik at vi kanskje kan unngå å lete etter
akuttiltak fordi vi ikke har gjort det vi kunne ellers.

 Vi ser allerede nå at det er problematiske
forhold som det ikke er vanskelig å forutse.
Tilstandene kan variere. Vi kan oppleve en november og desember
i år som blir verre enn det vi normalt opplever.

Av statlige tiltak har jeg i min gjennomgang
spesielt nevnt f.eks. økt bruk av salting, som
i Oslo har vist ett resultat og i Trondheim et annet.
Så det er ikke gitt at et tiltak vil gi det samme
resultat i ulike byer. Det må vi være åpne
for, og det må vi se på.

Denne vinteren vil vi ha et forsøk
med nedsatt fartsgrense. Det kan gi resultater, og det er noe som
vi kanskje bør vurdere å bruke på mer
permanent basis enn bare på akutte dager, fordi
det vil gi virkninger.

Jeg ønsker også Oslo
kommunes vurderinger av å benytte andre virkemidler
på dager med spesielt høy forurensning,
f.eks. tidsbegrensede restriksjoner
på gateparkering, og tiltak som Oslo kommune
har vært inne på tidligere, f.eks. forbud
mot kjøring på enkelte vegstrekninger og/eller
billigere kollektivtilbud på slike dager. Så vil jeg
be Oslo om å klargjøre sine
holdninger til det å gjeninnføre piggdekkgebyr.





                

