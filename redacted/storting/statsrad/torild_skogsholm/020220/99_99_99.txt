 I behandlingen av Innst. S. nr. 119
for 2000-2001 fra samferdselskomiteen om Nasjonal
transportplan 2002-2011 sluttet Stortinget seg til å vurdere
lufthavnstrukturen, bl.a. med henvisning til at nye samferdselsprosjekter
og -tilbud de senere år har redusert reisetiden mellom
flere lufthavner betydelig.

Luftfartsverket
har etter oppdrag fra departementet, i regjeringen Stoltenbergs
tid, utredet og lagt fram ulike sider ved sitt tilbud av tjenester
i det regionale flyplassnettet. Videre
drift og investeringer er vurdert ut fra ulike krav til standard
i rutetilbudet og de tekniske/økonomiske utviklingsmuligheter
som foreligger for den enkelte flyplass. Hensynene
til de myndighetskrav som stilles til utforming og utstyr på flyplassene,
vil stå sentralt.

Jeg tar sikte på å komme
med framlegg for Stortinget om lufthavnstrukturen i april.

Jeg tar videre sikte på å legge
fram forslag til revidert budsjett for Luftfartsverket
for 2002 i en proposisjon i mai, i forbindelse med revidert nasjonalbudsjett.

Stortinget vil på denne bakgrunn ha
mulighet til å behandle de to framleggene samtidig.

 Som jeg sa i mitt svar, vil jeg komme tilbake
til Stortinget med denne saken i revidert budsjett, og da vil disse
ulike sidene bli belyst. Luftfartsverket
står til enhver tid ansvarlig for sin
egen økonomi, og i den grad de er nødt til å ta
tak i spesielle situasjoner, har de en viss frihet til det. Men
de store, prinsipielle spørsmålene vil bli lagt
fram for Stortinget, slik at Stortinget på en ordentlig
måte kan forholde seg til dette. Luftfartsverkets økonomi
er viktig, og det opptar meg mye i disse dager. Derfor er det også riktig
og viktig at vi får lagt fram denne saken på en
ordentlig måte for Stortinget.

 Det er viktig at Luftfartsverket
er i stand til å utøve sin funksjon
på en rasjonell og god måte, og at deres
tilbud skal være i tråd med det behovet
som er i forhold til den lufttrafikken som er der. Ikke
minst er sikkerhetsaspektet veldig viktig, og Luftfartsverket
er veldig klar over at jeg som samferdselsminister legger veldig
stor vekt på det. Så sikkerheten er viktigst i
denne situasjonen hvor økonomien er veldig stram, og det
er de kjørereglene som Luftfartsverket
opererer med akkurat nå. Og da synes jeg det er viktig
at Stortinget får forholde seg til den økonomiske
situasjonen som de står overfor, og som representanten
her er inne på.





                

 Statens vegvesen har som målsetting å sørge
for gode og sikre kjøreforhold til enhver tid.
Men samtidig er det klart at det vil være en utfordring å nå dette
målet 100 pst. i vårt langstrakte land med
svært skiftende værforhold.

Det er laget retningslinjer om akseptable friksjonsforhold
som alle vegkontor skal bruke. Strøstandarden
er i tillegg differensiert etter trafikkmengden på vegen.
Dette gjelder f.eks. den tiden som kan gå fra det er oppdaget glatte
veger, til vegene er strødd. For den laveste trafikkklassen
er tiltakstiden 4 timer. Disse retningslinjene ble gjort gjeldende
i 1999 og innebar en skjerping av tidligere krav med hensyn til
strøing av veger. På veger i og omkring våre
største byer legges det opp til at
det skal være mest mulig bar vegbane. På disse
vegene benyttes salt som spres ut før snøfall
og/eller etter temperaturendringer
som kan medføre isdannelse.

Haukelifjell blir strødd etter
den strengeste vintervegstandarden. Tiltakstiden er her 2 timer.

Det er beklagelig dersom vegbrukerne ikke
er fornøyd med den tjenesten Vegvesenet utfører.
Samtidig vil jeg peke på at enhver bilist har
ansvar for å sikre kjøringen. Spesielt
gjelder dette førere av tunge kjøretøy,
som skal ha kjettingutstyr tilgjengelig når de ferdes i
områder der det kan bli glatt. Alle
må være forberedt på at det
kan bli glatt på vegene i Vinter-Norge. Dette må påvirke
kjøremåten, og kjettinger må legges på i
tide. Jeg har nylig tatt initiativ overfor Vegdirektoratet
for å skjerpe innsatsen overfor utenlandske
vogntog som er dårlig skodd for norske vinterforhold.

Jeg er blitt gjort kjent med at Norges Lastebileier-Forbund
har henvendt seg til Vegdirektoratet, der en tar opp spørsmål
om vintertjenesten. Vegdirektoratet vil med bakgrunn i denne henvendelsen
vurdere mulige forbedringer. Jeg vil holde meg orientert om resultatet
av dette.

 Jeg har også hørt
disse innvendingene som er kommet fra Lastebileier-Forbundet. De
er oppfordret til å komme med en skriftlig henvendelse
til Vegdirektoratet om denne situasjonen som vi har hørt
om. Det er ikke kommet inn noen henvendelse om
det.

Det er likevel viktig å presisere
at trafikksikkerheten skal stå i høysetet. Derfor
er det viktig at Statens vegvesen følger opp retningslinjene
i forhold til hvordan man skal behandle vegbaner som er glatte.
Det har jeg tillit til at de gjør, og de vet at det er
trafikksikkerheten som er i fokus, samtidig som jeg vil understreke
at det er viktig å huske at enhver som ferdes på vegene,
det være seg om man er lastebilsjåfør eller
annen sjåfør, må ta de forholdsreglene
som gjelder.

 Nå er det selvfølgelig alltid
slik at det er ønskelig med mye større budsjetter
på alle felt, så også på dette
området. Budsjettene blir forelagt Stortinget, og slik
sett har Stortinget mulighet til å komme med innspill i
forhold til det. Jeg vil likevel også presisere
at vi har alle et ansvar i forhold til sikkerheten. Som
vegmyndighet har vi et ansvar som vi skal følge opp, på samme måte
som lastebileiere og sjåfører har et ansvar, når
det gjelder den siden av ansvaret.





                

 Når det gjelder dette spørsmålet,
vil det for det første ikke være
riktig av meg å gå inn på hva som skal
ligge inne i revidert budsjett, men jeg føler
at det er viktig å presisere en del ting når det
gjelder kollektivtransporten, og spesielt storbyproblematikken.

Det å gi folk i Oslo og
andre storbyområder et bedre kollektivtilbud
er et av mine viktigste mål
og en av mine viktigste ambisjoner
som samferdselsminister. Godt utbygd kollektivtransport gir mindre
utslipp og dermed renere luft. Det bidrar også til å redusere
støyproblemene og lette presset på arealene. Et
godt kollektivtilbud betyr mindre køer
og bedre framkommelighet for nærings- og nyttetransport
og demper behovet for nye vegprosjekter.

I statsbudsjettet for 2002 fikk Samarbeidsregjeringen gjennomslag
for 45 mill. kr ekstra til oppgradering
av linjenettet på T-banen i Oslo. Det er nær en
dobling av det statlige bidraget til T-banen i forhold til forrige
regjerings forslag. I tillegg bevilger vi ekstra midler
for å få ned prisene på kollektivtransport
for elever og studenter fra høsten av.

Jeg er også svært
opptatt av at storbyene skal få bedre mulighet
til å ha innvirkning på valg av transportløsninger
for sine innbyggere. Derfor har jeg invitert de største
byområdene i landet til prøveprosjekter hvor byene
skal få et større overordnet ansvar for samferdselssektoren,
med bl.a. muligheter til å se finansiering, drift og vedlikehold
i sammenheng. Dette kan bety at f.eks. veg- og kollektivsatsing
blir sett mer i sammenheng enn tilfellet er i dag. Ved at lokale
myndigheter får adgang til å se virkemiddelbruken
i sammenheng, styrkes mulighetene for at de reisende snarlig oppnår
bedring i tilbudet.

Dette er de første viktige
stegene for å styrke kollektivtransporten i Oslo-området.
Mitt og Regjeringens mål er å bedre
kapasiteten, øke frekvensen og på sikt redusere prisene.
Oppgradering av T-banen vil bidra til økt sikkerhet, punktlighet
og reisehastighet på T-banenettet. Jeg legger til grunn
at de midlene som staten bevilger til T-banen i Oslo, skal komme
i tillegg til, ikke som erstatning for Oslo
kommunes støtte til kollektivtransporten i Oslo. De ambisiøse
planene Byrådet i Oslo har lagt for å investere
stort i oppgradering av T-banen og ta igjen etterslepet, er meget
positive, og forplikter også staten til videre
innsats i et spleiselag.

Som representanten Sørensen kjenner
til, vil Regjeringen ta sikte på å legge fram
en egen stortingsmelding om kollektivtransport nå i vår.
Når det gjelder ytterligere utdyping av denne satsingen
på kollektivtransport, vil jeg vise til denne
stortingsmeldingen.

 Det er viktig å snakke sant, og det
er også viktig at jeg får lov til å understreke at
vi styrer etter Sem-erklæringen.

I forbindelse med det å snakke sant
vil jeg vise til at alle partier har
skyld i at situasjonen er slik som den er i Oslo. Også SV
har sittet i byråd i Oslo, uten at verken kapasitet,
punktlighet eller priser utviklet seg bedre
i den perioden. Men det er for så vidt irrelevant og ikke
så interessant å se
på nå. Det som er interessant å se
på, er hvordan vi kan satse videre, fordi det er et etterslep,
og det er store vedlikeholdsbehov som vi må gripe fatt
i. Staten er nå villig til å ta sin del og går
inn med store midler, og Oslo kommune gjør det
samme. Det er på tide. Den store regningen vi nå får,
skyldes at vi tidligere har tenkt altfor lite på de gode
kollektivløsningene for Oslo.

 Det som er viktig i forhold til pris i første
omgang, er at de med dårligst råd – i hvert
fall en gruppe av dem – skal få rabatter. Derfor
er vi opptatt av skoleungdom og studenter i første omgang.

For øvrig vil jeg vise til
at det har skjedd positive ting når det gjelder kollektivtransporten
i Oslo. Det har vært en vekst i kollektivtransporten, og
det er bra. Det er også slik, ifølge Oslo
Sporveier, at gjennomsnittsprisen for en påstigning på et
transportmiddel er 10 kr. Det betyr at den prisen i gjennomsnitt ikke
er så hårreisende høy. Men det er fortsatt
et mål for oss at vi skal bedre kollektivtransporten – punktlighet,
pålitelighet, frekvens – og så, når
vi da får det til, pris. Det nytter ikke å ha lave
priser hvis vi ikke har et tilbud som er godt.





                

 Det er først og fremst et statlig
ansvar å finansiere riksvegutbygging
i Norge. Behovet er imidlertid stort, og bompengefinansiering er blitt
en viktig tilleggsfinansiering for å få prosjekter
realisert raskere enn de ellers ville ha blitt. Jeg vil understreke
at bompengefinansiering av vegprosjekt oppstår på bakgrunn
av lokale initiativ, kommunale og fylkeskommunale vedtak. Det har
vært bred politisk enighet på riksplan om å stille
seg positiv til denne finansieringsformen på grunn av den
store og varige merverdien disse veganleggene har gitt folk og næringsliv
i aktuelle områder. Ulike former for trafikantbetaling
er heller ikke noe særnorsk fenomen, men en mye
brukt finansieringskilde i mange europeiske land.

I årene 1995–2000 har gjennomsnittlig
24 pst. av inntektene til bompengeselskapene gått
med til å dekke renteutgifter. Ved at man realiserer
prosjekter på et tidligere tidspunkt ved låneopptak,
oppnås en samfunnsøkonomisk nytte som kan være
betydelig, og som vil være en motpost til rentekostnader.
Selskap som ikke lånefinansierer, må benytte
seg av den direkte kontantstrømmen fra år til år,
og dermed blir anlegget satt i gang senere og får en senere
ferdigstilling. Også statlige bevilgninger har
en alternativ anvendelse som kan uttrykkes i form av en rentekostnad.

Analyser som har blitt gjort, viser at kostnadene
ved forsinkelser og køer i bomstasjonene er små.
I de store bompengeprosjektene, som f.eks. i Oslo, er andelen av brikke
med elektronisk billettering høy, slik at her er det ingen
køkostnader av betydning. Bompengeprosjekter uten elektronisk
billettering har som regel lave trafikktall,
slik at kø- og forsinkelseskostnadene også her
blir ubetydelige.

Oppsetting av en bomstasjon koster i størrelsesordenen
2,5–3 mill. kr for små bomstasjoner,
og opp i 20 mill. kr for store.

I perioden 1994–2000 har 10 pst.
av bompengeinntektene gått til drift og administrasjon.
Denne andelen har vist en synkende tendens siden tidlig på 1990-tallet.
Det er viktig at så mye som mulig av bompengeinntektene går
til å finansiere de aktuelle utbyggingsprosjektene.
Ineffektiv innkreving i form av høye drifts-
og administrasjonskostnader må unngås. Det er
viktig i årene fremover å se på tiltak
for å redusere kostnadene ytterligere, ved f.eks. å gjøre
nytte av ny teknologi.

Jeg vil også understreke
at det i denne sammenheng må tas hensyn til de samfunnsøkonomiske
kostnader som er forbundet med skattefinansiering. Skattefinansiering innebærer
et samfunnsøkonomisk effektivitetstap. Dette blir det tatt
hensyn til i nytte-kostnadsanalysene ved at den statlige finansieringen
multipliseres med en faktor på 1,2. Det er viktig å ha
dette med når en vurderer innkrevingskostnader ved bompengefinansiering.

 Ja, jeg mener at dette er en rimelig
enkel måte å gjøre det på,
og det viser da at finansieringsmetoden isolert sett muligens er
minst like god som den med skattefinansiering.

Så er det slik at det aldri
har vært intensjonen at rent fiskale avgifter skal øremerkes.
Det å øremerke avgifter på bilhold og
bilbruk til samferdsel, transport eller for den saks skyld
vegsektoren, har aldri vært en politikk vi har
ført her i landet. Derfor mener jeg at bompengefinansiering
er et bra supplement i forhold til den ordinære
statsfinansieringen av bygging av veger her i landet.

 Jeg finner grunn til å understreke
at vi ser bompengefinansieringsprosjekter uavhengig av skatte- og
avgiftspolitikken når det gjelder bruk og eie av bil. Det
er selvfølgelig et interessant tema å drøfte,
men det vil ikke bli koblet prinsipielt med de enkelte
bompengeprosjekter.





                

 På oppdrag fra Samferdselsdepartementet
i september 2001 startet Vegdirektoratet et utredningsarbeid om
prinsipper for klassifisering av vegnettet. Dette er omtalt i St.prp.
nr. 1 for 2001-2002. Vegdirektoratets rapport «Ny klassifisering
av offentlig vegnett» er sendt på høring
bl.a. til landets fylkeskommuner og kommuner, med høringsfrist
15. april. Her gjennomgås det prinsipielle grunnlaget for
eventuell todeling av vegnettet. En drøfting
av fordeler og ulemper ved et todelt vegnett er sentralt
i denne gjennomgangen. Det har også vært
naturlig å inkludere en vurdering av framtidig stamvegnett
i arbeidet med klassifisering av vegnettet.

Regjeringen tar sikte på å forelegge
en prinsipiell gjennomgang av spørsmålet om todeling
av vegnettet for Stortinget våren 2002. Dette vil ta utgangspunkt
i bl.a. Vegdirektoratets utredningsarbeid og innkomne høringsuttalelser.
Regjeringen vil da tilkjennegi sin holdning i saken.

 De problemstillingene som her reises, er aktuelle,
og jeg syns det er høyst naturlig å ta
dem med i de vurderingene som Regjeringen vil legge fram for Stortinget.
Det er vanskelig for meg å kommentere
disse nå, for det vil være naturlig å ta
dem inn i framlegget til Stortinget. Så jeg ber om forståelse for
det.

 Dette vil måtte tas opp i denne meldingen.
Jeg kan ikke her og nå gå inn på realitetene,
idet det pågår en prosess. Nå har vi
fått innspill fra Vegdirektoratet, og vi venter på innspill
i høringsrunden. Det vil være naturlig
for oss og for meg å gå gjennom dem på en
ordentlig måte før vi legger fram meldingen.
Jeg legger da til grunn at problemstillingen som er reist her nå,
naturlig vil inngå i dette.





                

 Innledningsvis vil jeg vise til at
det er min oppgave å sikre rammevilkår innen transportsektoren
som fører til en transportfordeling mellom transportmidlene
som er til det beste for samfunnet som helhet.

I tråd med St.meld. nr. 48 for 2000-2001,
Om NSB BAs virksomhet 2001-2003, ble NSBs godsvirksomhet fra 1.
januar 2002 overført til selskapet CargoNet AS, hvor NSB
BA eier 55 pst. av aksjene og den
svenske godsoperatøren Green Cargo
AB står som eier av 45 pst. av aksjene. Selskapet ønsker å satse
på kombinerte transporter.

CargoNet AS har startet et tilbud for kombinerte transporter mellom
Alnabru i Oslo og Skien. Grunnlaget for disse transportene
er volumer som kommer inn sjøveien til Europa-Terminalen
Brevik, og det arbeides nå med elektrifisering og tilpasning
slik at terminalen betjenes direkte med containertog. Jeg har fått
opplyst at selskapet arbeider med å finne løsninger
for de ulike transportbrukerne basert på containertransport
med betjening ut fra Europa-Terminalen. Dette gjøres i
dialog med transportbrukerne og ulike samarbeidspartnere
slik at hele transporten kan gå i kombinerte
opplegg, noe som er mer fleksibelt og mer effektivt for alle
parter enn konvensjonell jernbane på gammelmåten – for å si
det sånn. Det forventes at denne endringen vil kunne skje
fra 1. april i år.

Målet for CargoNet er å kapre
nye godskunder til toget – ikke bare
på strekningen Oslo–Skien, men at det også skal
gi ringvirkninger til andre strekninger. CargoNets erfaring
er at når toget greier å kapre godset ved innførsel
til Norge, er det stor sannsynlighet for at også den
videre transporten, som i dette tilfellet vil være
ut fra Alnabru, vil gå med tog.

Jeg tror en slik helhetlig strategi er riktig
for å nå målet om å få mer
av godstransporten over fra veg til bane.

 Det er helt riktig at vi ønsker å ha
en offensiv miljøpolitikk, hvor også jernbanen spiller
en vesentlig rolle. Derfor er det viktig i den posisjonen jeg har,
at jeg kan legge til rette for at det gis muligheter for det gjennom
de generelle rammevilkårene.

Jeg ser meget positivt på at CargoNet
er innstilt på å kapre nye godskunder. Derfor
ser jeg med interesse på at de er opptatt av å finne gode
løsninger for dem som har disse behovene i det området
vi nå snakker om, og at disse oppgavene kan løses
via jernbanen. Det vil selvfølgelig være ønskelig
ut fra et større perspektiv. Samtidig må jeg gi
CargoNet frihet til å løse sine
spesielle utfordringer så fleksibelt som de kan.

