 De lufthavnene som ble valgt ut til å være
med i en prøveordning fra 1. januar 2003, hadde på dette
tidspunktet for det første nesten ingen internasjonal
trafikk, og de hadde ledig kapasitet. Utvalget ble gjort for å skape
ny trafikk og nye inntekter uten merkbar risiko for reduserte totale
inntekter som følge av at rabattordningen også måtte
omfatte eksisterende trafikk. Departementet har lagt vesentlig vekt
på at rabattordningen skal være åpen
og ikke-diskriminerende, slik at alle flyselskaper har
samme mulighet til å benytte seg av den. Ved valget av
lufthavner ble det også lagt til grunn at rabatt
på startavgiften var nødvendig for å kunne øke
trafikkvolumet.

Da ordningen ble vedtatt, var det en forutsetning
at den var en prøveordning som skulle evalueres etter
en tid. Men med de begrensede erfaringene vi har med ordningen så langt,
er det etter mitt syn nødvendig å la
prøveordningen virke i alle fall fram til og
med 2005 før det er mulig å trekke klare konklusjoner.
Jeg nevner for ordens skyld at alle selskaper som etablerer
en ny rute fra Avinors flyplasser i dag, har unntak fra
startavgiften i to år. Det er først når
denne toårsperioden er utløpt, at 90 pst.-rabatten
har selvstendig betydning. Av samme grunn er det pr. i dag ingen
selskaper som formelt sett nyter godt av 90 pst.-ordningen.
Når det er sagt, mener jeg det er naturlig at
en ved den endelige evalueringen av ordningen undersøker
de virkningene rabattordningen har hatt på trafikken ved
naboflyplasser som ikke er omfattet av ordningen.

 Som jeg sa i mitt svar, er det slik at alle
selskap som etablerer nye ruter fra Avinors lufthavner i dag, har
unntak fra startavgiften i to år. Det betyr, som jeg sa,
at først når denne toårsperioden er utløpt,
vil man starte på erfaringen med 90 pst. rabatt. Når
man startet denne ordningen fra 1. januar 2003, vil det i praksis
si at vi ikke har erfaring med den verken i 2003 eller
i 2004, men vi begynner å få erfaring i 2005. Det
gir ingen mening å foreta noen evaluering
av et system som i praksis ikke har noen effekt
før i 2005. Vi må ta evalueringen når
ordningen har begynt å gi effekt.

 Muligheten til å etablere
seg ligger der i dag. To år uten denne type avgift
vil jeg si gir en god mulighet til å etablere
seg, og vi vet ikke om de rutene eksisterer om to år.
Jeg mener at den ordningen som Avinor har i dag, gir en
meget god anledning for nye ruter til å etablere
seg, det være seg på Vigra eller på andre
flyplasser.

Avslutningsvis: Vi kan ikke evaluere
et system som i praksis ikke er iverksatt, før
om godt og vel et år. Derfor kan ikke evalueringen
skje før godt ut i 2005. Jeg vil selvfølgelig ønske
flere selskap velkommen til norske flyplasser, også på Vigra.





                

