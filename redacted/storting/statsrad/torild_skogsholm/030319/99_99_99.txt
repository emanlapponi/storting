 Planer for bygging av ny forbindelse over Sarpsfossen
har først og fremst vært begrunnet ut fra kapasitetsmessige
begrensninger, og ikke ut fra tilstanden på eksisterende
bruer. Det er imidlertid et faktum at bruene er gamle, og at forbindelsen over
tid også trenger fornyelse av den grunn. De senere årene
har bruene vært gjenstand for jevnlig ettersyn fra Statens
vegvesens side, og i løpet av sommeren vil det bli satt
opp rekkverk mellom kjørebane og fortau.
I tillegg er det planlagt å gjennomføre forsterkningsarbeider i
løpet av 2004. Når disse arbeidene er gjennomført,
mener Statens vegvesen at det ikke er grunn
til noen umiddelbar bekymring for sikkerheten.

Ny Sarpsbru er ikke prioritert innenfor
tildelte planrammer til Østfold for perioden 2002–2011.
Rammene for neste planperiode må Regjeringen komme tilbake
til i forbindelse med Nasjonal transportplan
for perioden 2006–2015, som etter planen legges
fram for Stortinget tidlig i 2004.

Jeg vil i den forbindelse vise til
at Stortinget ved behandlingen av St.meld. nr. 31 for 2000-2001
om oppgavefordelingen mellom stat, fylkeskommune og kommune,
sluttet seg til at fylkeskommunen skal ha avgjørende innflytelse
på prioriteringene innenfor fylkesfordelt
ramme til riksveginvesteringer innenfor føringer
fastlagt av Stortinget og Samferdselsdepartementet.

 Det er vel rimelig kjent at jeg er opptatt
av sikkerheten, også på bruene. Det
er derfor vi foretar jevnlige analyser av tilstanden til f.eks. disse
bruene det er snakk om her. Det har Statens vegvesen gjort, og de
tiltak som man nå har bestemt seg for å gjennomføre,
bygger nettopp på de analysene som Statens vegvesen
har gjort.

Som jeg sa i mitt svar, har man kommet til
at det er noen tiltak som kan gjennomføres, og etter
at de er gjennomført, er det ingen grunn til umiddelbart å mene
at sikkerheten er i fare. Det er helt vesentlig i alt vårt
arbeid at sikkerheten ivaretas på en forsvarlig måte – så også på denne
brua.

 Jeg har nettopp snakket om de forsterkningene
som man har tenkt å gjøre på brua. Forsterkningene
har man tenkt å gjøre nettopp fordi man
skal gjøre den sikrere. Det er tiltak som vi gjennomfører
fordi sikkerheten skal opp, og jeg har tillit til at de analysene
Vegvesenet gjør, er riktige.

Jeg vil også understreke
at jeg ikke har tatt initiativ til noen
bompengefinansieringsløsning av noen enkeltprosjekter
i dette land. Det har jeg ikke gjort hittil, og det har jeg ikke
tenkt å gjøre framover heller. Om slike
initiativ kommer lokalt, får vi se
på det, men jeg har ikke tenkt å foreslå det.





                

 For meg er det en målsetting å få mer
godstransport over på jernbane. Derfor har
jeg fokusert på rammevilkårene for denne transportgrenen.
Rammevilkårene for jernbanen vil være et viktig tema
i den kommende Nasjonal transportplan for 2006–2015,
som legges fram i vårsesjonen 2004. Som en del av dette
arbeidet ser Samferdselsdepartementet nå nærmere på sammenhengen mellom
eksterne kostnader og avgifter for de ulike transportgrenene.

Videre kan det nevnes at CargoNet AS kontinuerlig jobber
med å effektivisere driften for å kunne være
konkurransedyktig i forhold til biltransport når det gjelder frakt
av gods. Selv om konkurransekraften til CargoNet er størst
innen containerfrakt og kombinerte transporter av store
volum over lengre avstander, har selskapet etablert
Systemtog, som inkluderer frakt av tømmer som et eget satsingsområde.
Rørosbanen er av stor betydning for frakt av tømmer
og flis. CargoNet frakter om lag 700 000 –800 000 kubikk
tømmer og 150 000–200 000 kubikk flis
pr. år. Store deler av denne transporten går på Rørosbanen,
siden de som selger tømmer og flis, holder til langs denne
banestrekningen. CargoNet har til bestilling nye vogner for tømmer-
og flistransport, og selskapet er i forhandlinger med kundene angående
kontraktsmessige forhold før endelig
bestilling besluttes.

Jeg kan for øvrig nevne at det norske
jernbanenettet fra og med 15. mars i år er åpnet
for jernbaneforetak med norsk tillatelse som ønsker å drive
innenlandsk godstransport. Dette går lenger enn
det EU krever, da det kun åpner for konkurranse
på internasjonal godstransport på det såkalte
TERFN-nettet, Trans European Rail Freight Network. Økt konkurranse
om godstransport på jernbanenettet
i Norge er et viktig virkemiddel både
for å styrke jernbane som transportmiddel gjennom økt
effektivitet og for en bedre utnyttelse av ledig kapasitet
på dagens jernbanenett.

 Det er helt riktig at det er viktig når
vi har infrastrukturen liggende der, at vi evner å bruke
den effektivt, ikke minst på godstransportsiden.
Dette har flere årsaker, ikke minst hensynet
til miljøet og hensynet til sikkerheten på de
vegene som vil være alternativet.

Rammebetingelsene vi legger på området,
er viktige. Jeg kan nevne ett eksempel. For en tid siden var spørsmålet oppe
om vi skulle gjøre det lovlig å kjøre
med 25 m lange vogntog på norske veger.
Det bestemte vi oss for ikke å gjøre.
Det motsatte ville ha vært en avgjørelse som ville
kunne hatt betydning for tømmertransporten og ville vært
til nytte for dem som ønsket å ha tømmertransport
på veg framfor på jernbane. Det at vi gikk inn
og besluttet det, skulle gjøre det mer gunstig å kjøre
tømmer på tog framfor på veg. Og som
jeg nevnte i svaret mitt: CargoNet jobber med dette området,
for også de ser at her ligger det et potensial.

 Vi har allerede, som jeg nevnte, tatt grep
i forhold til dette. Vi har åpnet for konkurranse
på området godstransport, som gjør det
mulig for andre enn CargoNet å utføre
transporter på denne jernbaneinfrastrukturen som vi har.
Det er noe vi allerede har åpnet for.

Jeg nevnte dette med lange vogntog som vi allerede har
tatt en beslutning om, og ikke minst at CargoNet er opptatt
av å prøve å finne ytterligere løsninger
her. Det betyr at det skjer mye på dette området,
som jeg selvfølgelig ønsker å stimulere
til i den grad jeg kan.

Nå kan jeg selvfølgelig ikke
diktere alle som jobber i bransjen, om at de skal velge å kjøre
tog framfor å kjøre biler på veg, men
jeg skal gjøre det som er mulig for meg, for at vi skal
legge til rette for det. Jeg mener vi er på veg
dit nå.





                

 Aller, aller først har jeg veldig
lyst til å gi en stor honnør til det engasjementet man
har i Sogn og Fjordane for trafikksikkerhet. Det bør være
et godt eksempel for mange andre fylker.

«Trygt heim for ein 50-lapp» i
Sogn og Fjordane er et trafikksikkerhetstiltak som skjer i regi
av og finansieres av fylkeskommunen. Tiltaket er et prosjekt rettet
mot ungdom i fylket og har som målsetting å gi
ungdom på veg hjem fra tettstedene et trygt kollektivt
transportalternativ. Statens vegvesen har vært med på å initiere
og planlegge tiltaket.

Jeg er positiv til det initiativet som fylkeskommunen
i Sogn og Fjordane har tatt. I tillegg til at tiltaket vil kunne ha
en sikkerhetsgevinst, har jeg tro på at det kan være med
og gi ungdommen gode vaner i forhold til bruk av kollektive
reisemiddel. Sogn og Fjordane fylkeskommune presenterte dette og
andre lokale initiativ på trafikksikkerhetsområdet
for Samferdselsdepartementet og Vegdirektoratet på et eget møte
7. mai 2002. Det ble da enighet om at Vegdirektoratet skal
påta seg ansvar og kostnader ved å evaluere
tiltaket. Ut fra resultatene av denne evalueringen vil jeg i samråd
med Vegdirektoratet vurdere hvordan vi kan bidra til oppfølging
av tiltaket i større målestokk. Dersom andre
fylker eller kommuner på eget initiativ
vil innføre tilbudet før denne evalueringen er
gjennomført, er det selvsagt ingenting i vegen for det.
Og jeg ser meget positivt på det.

Med fjorårets tragiske russebilulykker
i minne har jeg sett det som svært viktig å styrke
tiltak som kan forhindre at slike hendelser gjentar seg. Når
det gjelder tiltak mot russebilulykker, vil det i år bli
satt i verk en rekke nye tiltak for å hindre
alvorlige ulykker, bl.a.:

gratis kontroll av russebiler ved alle
trafikkstasjonene til Statens vegvesen

kveldsåpne trafikkstasjoner for kontroll av russebiler

frivillig oblatordning for sikkerhetsgodkjenning av russebiler

bedre informasjon om hva som bør gjøres,
og hva som er tillatt når det gjelder ombygging og innredning
i kjøretøyene

hyppige kontroller på vegene i russetiden

høringsforslag om krav til bilbelter i alle
seter i biler som ombygges til russebiler

For at tiltakene skal være
effektive, kreves det samarbeid mellom
skolene og berørte etater som politiet
og Statens vegvesen. I et slikt samarbeid må selvsagt
russens tillitsvalgte og den enkelte russ trekkes inn. Jeg vil ta initiativ
til et nært samarbeid med skolemyndighetene om
dette i tiden framover.

 Det er ikke tvil om at informasjon
betyr mye. Ungdommen blir stadig ny. Altså: De som er russ
i år, er ikke de som er russ neste år. Slik
vil det være hele tiden. Så det
er fryktelig viktig at vi er aktive på informasjonssiden.
Derfor legger vi opp til at Statens vegvesen, når vi nå først
innfører en konkret aktivitet i forhold til både
russebiler og russ og ungdom som er berørt her, kommer
til å fortsette med det. Vi ser også at noen
skoler griper begjærlig fatt i dette. Noen ser
poenget med at en på videregående
skoler har en unik sjanse til å nå 16–19-åringene.
Engasjementet på de ulike skolene varierer en del. Det
jeg ønsker, er at det skal skapes et stort engasjement
overalt. Det finnes eksempler på videregående
skoler som har gjort en fenomenal innsats, bl.a. Valdres vidaregåande
skule, hvor man har fått et engasjement blant ungdommen.
Det er det vi trenger, like mye som vi trenger påbud
og regler.

 Jeg tror det er rimelig stor enighet mellom
oss om at engasjement i forhold til trafikksikkerhet er viktig, også blant
ungdom, både fordi ungdom er en utsatt gruppe
i forhold til ulykkesstatistikken og fordi det vil være
med på å skape holdninger for resten av et langt
liv. Derfor er dette viktig. Det er nå mulig for meg å legge
føringer på hvilken måte f.eks.
Statens vegvesen skal håndtere denne type problematikk.
De føringene legger vi nå, og det har vi tenkt å videreføre.

Så ønsker vi selvfølgelig
et stort engasjement både fra skolesiden og den
fylkeskommunale siden. Der gir jeg gjerne – og det har
jeg gjort i mange omganger – sterke signaler om hva jeg ønsker.
Så er det opp til fylkeskommunen hvordan man velger å prioritere både
midler og innsats ellers.

Avslutningsvis vil jeg igjen gi stor honnør
til Sogn og Fjordane for den innsatsen de har gjort.





                

