 Jeg legger til grunn at Posten, så langt
det lar seg gjøre, skal likebehandle sine kunder
over hele landet. Dette framgår også av
den konsesjonen som staten har gitt Posten.

Jeg er opptatt av at kravene til service og
kvalitet skal oppfylles uavhengig av de omorganiseringer som gjennomføres
i selskapet, og jeg ser det som en forutsetning at den nye terminalstrukturen
bidrar til å sikre god kvalitet på posttjenestene også i
distriktene. Posten har opplyst at framsendingskvaliteten for brevpost
samlet for hele landet vil forbedres som følge
av omleggingen. Dette ser jeg på som svært positivt.
Jeg vil for øvrig minne om at staten årlig kjøper
posttjenester av Posten for ca. 300 mill. kr, hovedsakelig
for å sikre et likeverdig posttilbud i hele landet.

Jeg er imidlertid bekymret for utviklingen
i Finnmark og forventer at Posten, i tråd med konsesjonens
krav om likeverdige tilbud over hele landet, legger vekt
på å sikre at framsendingstiden i Finnmark blir
best mulig. Post- og teletilsynet, som fører tilsyn med
at kravene i konsesjonen etterkommes, har nå bedt Posten
om å gi ytterligere opplysninger om saken. Jeg har i den
forbindelse pålagt Posten å imøtekomme
Post- og teletilsynets krav om å gi opplysninger knyttet
til framføringstider for prioritert brevpost til og innen
Finnmark. Konsesjonen stiller krav om at 85 pst. av a-posten skal være
framme dagen etter innlevering på landsbasis.
I konsesjonens punkt 1.3 stilles det også krav
om at posttilbudet skal være likeverdig. Når
nærmere analyse fra Post- og teletilsynet
foreligger, vil det bli foretatt en nærmere vurdering av
hvordan saken skal følges opp videre.

 Den omleggingen som Posten nå planlegger,
er ikke ment for å forverre situasjonen, men
for å forbedre situasjonen. Jeg har lyst til å minne
om at vi totalt sett – for å gi et bilde av hvordan Posten
faktisk fungerer pr. i dag – har en bedre service
og en bedre kvalitet på Postens tjenester enn 

noen gang

 før. Det er slik at
på landsbasis er nesten 90 pst. av a-posten framme
dagen etterpå. Det er et godt resultat på landsbasis.
Men reaksjoner fra Finnmark viser
at der er situasjonen ikke slik. Det har vi sagt at vi
vil se nærmere på. Vi stiller krav. Og jeg vil
som eier stille krav til Posten, slik at den skal drive
mest mulig effektivt, bl.a. for at distriktene skal få dra
nytte av det. Den terminalstrukturendringen som man gjennomgår
nå i Posten, er et ledd i å gjøre produksjonen
av tjenestene i Posten mer effektiv.

 Hvis det er riktig at bare 40 pst.
av posten til Finnmark når fram over natten, synes jeg
det er et veldig lavt tall. Det er et langt sprik mellom
40 pst. og 85 pst. Vi kan ikke ha 85 pst.
som krav over alt, for det er en stor utfordring å transportere over hele
landet, uansett hvilken kommunikasjonsform vi snakker om. Men vi
kan ikke ha et sprik som er altfor stort når
det gjelder framsendingstid.

Det er også andre
ting vi er opptatt av, og det er hvilken forutsigbarhet som ligger
her. Hvis posten ikke er framme over natten, vet vi da
at den er framme etter to døgn? Det er også et
viktig element for dem som driver næringsliv eller
hva det måtte være i Finnmark. Forutsigbarhet
er et viktig nøkkelord.

Når det gjelder forholdet til endringer
i terminalstrukturen: Jeg setter krav til kvalitet, og da utfordrer
jeg Posten på å finne den beste måten å organisere
dette på slik at man kan yte den beste kvalitet også i
Finnmark.





                

 CargoNet vil i framtiden satse på kombinerte
transporter. Dette omfatter transport av containere, vekselflak
og semitrailere. Denne typen transporter over lange avstander utnytter
jernbanens komparative fortrinn og kan legge grunnlaget for en betydelig
godstransport på jernbane også i
framtiden. Jeg mener dette er en viktig strukturell tilpasning.
Denne strategien ble fastlagt bl.a. ved stortingsbehandlingen av St.meld.
nr. 48 for 2000-2001, Om NSB BAs virksomhet 2001–2003.
Dette er også sammenfallende med den strategi
EU legger opp til i forhold til godstransport
på jernbane.

CargoNet har hatt stor suksess med satsingen
på kombinerte transporter mellom terminaler plassert
i nærheten av større by-, nærings- og
regionsentre. I løpet av de siste ti årene har
CargoNets frakt av containere økt fra om lag 90 000
til om lag 300 000. Så langt i 2003 har CargoNet økt sine
kombinerte transporter med 7 pst.

En rekke godskunder som tidligere har benyttet
seg av CargoNets tradisjonelle vognlasttilbud, har tatt i bruk kombinerte
transporter, hvor containere først fraktes med semitrailere,
for så å fraktes videre med jernbanen. Ifølge CargoNet
opplever de fleste godskundene en mer effektiv logistikk ved overgang
til kombinerte transportløsninger.

Innenfor kombinerte transporter
finnes det effektive godstransportløsninger for de aller
fleste formål. Dette gjelder også frakt
av tankcontainere som bl.a. kan transportere flytende kalk. Etter
det jeg har fått opplyst, har CargoNet lagt fram flere
forslag til transportløsninger for Hustadmarmor og har
tro på at de vil kunne komme fram til gode løsninger både
på kort og på lengre sikt. Dette er imidlertid
forretningsmessige forhold som må løses mellom
CargoNet og berørte kunder.

Avslutningsvis vil jeg nevne at det fra og
med 15. mars i år ble åpnet for konkurranse
innenfor godstransport på hele
det norske jernbanenettet. Dette muliggjør en
fortsatt vognlastdrift i Norge dersom andre
godstransportører finner det lønnsomt og ønsker å satse
på en slik virksomhet.

 Raumabanens framtid er avhengig av mange faktorer,
bl.a. av at den blir brukt både når
det gjelder gods- og persontransport.

Jeg vil minne om at i forslaget til statsbudsjett
for 2004 ligger det inne et forslag om investering i et
nytt togkommunikasjonssystem, GSMR, bla. på Raumabanen.
Her planlegger vi å bruke betydelige midler,
og det bør være et rimelig sterkt signal om at
vi legger opp til at Raumabanen både har en framtid
og skal brukes.

