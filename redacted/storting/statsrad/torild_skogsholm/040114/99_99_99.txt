 Ved behandlingen av budsjettet for 2002 gjorde
Stortinget vedtak om å be Regjeringen legge til rette for
konkurranseutsetting av riksvegferjedriften. Konkurranseutsetting
av riksvegferjedriften var inntil 1. januar 2003 regulert
av samferdselsloven. Denne loven åpnet kun for
en prøveordning av anbud på ferjer i riksvegnettet.
Prøveordningen omfattet totalt seks samband, hvorav to
i Møre og Romsdal. For bl.a. å kunne åpne
for en generell bruk av konkurranse
i riksvegferjedriften utarbeidet Samferdselsdepartementet forslag
til ny yrkestransportlov som erstattet den tidligere samferdselsloven.
Loven trådte i kraft 1. januar 2003.

Hensikten med konkurranseutsetting av riksvegferjedriften
er å få mer ut av de samlede ressursene som benyttes
i ferjedriften. Statens vegvesen som er delegert løyvemyndigheten
for ferjer i riksvegnettet, har igangsatt prosessen med konkurranseutsetting
av ferjedriften i riksvegnettet. Målsettingen til Vegdirektoratet
er tilnærmet full konkurranse
i løpet av sju til ti år. Tempoet i anbudsutsettingen
vil bli vurdert nærmere også av departementet,
basert på de erfaringene man vinner.

Vegdirektoratet besluttet i november 2003 å konkurranseutsette
fem riksvegferjesamband. To av de fem sambandene representerte en
utlysning på nytt av eksisterende anbudssamband.

Vegdirektoratet har prioritert konkurranseutsettingen på samband
med behov for ny kapasitet. Dernest er det fokusert på at
ferjesamband med ferjer som er anskaffet gjennom rammetilskuddsordningen
i løpet av de siste årene, konkurranseutsettes.
De to nye sambandene som skal konkurranseutsettes i Møre
og Romsdal, faller begge inn under disse kategoriene.

Ferjene er til for trafikantene, og trafikantene
i landets største ferjefylke, Møre
og Romsdal, er mer avhengig enn de fleste av et tilfredsstillende
rutetilbud. Erfaringene med prøveanbudene i fylket viser
at trafikantene har fått et forbedret ferjemateriell og
et godt rutetilbud.

 Det er riktig at vi ut fra hensynet bl.a. til miljø og
utslipp fra ferjesektoren har jobbet for å få inn
gassferjer i ferjesamband i Norge. I den prosessen vil det være
to ledd hvor man kan se på konkurranse. Det første
leddet går på hvilken operatør som skal
ha ansvaret for å betjene det aktuelle ferjesambandet.
Det andre leddet går på anskaffelsen
til det enkelte rederi, hvem som eventuelt skal bygge
nye ferjer, og da gassferjer.

Når det gjelder om det skal være
et FoU-prosjekt, vil det være en beslutning som
det rederi som får oppdraget, vil være
avgjørende myndighet i forhold til.

 Hvor lang tid det vil ta, vil vi få vite
når vi ser hvilke aktører som kommer på banen
og er interessert i dette oppdraget,
og hvor raskt disse aktørene eventuelt klarer å få kontrakter
med dem som skal bygge ferjene. Så det spørsmålet
kan vi ikke svare på før vi har satt
i gang selve utlysingen.





                

 Riksveg 25 var tidligere knyttet til det svenske
riksvegnettet via såkalte länsväger.
For noen år siden ble imidlertid Rv 71 på svensk side
forlenget til riksgrensen, slik at den sammen med Rv 25
nå danner en mellomriksveg. Ved endringen til riksveg ble
en del vegvisningsskilt på den tidligere länsvägen
skiftet ut, og på de nye skiltene ble de tidligere lokale
mål Østby og Trysil erstattet med Hamar.

På norsk side skiltes det
fra riksgrensen fremdeles mot Østby og Trysil. Det er derfor i dag ikke
konsekvent skilting for trafikken fra Sverige til Norge.

Statens vegvesen, Hedmark vegkontor, tok i
desember 2002 opp dette spørsmålet med det svenske
Vägverket, og anmodet om at vegvisningen fra Sälen
til riksgrensen ble supplert med skilting til Trysil. Vegkontoret
har så langt ikke mottatt skriftlig svar fra
Vägverket, men ved muntlig kontakt forrige uke
ble det lovet et snarlig svar.

Jeg vil sørge for at saken blir fulgt
opp overfor svenske vegmyndigheter med tanke på å få en
tilfredsstillende samordning av vegvisningen
på strekningen.

 Jeg har som samferdselsminister engasjert meg
sterkt i å sikre raskere utbygging av nettopp
E6 gjennom Østfold. Det er nødvendig spesielt
ut fra trafikksikkerhetshensyn, men også ut fra den
store betydningen vegen har for næringslivet over hele
landet. Derfor la Regjeringen våren 2002 i St.prp. nr.
68 for 2001-2002 fram planer for forsert framdrift av utbyggingen
av E6 gjennom Østfold, noe Stortinget sluttet seg til.

Dermed kan det tas sikte på at E6
gjennom Østfold og videre fram til Oslo skal stå ferdig
som sammenhengende motorveg i løpet av 2009. Vesentlige
deler av strekningen, dvs. fra riksgrensen til Svingenskogen og
fra Åsgård til Akershus–Østfold grense, vil stå ferdig
allerede i 2005, og Regjeringen har i statsbudsjettet for 2004 avsatt nok
midler til å sikre en slik framdrift.

Jeg er i utgangspunktet også positiv
til at det arbeides lokalt med muligheten for tidligere ferdigstillelse
av E6 gjennom Østfold enn 2009, og har bedt Vegdirektoratet vurdere
disse planene nærmere. Det må imidlertid tas hensyn
til at forsert utbygging av E6 ikke går på bekostning
av utbyggingen av E18 gjennom Østfold. Regjeringen vil komme tilbake
til opplegget for videre framdrift av E6-utbyggingen gjennom Østfold
i stortingsmeldingen om Nasjonal transportplan
2006-2015, som legges fram i vårsesjonen 2004.

I mellomtiden gjennomføres det tiltak
på eksisterende E6 i Østfold. Blant annet er vinterdriften
gitt høy prioritet. Det er satt opp vegbelysning langs
E6 fra Akershus grense til Sarpsborg, fartsgrensene er nedsatt,
og det gjennomføres økt trafikkovervåkning
og fartskontroll.

Politiet og Statens vegvesen
Østfold distrikt la i november 2003 fram en rapport som
beskriver forslag til ytterligere trafikksikkerhetstiltak på eksisterende
E6. Som viktigste fysiske tiltak er det i rapporten
foreslått midlertidige midtdelere på strekningen
Åsgård–Lekevold, ca. 11 km, og Ingedal–Svingenskogen,
ca. 6,5 km. Kostnadene er foreløpig anslått til
om lag 60 mill. kr.

Departementet vil komme tilbake til saken etter
at Nasjonal transportplan 2006-2015 er behandlet
i Stortinget, og etter at Vegdirektoratet har kartlagt
effekten av allerede igangsatte tiltak. Eventuell bygging
av midtdelere på E6 i Østfold vil bli behandlet i statsbudsjettet
for 2005. Dette tiltaket vil uansett bare være
en mulig midlertidig løsning i påvente av utbygging
av firefeltsveg på hele strekningen.

 Jeg er veldig enig i at det er behov for at
vi gjennomfører tiltak for å få antallet skadde
og drepte ned. Det totale antallet drepte i Norge ligger
på rundt 300 i året, og det er altfor høyt,
det kan vi ikke leve med, og disse vegene i
Østfold er av de vegene som er belastet i så måte.
Det er nettopp det som er bakgrunnen for at vi har forsert
utbyggingen av E6 spesielt, og at vi også har
et høyt tempo når det gjelder E18. Vi har
nå satt i gang tiltak nettopp for å få ned
antall ulykker på disse vegene. Det har jeg tro på vil
kunne hjelpe. Vi vet også at midtdelere har en
positiv effekt, men jeg er også opptatt av at
vi skal kunne finne de mest effektive tiltakene for å redusere
antall ulykker. Vi har dessverre også flere
veger i landet som har en liknende ulykkesfrekvens.

 På den vegen vi snakker om nå,
foregår det stor aktivitet. Bit for bit blir ferdig som
firefeltsmotorveg. Det skjer forbedringer hele
tiden. Vi har dessverre andre veger
hvor vi ikke har satt i gang tilsvarende utbedringsarbeider.
Rett før jul hadde vi f.eks. tragiske hendelser på E6
sør for Lillehammer, med en dramatisk økning i
antallet drepte, og det var et altfor høyt tall
på én måned.

De konkrete utfordringene vi står
overfor, kan variere fra sted til sted, fra
måned til måned, fra år til år.
Vi må sørge for at vi har en høy trafikksikkerhet
overalt, vi kan ikke bygge midtdelere etter
hvert som trafikkulykkesbildet endrer seg. Vi må hele
tiden prøve å finne de mest effektive
tiltakene for å løse denne utfordringen.
E6 i Østfold står også høyt
på listen for tiltak her nå.





                

 Ved etableringen av Mesta AS ble Statens vegvesens
produksjonsvirksomhets eiendeler og forpliktelser i hovedsak overført
til det nye selskapet. Disse verdiene er reflektert i selskapets åpningsbalanse.
Eiendelenes verdi er medregnet i egenkapitalen som staten som eier
stiller et avkastningskrav til.

Mesta er et eget rettssubjekt og er ikke
underlagt Instruks om avhending av fast eiendom som tilhører
staten og overføring av fast eiendom mellom
statsinstitusjoner. Mesta er et aksjeselskap med samme krav til
forretningsmessig drift som andre aktører i markedet.
Det vil være opp til selskapet hvordan de avhender sine
vegstasjoner og sitt utstyr. Samferdselsdepartementet vil imidlertid som eier
følge med på selskapets disponeringer, og selskapets
samlede resultater vil selvsagt være viktig i grunnlaget
for eierskapspolitikken, herunder spørsmål om
utbytte fra selskapet.

 Det spørsmålet som reises
her, gjelder et ansvarsområde
som ligger under ledelsen i Mesta, og som styret har et ansvar for å påse
blir fulgt opp på en riktig måte. Jeg ser det
som en forutsetning at styret følger opp denne typen problemstillinger.

 Spørsmålet som er stilt av
representanten Svendsen, reiser så vel forbrukerpolitiske
og menneskerettspolitiske som samferdselspolitiske problemstillinger.

Etter forbrukerlovgivningen er det
lovlig å gi rabatter til visse persongrupper, studenter,
honnørkunder o.l. Men hvis de kriteriene som legges til
grunn, må anses som støtende eller krenkende
ut fra alminnelig anerkjente og utbredte normer i samfunnet, vil
de kunne være i strid med markedsføringsloven.
Dersom forskjellsbehandlingen utelukkende skjer ut fra kjøpers
etniske bakgrunn, er det grunn til å regne med at praksisen
er rettsstridig. Personer som mener de er utsatt for slik
praksis, har mulighet til å henvende seg til Forbrukerombudet.

Menneskerettsloven av 1999 gjennomfører
internasjonale konvensjoner som bl.a. forbyr diskriminering i norsk
rett. Videre er det forbudt etter straffelovens § 349a å nekte noen
tjenester på de vilkår som gjelder for andre,
dersom begrunnelsen for nektelsen er personens trosbekjennelse,
rase, hudfarge eller nasjonale eller etniske
opprinnelse. Siden jeg ikke har detaljert kunnskap om de
tilfellene som det vises til i spørsmålet, har
jeg ikke grunnlag for å ta stilling til om disse
reglene rammer den formen for forskjellsbehandling det her er snakk
om.

Jeg vil også nevne at det
finnes et eget Senter mot etnisk diskriminering, som bistår
i enkeltsaker, og som arbeider for å forebygge ulovlig
diskriminering.

For å styrke det rettslige vernet
mot etnisk diskriminering avgav et lovutvalg
i juni 2002 sin innstilling NOU 2002:12, Rettslig vern
mot etnisk diskriminering. Utvalget foreslår en særskilt
lov med forbud mot etnisk diskriminering og et eget apparat for å håndheve
loven. Kommunal- og regionaldepartementet arbeider med en proposisjon
på bakgrunn av innstillingen, og tar sikte på å fremme
lovforslaget for Stortinget høsten 2004. Det tas sikte
på at lovforslaget skal forby diskriminering på grunnlag
av bl.a. etnisitet, hudfarge, språk, nasjonal
opprinnelse, religion eller livssyn.

 Jeg har den artikkelen i VG. Men det er ikke
alltid slik at en artikkel i VG, eller i en annen avis
for den saks skyld, gir en fullgod informasjon til oss politikere
i forhold til hvordan vi skal utforme politikken. Men problemstillingen
er høyst viktig. Som jeg har vært inne
på, finnes det ulikt regelverk på dette området,
og det er mulighet for å henvende seg bl.a. til Forbrukerombudet,
i tillegg til at slike spørsmål kan prøves
ut rettslig.

Jeg ser det som svært vanskelig å skulle
nekte flyselskap å lande på norske lufthavner
fordi det er mulig at de gjennom prisene driver diskriminering på sine
fly. Jeg vil ikke tro at det er den mest effektive måten å angripe
denne problemstillingen på.

Dette kan være en problemstilling
det er verdt å gå videre med, men jeg synes det
er vanskelig gjennom lufthavnpolitikken i Norge å angripe
dette.

 Jeg er helt enig i at det ikke er
akseptabelt med en slik diskriminering som det vi nå har
snakket om. Jeg har beskrevet det regelverk som er der i dag, og
det er et regelverk under utarbeidig, så det burde være
mulighet for å ta hånd om dette uten at jeg gjennom
samferdselspolitikken og lufthavnspolitikken skal ta hånd
om det. Dette er, som jeg sa innledningsvis, vel så mye
et menneskerettighetsspørsmål og et forbrukerspørsmål
som et samferdselspolitisk spørsmål.

