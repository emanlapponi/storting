 Post- og teletilsynets virksomhet skal ifølge
vedtak i Stortinget være selvfinansiert, noe
som fremgår av formålsbestemmelsen i den tilhørende
gebyrforskriften. Tilsynets gebyrer skal være kostnadsrelaterte.
Ved beregningen av gebyrene skal det tas utgangspunkt i tilsynets
kostnader på det aktuelle saksfeltet.

Dersom tilsynet gir enkelte aktører/brukere
unntak fra plikten til å betale gebyr, fører det
til at andre aktører/brukere må finansiere
disse kostnadene. Det vil klart stride mot det grunnleggende prinsippet
om selvfinansiering som tilsynet bygger på.

I forbindelse med ikrafttreden av ny gebyrforskrift
i 2000 satte Post- og teletilsynet ned gebyrsatsene for den type
utstyr som Røde Kors bruker, med ca. 15 pst.
Post- og teletilsynet arbeider for øvrig med et opplegg
for forenkling av frekvensforvaltningen på det
aktuelle området, som vil kunne føre
til ytterligere reduksjoner i disse gebyrene.

  Jeg vil i aller høyeste grad gi uttrykk
for at jeg har forståelse for betydningen av den aktiviteten
som slike frivillige organisasjoner arbeider med. Det er likevel
slik at det er vedtatt et opplegg for gebyrer på denne
aktiviteten hos Post- og teletilsynet, og det er et opplegg som også Stortinget
har hatt anledning til å forholde seg til. De bestemmelsene
ligger der, og det er ikke slik at det kun er Røde
Kors som er underlagt disse reglene. De gjelder alle, og så lenge
de reglene ligger der, vil også Røde
Kors måtte betale dette gebyret. Samtidig vil jeg understreke
at så lenge det er mulig med forenklinger som gjør
at det blir lavere gebyrer for slike organisasjoner som Røde
Kors, synes jeg det er viktig at vi finner slike løsninger.
Det er jeg informert om at Post- og teletilsynet ser på i
dag.

 Det blir gitt tilskudd til slike organisasjoner
hvert år, og i de løpene som går da, kan
det selvfølgelig være aktuelt, og vil
det være aktuelt, å ta høyde
for denne type utgifter som organisasjonene har. Nå er
det en del av frekvensforvaltningen som er slik at det må betales
gebyrer til Post- og teletilsynet. Det vil være
galt av meg her og nå å gi enkeltorganisasjoner
muligheten til å slippe unna de gebyrene, mens
andre må ha dem. Det er viktig med likebehandling
i forhold til den konkrete utfordringen vi har når det
gjelder driften av Post- og teletilsynet. Så får
vi i de årlige budsjettene komme tilbake til hvordan vi
skal forholde oss til tilskudd til de enkelte frivillige organisasjonene.





                

 I forbindelse med ruteendringen fra 16. juni
2002 har NSB varslet Samferdselsdepartementet om at det vil være
nødvendig å redusere ruteproduksjonen som ligger
til grunn for statlige kjøp av persontransporttjenester
i 2002, på grunn av en meget vanskelig
lokomotivførersituasjon. Behovet for å redusere
i ruteproduksjonen i siste halvår har bl.a. sammenheng med
oppstart av leveranser av 36 nye nærtrafikksett, slik at
lokomotivførere må tas ut av trafikk for å gis
opplæring på det nye materiellet.

I tillegg har NSB hatt mye større
avgang av lokomotivførere i lavere aldersgrupper enn forventet. Etter
det jeg er kjent med, mangler NSB for tiden ca. 40 lokomotivførere
i forhold til behovet for å utføre dagens produksjon
på en tilfredsstillende måte.

I sitt utkast til ruteendring foreslo NSB at
togtilbudet på Bratsbergbanen mandag–fredag skulle
opprettholdes, mens togtilbudet på lørdager reduseres
fra to til en avgang og søndager fra tre til to avganger. Alle
bortfalte avganger vil bli erstattet med drosje eller
buss. Etter høringsrunden med Telemark fylkeskommune
har NSB funnet rom for å utvide togtilbudet med en avgang
tur-retur Notodden–Nordagutu mandag til fredag mot å sløyfe en
direkteforbindelse mellom Skien og Porsgrunn.

Togtilbudet på Bratsbergbanen følges nøye
opp og har en bra trafikkutvikling. Foreløpige analyser
tyder på at overgangsmulighetene til Sørlandsbanen
har vært av mindre betydning enn tidligere antatt.
NSB legger derfor opp til å foreta noen justeringer
i forbindelse med de nye avgangene slik at en rask forbindelse mellom
Notodden og Grenland prioriteres, framfor at
gjennomgående tog står lenge på Nordagutu
for å vente på tog på Sørlandsbanen.

 Ja, det er viktig at vi har noe å evaluere
når vi skal evaluere – det
er helt riktig. Og det viktigste av alt er at
det er et godt tilbud til de passasjerene som ønsker å reise
på denne strekningen. Når vi har den prekære
situasjonen som vi har når det gjelder lokomotivførere,
er vi nødt til å disponere disse ressursene på en
god måte, og det mener vi ligger inne
i det opplegget som NSB har nå. Det er viktig at vi viderefører
et godt tilbud for de passasjerene som ønsker å reise
på den strekningen. Så skal vi foreta en evaluering
når tiden er inne for det, slik som forespeilet.

 Jeg kan forsikre om at samferdselsministeren
vil holde et våkent øye med alle transportutfordringer
vi har i hele landet, inkludert det som ligger i trafikken
knyttet til Bratsbergbanen.





                

 I stortingsmeldingen om Nasjonal
transportplan ble det varslet at Vegdirektoratet ville gjennomføre
en høring av spørsmålet om det skal tillates
og legges til rette for vogntog inntil 25,25 meters lengde på hele eller
deler av det norske vegnettet.

Behandlingen av saken har tatt lang tid. Jeg
har nå bedt om at Vegdirektoratets vurdering og tilråding
forelegges Samferdselsdepartementet før påske.

Jeg ønsker ikke å foregripe
departementets behandling. Jeg kan imidlertid forsikre at hensynet
til trafikksikkerhet, miljø og fordeling av godstransport
på ulike transportmidler er momenter som vil bli tillagt
vekt ved denne behandlingen.

 Som jeg sa i svaret mitt, har jeg ikke
fått innspillet ennå, og jeg vet faktisk heller ikke
hva som blir Vegdirektoratets tilråding. Men det er helt
klart at når dette foreligger på mitt
bord, vil jeg se på alle høringsuttalelser
og også ta innover meg alle relevante
vurderinger av saken, uansett om de ligger inne sammen
med de høringsuttalelsene som ligger der, eller om
de kommer inn i etterkant på andre måter.

 Jeg anser dette for å være
et helt nytt spørsmål, som jeg gjerne kan komme med noen
vurderinger av, men jeg anser ikke dette som et tilleggsspørsmål
i forhold til hovedspørsmålet.





                

 Kravene som stilles i konsesjonen til Posten
angående utleveringssted og utleveringshyppighet, skal
oppfylles.

Når det gjelder utleveringssted, skal
posten utleveres til alle mottakeres postadresse, dvs.
bosted/fysisk adresse. Posten kan i 

særlige
tilfeller

 utlevere posten andre steder.

Posten og Post- og teletilsynet har utarbeidet
retningslinjer for å presisere kravene som følger
av konsesjonen knyttet til plassering av postkasser. Etter
disse retningslinjene er færre enn tre husstander i gjennomsnitt
pr. kilometer vei et slikt særlig tilfelle som gir grunnlag
for unntak fra hovedregelen. I spredtbygde strøk kan posten
i disse tilfellene utleveres i postkasser som er plassert mer enn
250 meter fra husstanden. Post- og teletilsynet har opplyst at det
på bakgrunn av Postens rapporteringer ikke synes å være
vesentlig flere husstander nå enn tidligere som har en
avstand på mer enn 250 meter til sin postkasse.

Når det gjelder utleveringshyppighet,
skal posten utleveres minst tre ganger i uken. Post- og teletilsynet
kan imidlertid gi dispensasjon fra dette kravet når det
er «umulig» eller «urimelig
kostnadskrevende». Posten og tilsynet er for tiden i kontakt
for å komme fram til en omforent og praktisk håndterbar
forståelse av hva som skal regnes som umulig og urimelig
kostnadskrevende. Posten har opplyst at det i 2001 bare
var 13 av landets husstander som fikk utlevert post færre
enn tre ganger pr. uke. 99,94 pst. av alle husstander
får post seks dager i uken. Jeg har derfor vanskelig
for å kunne karakterisere Postens praktisering av konsesjonsvilkårene
på dette området som liberal.

 Posten er selv ansvarlig
for å oppfylle de samfunnspålagte plikter for
landet som helhet og finne fram til gode, effektive løsninger
for posttjenesten i de enkelte områdene. Som kjent er det Post-
og teletilsynet som fører kontrollen med at konsesjonskravene
overholdes. Jeg har tillit til at tilsynet følger med på at
Posten oppfyller disse konsesjonskravene som er satt knyttet til
utlevering av post, også i spredtbygde strøk,
og også i det området som det her er
snakk om.

Når det gjelder Flornes, har Posten
opplyst at det er fire av ca. 80 husstander som har utleveringspostkassen plassert etter
reglene for særlige tilfeller. Videre er det fire
husstander som har omdeling færre enn seks dager pr. uke.
Disse har omdeling annenhver dag. Posten opplyser at det er svært
få klager på omdelingstilbudet i Flornes. Det
synes derfor som om det er et altoverveiende flertall, også i
Flornes, som er fornøyd med Postens omdelingstilbud. Jeg
er kjent med at der er et konkret tilfelle hvor spørsmålet
om postkasseplassering har vært vurdert av Post- og teletilsynet.
Konklusjonen til tilsynet er at det ikke forelå brudd
på konsesjonsvilkårene.

 Det er ingen aktuell problemstilling å endre
konsesjonen slik som den er i dag. Men det er viktig likevel
at vi klarer å komme fram til gode løsninger,
slik at innbyggerne i dette landet opplever at de har et posttilbud
som er rimelig også i forhold til de krav som
konsesjonen setter. Konsesjonen er nettopp utformet på den
måten at vi skal ha et slikt tilbud som ivaretar hensynet
til landets innbyggere, i den grad det er forsvarlig å drive
for Posten. Det er derfor vi også har Post- og
teletilsynet som foretar sine vurderinger av om konsesjonen
tilfredsstilles. Som sagt er tilbakemeldingene vi har fått,
at det skjer her.





                

 Det kan ikke gis noe eksakt svar
på spørsmålet siden kostnadene vil være
avhengige av mange forhold. Som eksempel på slike
forhold kan nevnes:

geologiske forhold

tunnelen må sikres mot vann og frost

lengden av tunnelen har betydning for kostnader til tekniske
installasjoner som ventilasjon, nødutrustning osv.

Under forutsetning av at fjellet er godt og
det ikke er for omfattende vannlekkasjer, vil en normalt
kunne bygge en tunnel av nevnte kategori for om lag 40 000 kr
pr. løpemeter.

I andre tilfeller, hvis fjellet er
dårlig og det er mye vannlekkasje, kan kostnadene fort
komme opp i 50 000-65 000 kr pr. løpemeter.

Hvis det skal oppgis et mer eksakt kostnadstall,
må det foretas en rekke undersøkelser vedrørende
fjell og lekkasjeforhold på det aktuelle stedet.

 Det er selvfølgelig ønskelig
for meg å kunne bestemme at kostnadene
skal være lavere, men det er nå engang ikke
slik det er. Når det gjelder kostnader på tunneler,
setter jeg min lit til fagekspertisen som foretar beregninger av
hva kostnadene vil være ved ulike tunnelløsninger.
Det er kunnskap jeg må stole på når jeg
får ulike innspill. De kostnadene som jeg nevnte i mitt
svar, er tall jeg har fått fra fagmiljøet på hva
kostnadene ved slike tunneler er.

 Man snakker ofte om å flytte
fjell. Nå kan jeg verken flytte fjell eller endre
på fjell, så slik sett har jeg liten mulighet
til å endre på de kostnader som det
måtte medføre å bygge tunneler. Men det
er selvfølgelig et mål for meg at vi klarer å bygge
slike så billig som mulig.

Jeg tror nok representanten Ausdal Starrfelt
og jeg er enige om at det er viktig å finne gode
miljøløsninger. Da er tunnelen et interessant
alternativ å se på. Jeg ønsker selvfølgelig
at man skal finne rimelige og gode, men også sikre
løsninger. Jeg er villig til å gå mange
runder for at vi skal finne fram til de rimeligste løsningene,
men jeg vil også ha en sikkerhet for at de er gode
og sikre de løsninger vi skal ha.

Dessverre er det ofte
slik at vi opplever kostnadsoverskridelser. Så i mange
sammenhenger kan det vise seg at det er bedre å være
realistisk når man lager kostnadsoverslag,
enn å være for optimistisk, selv om vi gjerne skulle
ha bygd mange nye prosjekter.





                

