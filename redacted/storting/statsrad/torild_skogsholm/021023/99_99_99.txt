 Statens utgifter til riksvegferjedriften har økt
betydelig de siste årene. For 2003 er det i statsbudsjettet
foreslått en bevilgning på vel 1 090
mill. kr Det er om lag på nivå med
bevilgningen for 2002, og dette ventes å føre
til at tilbudet i hovedsak videreføres i 2003 som for 2002.

Når det gjelder ferjekapasiteten i
Lofoten, er det slik at ferjetrafikken er vesentlig høyere
i de tre sommermånedene enn i resten av året.
Årsaken til dette er den store turiststrømmen til området
i sommerperioden. Dersom man ser på trafikken i resten
av året, oppfyller ferjekapasiteten Statens vegvesens servicemål
i forhold til antall gjenstående biler.

Statens vegvesen arbeider for å effektivisere
riksvegferjedriften, bl.a. gjennom økt bruk av anbud, som
Stortinget åpnet for i vår etter forslag
fra Regjeringen i den nye loven om yrkestransport. Jeg
er opptatt av at eventuelle gevinster av dette
arbeidet kan nyttes til forbedringer i
tilbudet.

På denne bakgrunn vil jeg arbeide
for at ferjesambandene i Lofoten skal få en forbedring
av kapasiteten totalt sett sommeren 2003. Dette vil kunne skje ved
at en ferje fra Rogalandsområdet som frigis når
en ny katamaran settes i drift i sambandet Stavanger–Tau
i mai 2003, rokeres til ferjesambandene i Lofoten.

 Det er helt riktig, som representanten Voie
peker på, at det er mange biler som står igjen
i disse sommermånedene. Det er selvfølgelig et vanskelig
dilemma at det er så stor forskjell på kapasitetsbehovet
vinter og sommer.

Jeg må si jeg synes det er veldig
gledelig at vi har denne trafikken, og at Lofoten er et
veldig populært reisemål for mange om
sommeren. Derfor er jeg opptatt av at vi skal finne en best mulig
løsning på dette, og Statens vegvesen har et arbeid
på gang for å legge til rette for en løsning
her.

 Hensikten med å legge disse ferjetilbudene
ut på anbud er nettopp at vi skal hente ut en
gevinst, og at vi tror det er til nytte for folk uansett om det
er i Vestfjorden eller i andre deler av landet. Det
er ikke noe mål i seg selv å ha anbud
for anbudets skyld, men nettopp for å oppnå en
gevinst ved å gi et bedre tilbud til dem som
er avhengige av denne transportformen.





                

 Jeg fikk et liknende spørsmål
i januar i år fra representanten Inge Ryan. Som jeg
viste til da, er det min oppgave å sikre rammevilkår innenfor
de ulike transportsektorene som fører til en transportfordeling
som er til beste for samfunnet som helhet. Jeg vil derfor
fortsette arbeidet med å se på om sektorenes rammebetingelser
er de rette i dag, herunder infrastrukturkapasitet og avgiftsbelastning.
Jeg kan imidlertid ikke gripe direkte inn i godstransportmarkedet
ved å gi pålegg om bedrifters valg av transportløsninger.

CargoNet, som eies av NSB og svenske Green
Cargo, og som er hovedaktør
innen gods på det norske jernbanenettet,
har opplyst at de transportene representanten Hansen viser til,
tidligere kom fra Statoils gassanlegg i Sverige. Statoil
har imidlertid endret sin interne logistikk, noe som betyr
at de vil ta gassen fra andre anlegg, og etter
det jeg har fått opplyst, ha et mellomlager i Hommelvik
og Stjørdal 2–3 mil nordøst for Trondheim.
CargoNets nærmeste godsterminal er Trondheim, slik at om
gassen skal gå med tog, må den fraktes på vegen
inn til Trondheim før den går med toget nordover.

Jeg er kjent med at CargoNet lenge var i dialog
med Statoil om en kombinert løsning hvor semihengere/containere
løftes på toget i Trondheim for transport til
Mosjøen. Jeg konstaterer at denne løsningen ikke
er funnet tilfredsstillende fra Statoils side. Distansen Hommelvik/Stjørdal–Mosjøen
via Trondheim blir ikke lang nok til at toget kan konkurrere
med bilen, som kan kjøre denne distansen direkte uten å måtte
ta omvegen om Trondheim.

Når det gjelder sikkerhetsrisiko med
at denne transporten går på veg, vil jeg vise
til at det arbeides kontinuerlig for å forbedre vegstandarden
på E6 på strekningen mellom Trondheim
og Fauske. De viktigste prosjektene som pågår
på den aktuelle strekningen Trondheim–Mo i Rana,
er omlegging av vegen forbi Steinkjer og tunnel gjennom Korgfjellet.
I tillegg vil det bli gjennomført en rekke mindre
tiltak i Nordland med sikte på breddeutviding og forbedring
av kurvatur for å kunne bedre framkommeligheten
for tungtrafikken og dermed redusere risikoen for ulykker.

 Jeg føler at vi er inne
på et stort og interessant
og omfattende spørsmål, som går utenom
det konkrete spørsmål jeg har fått. Jeg
kommenterer det gjerne likevel. Det er viktig at vi ikke
minst på jernbanesiden holder infrastrukturen ved like,
og når vi skal prioritere hardt i et stramt budsjett, har
vi prioritert slik innenfor jernbanen for neste år.

Videre har jeg lyst til å komme med
en kommentar i forhold til det som er spørsmålet
i dag. Jeg mener fortsatt at det ikke vil være
riktig av meg som statsråd å ta beslutninger for
ulike virksomheter om hvilke logistikkløsninger de skal
gå inn for. Spesielt hvis det betyr både
omveier og ekstra kostnader, er det heller ikke
sikkert at samfunnet er tjent med det. Det er viktig at vi legger
til rette for gode løsninger for både
bedrifter og miljø, men vi kan ikke
gi pålegg som medfører kostnader og kanskje miljøvirkninger
for både bedrifter og samfunn som vi ikke ønsker.

 Jeg er opptatt av at vi skal finne de beste
løsningene for transport av farlig gods, og det tror jeg også representanten
Geir-Ketil Hansen er opptatt av. Jeg vil derimot være
forsiktig med å pålegge bedrifter løsninger
som kanskje betyr en større risikofaktor fordi man både
må transportere en del på veg og man må søke å finne
en jernbaneløsning, og det resulterer i en enda
lengre transport av farlige stoffer.

Jeg kommer i mitt videre virke til å være
opptatt både av å legge til rette for
miljøvennlige transporter og av sikkerheten, ikke
minst sikkerheten når det gjelder transport av farlig gods.
I den forbindelse er utbedring av vegstandarden også veldig
viktig, for vi kommer ikke unna at en del transport
av farlig gods vil skje på veg uansett. Vi må altså tenke både
jernbane og veg.





                

 Barn og unge er en utsatt gruppe
i trafikken, og jeg ser det som meget viktig å gi disse
gruppene bedre forutsetninger for å ferdes trygt
i trafikken.

Etableringen av arbeidsgruppen for trafikkopplæring
i skoleverket er en oppfølging av Nasjonal
transportplan – NTP. Gruppen skal se nærmere på behovet
for forbedringer av trafikkopplæringen
i skoleverket som en del av arbeidet med å bedre
trafikksikkerheten på veiene. Arbeidsgruppen skal i utgangspunktet ikke
se på føreropplæring, herunder f.eks.
den mopedføreropplæring som tilbys på enkelte
skoler. Med denne nye arbeidsgruppen ønsker jeg å sette
i fokus den opplæringen som skjer før førerkortalderen,
og som vil gi økt trafikkforståelse og bedrede
holdninger til trafikken hos barn og ungdom. Jeg synes derfor ikke
det er riktig å endre denne arbeidsgruppens mandat
slik at fokus tas bort fra dette viktige spørsmålet.
Den mer spesifikke opplæringen for førere av motorkjøretøy
som representanten Ryen nevner, er likevel åpenbart
viktig for trafikksikkerheten på norske veier.
En stor andel av ulykkene i Norge skyldes førerrelaterte
faktorer, herunder høy fart. I henhold til Nasjonal
transportplan arbeider Vegdirektoratet nå med omlegging
av dagens føreropplæring. Som første
del av dette tar jeg sikte på å innføre
et trafikalt grunnkurs med felles stoff for alle som skal
ta førerkort for lette kjøretøyklasser,
dvs. moped, motorsykkel og personbil.

Dette trafikale grunnkurset vil gi innledende
kunnskap om trafikksystemet, samhandling mellom trafikanter
samt risikoforståelse. Fokuset rettes mot holdninger i trafikken
og er ment å gi deltakerne økt refleksjon
og bevisstgjøring om sikker atferd i trafikken. I forbindelse med
innføringen av et slikt kurs ser jeg det som naturlig i samarbeid
med Utdannings- og forskningsdepartementet å arbeide for
at et slikt kurs kan tilbys som valgfag i skoleverket.

Jeg kan forsikre om at departementet og Statens
vegvesen arbeider aktivt med å bedre føreropplæringen
ut fra de føringer som ligger i Nasjonal
transportplan. I det videre arbeidet med omleggingen vil jeg også vurdere nærmere
de forhold representanten Ryen tar opp, og jeg tar absolutt
med meg innspillet.

 Jeg føler litt behov for å skille mellom
det som går på føreropplæring,
som representanten Stenberg Ryen er opptatt av – som
jeg synes er veldig viktig, og som vi har et stort arbeid i gang
på, både i departementet og i Vegdirektoratet – og
det som går på opplæring av barn og ungdom,
helt fra barnehage og opp til videregående
skole, når det gjelder trafikk og trafikkatferd.

Når det gjelder føreropplæringen,
krever den litt andre kunnskaper enn dem som gjelder for
andre typer trafikanter, det være seg
syklister eller fotgjengere.

Når det gjelder teorikurs, er jeg
helt enig med representanten Stenberg Ryen i at det er
behov for å ha en skikkelig teoretisk
plattform, uansett om man skal ha opplæring på moped,
motorsykkel eller bil. Dette arbeides det med i Statens
vegvesen, slik at vi skal være sikre på at
vi har et system som ivaretar de teoretiske kunnskapene.

 Jeg syns jeg har fått mange konstruktive
bidrag her når det gjelder trafikkopplæring, og
jeg kommer til å ta dem med meg.

Når vi nedsetter denne arbeidsgruppen,
er det for at den skal se på den trafikkopplæringen
som går på det ikke å være
fører. Det jeg er veldig opptatt av, er at vi skal få videreutviklet
f.eks. at barn skal lære å oppføre seg
som syklister i trafikken. I dag finnes det ikke en enhetlig måte å gjøre
dette på. Skolene gjør det forskjellig, og foreldrene
vet ikke hva slags opplæring barna har fått, og
hvilket ansvar de f.eks. har. En rekke slike aspekter er det grunn
til at vi går gjennom og får avdekt, slik at vi kan
finne ut hvordan vi går videre.

Når det gjelder føreropplæringen,
er det et større arbeid på gang i forhold til
hvordan vi kan ivareta både hensynet
til teorisiden, som representanten Stenberg Ryen er opptatt
av, og som er veldig viktige, og det som går på praktisk
erfaring.

Jeg kommer til å ta med meg de innspillene
jeg har fått her, og vil se på dem også i
forhold til det arbeidet som pågår med å legge
til rette for føreropplæringen.





                

