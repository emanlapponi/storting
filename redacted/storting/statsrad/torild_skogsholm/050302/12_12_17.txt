 Jeg er kjent med at det arbeides med en Haugalandspakke
som berører kommuner både i Rogaland
og i Hordaland. Fylkesdelplan for areal og transport på Haugalandet,
som er grunnlaget for Haugalandspakken, er forelagt Miljøverndepartementet
for godkjenning. Prosjektet inneholder seks ulike pakker som kan
realiseres uavhengig av hverandre. Ifølge Statens vegvesen
har de berørte kommunene Etne i Hordaland og Haugesund,
Tysvær, Bokn, Vindafjord, Ølen og Sauda i Rogaland
sluttet seg til forslaget om bompengeinnkreving. Karmøy
i Rogaland har gått imot ordningen, mens Sveio i Hordaland
har åpnet for bompengefinansiering dersom pakken utvides
til også å omfatte prosjekter som kommunen ønsker å gjennomføre. Fylkestinget
i Rogaland og Hordaland fylkeskommuner har gitt sin tilslutning
til en regional bompengeordning på Haugalandet.

I Statens vegvesen Region vests forslag til
handlingsprogram for øvrig riksvegnett for perioden 2006–2015
er det foreslått statlige midler til prosjektet. Det er
lagt opp til sentral behandling etter at fylkeskommunene
har behandlet handlingsprogrammene våren 2005.

En rekke bompengeprosjekter og bompengepakker
er til vurdering både hos lokale myndigheter
og i Statens vegvesen. Flere av disse er av regional karakter
og berører mange kommuner som ofte har forskjellige
interesser. Som hovedregel skal fylkeskommunen eller fylkeskommunene
og direkte berørte kommuner slutte seg til saken. Ved eventuell
uenighet må det skje en vurdering og avveining mellom
de ulike synspunktene. Jeg vil derfor vurdere både
fylkeskommunenes og de berørte kommuners syn når
saken kommer til Samferdselsdepartementet.

