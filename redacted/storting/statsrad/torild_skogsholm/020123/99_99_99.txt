 Som representanten Hansen viser til, arbeider
departementet nå med sluttføring av anbudsdokumentene
for neste anbudsperiode, som starter 1. april 2003. Etter
prosedyrene for anbudsutlysning kan ikke departementet
si noe nærmere om hvilke anbudskrav som vil bli stilt,
før anbudsutlysningene offentliggjøres til våren.
Jeg kan imidlertid opplyse at departementet
legger stor vekt på å opprettholde
et godt transporttilbud på de regionale
flyplassene.

Når det gjelder tekniske krav til
fly, viser jeg til at disse fastsettes av Luftfartstilsynet. I anbudsutlysningen
vil det generelt bli stilt krav om at flyene må tilfredsstille
de til enhver tid gjeldende krav til sikkerhet som fagmyndighetene
stiller. Jeg er kjent med at det skjer en del utviklingsarbeid på de
områdene som representanten Hansen viser til, og jeg vil
følge utviklingen nøye.

 Når vi har jobbet med denne anbudsprosessen,
har vi selvfølgelig fått mange innspill fra ulike
regioner som har dette tilbudet. Det er elementer som vi selvfølgelig
ser på. Vi er også opptatt av at vi
skal få et godt tilbud til dem som bor i disse områdene,
og at vi samtidig skal få et så rimelig og godt
tilbud som mulig. Og det er viktig, fordi vi bruker statlige midler
på å kjøpe disse tjenestene. Det er en
satsing vi skal fortsette med, men det er mange ting som tilsier
at løsningene kan bli dyrere i framtiden, jf. det som skjer innenfor
luftfarten generelt. Det er en stor utfordring
for oss. Men mitt mål er at vi gjennom denne anbudsprosessen
skal finne best mulige transportløsninger på det
regionale nettet.





                

 Den nye motorvegen mellom Gutu og
Kopstad, som ble åpnet i oktober 2001, gir fordeler både
for gjennomgangstrafikken på den nye E18 og lokaltrafikken
langs gamle E18. Ved å kreve inn bompenger også på gamle
E18 sikrer man at flest mulig trafikanter benytter den nye motorvegen.
Resultatet er en betydelig nedgang i trafikken på gamle
E18, til glede både for beboere langs
vegen og for lokale trafikanter. Det er derfor ikke urimelig
at lokale trafikanter er med på finansieringen gjennom
bomavgift.

Dagens plassering ved Ødegården på kommunegrensen mellom
Sande og Holmestrand er vurdert som den gunstigste for lokaltrafikken.
Dette vedtok også fylkestinget ved sin behandling
22. desember 1997. Bommen berører ikke
interntrafikken verken i Sande eller i Holmestrand
kommune. Det er allerede gitt fritak for bomavgift for husstandene
i Sande syd for bommen, slik at disse fritt kan passere bommen når
de skal til kommunesenteret. Det er ikke betaling for
mopeder, motorsykler, passasjerer og busser i rute. Takst-
og rabattsystemet er i samsvar med takstretningslinjene, og med
mulighet for rabatter på opptil 50 pst. ved kjøp
av brikke. De hyppigste brukerne oppnår dermed størst
rabatt.

Det er generelt stort press for å oppnå særordninger
og betalingsfritak i bompengesaker. Jeg kan ikke se særlige grunner
for at trafikken mellom disse to kommunene skal innvilges
særordninger utover dagens rabattsystem, spesielt
med tanke på at trafikkforholdene er forbedret etter at
E18 ble lagt om.

 Jeg anser dette for så vidt som et
nytt spørsmål som ikke er knyttet opp
til den konkrete bommen på E18. Men når det gjelder
funksjonshemmede, finnes det retningslinjer for dette. Saken har
vært behandlet i Stortinget, hvor man kom til at man ville
gi funksjonshemmede fritak for betaling ved bomringer, men ikke
ved andre bomstasjoner. Nå satt ikke jeg
på Stortinget da, men bakgrunnen for det var nok at prinsippet
er at alle trafikanter som nyter godt av et prosjekt,
skal være med og bidra til finansieringen. Men
så valgte man allikevel å gi dette fritaket ved
bompengeringer.

 Når det fortsatt er slik at vi skal
få til en raskest mulig nedbetaling av de prosjektene vi
går inn og prøver å finansiere
på denne måten, tilsier det at vi bør
ha flest mulig til å betale. Med mindre det er
helt spesielle forhold som gjør at det finnes grupper som
bør fritas – og nå prøver jeg å være
generell, for det er andre grupper som også vil
kunne mene seg å være spesielle
i så henseende – er utgangspunktet at alle trafikanter
som har nytte av et prosjekt, skal betale. I den grad det er grunn
til å gi helt spesielle særordninger, får man
komme tilbake til det. Det kan man gjerne gjøre ved en
prinsipiell behandling, men det vil også være
aktuelt når man utformer de konkrete prosjektene.





                

 Eksporten av norsk ferskfisk til Japan skjer
for det meste med det russiske flyselskapet Aeroflot på oppdrag
av norske fiskeeksportører.

Rutinemessig har Aeroflot hittil vært
engasjert til å fly fra to til fire ganger i
uken, alt avhengig av sesongen, og flygningene skjer normalt fra
lufthavnene Banak, Evenes, Trondheim og Bergen. Flygningene har ofte
hatt Harstad/Narvik Lufthavn, Evenes, som utgangspunkt, men
med varierende hyppighet.

Aeroflot har benyttet russiskbygde fraktfly
av en spesiell type til denne fiskefrakten. Denne flytypen
hører imidlertid til den kategori fly som vil bli forbudt
benyttet på flyplasser i hele EØS-området
fra og med 1. april 2002, på grunn av for støyende
motorer. Aeroflot har derfor – etter hva vi vet – valgt å gå til
anskaffelse av DC-10 fraktfly for å kunne fortsette sine
fraktoppdrag i Vest-Europa.

Samferdselsdepartementet er kjent med at Aeroflot har
vurdert inn- og utflygingsforholdene på Harstad/Narvik
Lufthavn, Evenes, for sine nyanskaffede DC-10 fraktfly,
og at selskapet har kommet til at det er ønskelig å flytte
fiskefraktoperasjonene til Gardermoen. Departementet antar at dette
har sammenheng med de begrensninger som er knyttet til å utnytte
lastekapasiteten. Gjeldende prosedyre for inn- og utflyging er tilpasset
de topografiske forholdene rundt flyplassen og medfører
at visse flytyper, bl.a. DC-10, ved avgang må ha redusert vekt.

Etter Luftfartsverkets vurdering
er imidlertid de tekniske, operative, kapasitetsmessige og miljømessige
forhold knyttet til selve flyplassanlegget ved Harstad/Narvik
Lufthavn, Evenes, av en slik karakter at Aeroflots fiskefraktoperasjoner
burde kunne fortsette ut fra Evenes selv med vektbegrensninger.
Luftfartsverket understreker imidlertid
at de selv ikke utfører bakketjeneste på sine
flyplasser, og at losse- og lasteutstyr tilpasset den enkelte flytype
således ikke hører inn under Luftfartsverkets
ansvarsområde.

Som det framgår av mitt svar, synes
det å være en kommersiell vurdering
som ligger til grunn for Aeroflots beslutning om å benytte Oslo
Lufthavn, Gardermoen, for sine operasjoner med DC-10 fraktfly.
De nye støyforskriftene er allmenngyldige og gjelder alle
flyselskap og lufthavner.

 Som det har framkommet, er dette kommersielle
løsninger. Dette er ikke løsninger som
staten på noe vis har vært inne og styrt.
Her har man funnet kommersielle løsninger, mellom
dem som ønsker å eksportere fisk, og
dette russiske flyselskapet. Det er et område som staten ikke
har vært inne og regulert på noe vis,
annet enn gjennom de miljø- og støyforskriftene
som gjelder allment, og som ikke er spesielle, ikke
på Evenes heller. Det var det som regulerte den forrige
flytypen som Aeroflot brukte. Klarer man å komme fram til
kommersielle løsninger nettopp med å fly
videre på Evenes, også i en situasjon
hvor man tilfredsstiller støy- og miljøkravene,
er ingenting bedre enn det.

 Jeg har svært varme følelser
for den landsdelen det her er snakk om, og jeg er veldig interessert
i at man skal lykkes næringsmessig, også med å eksportere
fisk derfra. Men det er en stor forskjell på de rutene
som vi snakket om når det gjelder persontransport, og denne type
kommersielle løsninger for frakt av fisk, som er en kommersiell
virksomhet i forhold til næringsvirksomhet. Dette er ikke
rutefly. Dette er avtalt mellom næringen og dette
flyselskapet. Slik er det alltid med næringstransport av
denne karakter. Staten er ikke inne og regulerer
på den måten. Jeg føler meg trygg på at
næringen vil være opptatt av å finne gode
løsninger for denne transporten sammen med flyselskapet,
om det er Aeroflot eller andre selskap, gitt
at de tilfredsstiller de krav som er satt til både
sikkerhet og miljø.





                

