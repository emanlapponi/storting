 Tidligere i vinter hadde vi selv for Norge
uvanlige værforhold med en kombinasjon av store mengder
med lett snø etterfulgt av en lang og sammenhengende kuldeperiode.
Dette medførte at store snømengder pakket seg mellom
boggi og togkasse under kjøring. I tillegg medførte
kulden kraftig ising på bevegelige deler i infrastrukturen,
f.eks. sporveksler. I noen tilfeller førte store
temperaturforskjeller mellom lange tunneler og sprengkulde
til at snøen ble omdannet til kompakt ismasse som skadet
togene. Dette gjaldt spesielt de gamle lokaltogene.

All tilgjengelig kapasitet for å tine,
tørke og reparere togene ble tatt i bruk for å redusere
ulempene for kundene. NSBs personale gjorde en stor innsats for å få togene raskest
mulig ut i trafikken igjen. Jernbaneverket, på sin side,
omprioriterte 5 mill. kr som ble satt inn i ekstra
vinterberedskap i den aktuelle perioden.

Lokaltogparken har en høy gjennomsnittsalder.
Fuktighet i motorene førte til at mange av de eldste lokaltogene
i Oslo-området fikk motorproblemer. Motorene i disse togene
ble umiddelbart skiftet ut. Togene av denne typen er under oppgradering,
og elmotorene får ny impregnering som gjør dem
mindre ømfintlige for snø- og vanninntrengning.
Dette er allerede gjennomført for de fleste togsettene,
og erfaringene fra denne perioden er at tiltaket gir en langt høyere
driftsstabilitet.

Regjeringen har i statsbudsjettet for 2003 økt
tjenestekjøpet hos NSB med nær 90 mill. kr.
Dette dekker bl.a. bruk av 36 nye togsett i lokaltogtrafikken i Oslo
og Akershus og i Stavanger-området. De 36 nye lokaltogene
av type 72 er under levering, og disse har færre
kritiske komponenter plassert slik at de kan utsettes for issprengning.

Signatur-togene, som er av nyere dato, kom også gjennom
perioden med relativt små problemer.

NSB går nå nøye
igjennom de ulike togtypene for å se om det er mulig å finne
ytterligere forbedringer. Samtidig arbeider Jernbaneverket med å finne
løsninger for å begrense problemene på slike
områder.

 Det vil alltid være slik at
det vil være litt ekstreme forhold selv om vi
er et vinterland. Vi er forberedt på at snøen
kommer hver vinter, og det blir gjerne sprengkulde på et
tidspunkt. Så opplever vi likevel av og til at
værforholdene blir slik at det skapes ekstra
problemer.

Når jeg har gått igjennom alle
tiltakene som ble gjennomført både innenfor
Jernbaneverket og NSB, er det nettopp for å gi
et signal om at det blir gjort veldig mye, og det følger
vi opp. Vi 

er 

et vinterland, vi kommer
til å være det, og jeg håper vi kommer
til å oppleve mange vintrer framover med snø-
og vinterforhold. Det gjør at vi også må være
forberedt på dette både på transportsiden
og på infrastruktursiden. Vi må legge til rette
for at togene skal gå også når
det er kaldt.

 Det er ingen hemmelighet at jeg er veldig opptatt
av nettopp jernbanen, og at jeg ønsker
at folk skal velge å reise med jernbanen framfor med privatbil.

NSB arbeider hele tiden for å sette
kunden i fokus. Vi må ha oppmerksomheten rettet mot at
vi faktisk ønsker å ha med den enkelte
reisende. Derfor må vi gjøre det vi kan for å legge
til rette for at det blir attraktivt for de
reisende faktisk å reise med jernbane. Det gjelder i forhold til
informasjon, tilgjengelighet til tjenester på jernbanen osv.
Dette er jeg opptatt av.

Når det gjelder akkurat de forholdene
vi har hatt i vinter, så har de vært vanskelige både
i forhold til transporten på NSB og i forhold til infrastrukturen.
Vi har lært mye som vi kan dra nytte av senere.

Det kan også være
problematisk å kjøre bil når
det er kaldt, så det har vært utfordringer for
dem som skal reise, uansett transportmiddel. Men alt i alt: Ja,
jeg er opptatt av at folk skal ønske å reise
med jernbanen, og at vi skal få det til.





                

 Jeg vil begynne med å si at jeg er
utrolig glad, om enn litt overrasket – jeg ser
på dette nesten som historisk – over at representanten
Hedstrøm nå engasjerer seg for å få opp
kvaliteten på jernbanen i Norge.

Overraskelsen skyldes at da Regjeringen i høst
la fram forslag om å trappe opp satsingen på vedlikehold
av og investeringer i jernbanen med nær 300 mill.
kr i 2003 og bevilge mer midler til NSB for å kunne fornye
dagens gamle togsett i lokaltrafikken, var Fremskrittspartiet
det eneste partiet som gikk imot dette. Ja, ikke bare
det, Fremskrittspartiet går
i sitt alternative budsjett for 2003 inn for å 

kutte 

vedlikeholdet og investeringene
i jernbanen med over 1 milliard kr og nær 

halvere 

det statlige kjøpet av
persontransport.

Fremskrittspartiet sier
i samferdselskomiteens budsjettinnstilling
at de

«ressurser
som Stortingets flertall stiller til disposisjon for persontransport,
må kanaliseres til vegvedlikehold og vegbygging».

Fremskrittspartiet sier videre:

«Det
er ikke fornuftig å bruke store summer
til å produsere en tjeneste som går med et betydelig
underskudd, og som må subsidieres av skattebetalerne fremfor å bruke
fly, bil og buss.»

Fremskrittspartiets politikk, slik den framgår
av budsjettinnstillingen for 2003, ville ha gitt dramatiske konsekvenser både
for rutetilbud, punktlighet og sikkerhet for togreisende i Østfold
og andre steder i landet. Det aller viktigste
jeg vil gjøre for å ivareta de hensyn
som representanten Hedstrøm er opptatt av, er derfor å satse
på økt vedlikehold og fornying av materiell på jernbanen,
i stedet for den nedbyggingspolitikken som Hedstrøms eget parti
har stått for til nå. Men dersom representanten
Hedstrøm med dette spørsmålet varsler
et totalt brudd med Fremskrittspartiets egen politikk på området,
vil intet glede meg mer.

Når det gjelder østre
linje spesielt, har NSB økt antall avganger betydelig de
senere årene og utnytter eget materiell og en begrenset
infrastruktur maksimalt i rushtiden.

Østre linje har en infrastruktur av eldre type
med få kryssingsmuligheter og begrenset kapasitet. Strekningen er
heller ikke fjernstyrt. Når forsinkelser har
oppstått mellom Oslo og Ski, forverres
disse videre mot Mysen fordi man ikke har samme mulighet
til å legge om kryssinger som på en fjernstyrt
strekning. Dessuten har snutidene på Mysen
vært forholdsvis korte.

I tillegg til Regjeringens økte
satsing på vedlikehold i 2003 har NSB og Jernbaneverket
nedsatt et eget prosjekt for å overvåke punktligheten,
bl.a. mellom Oslo og Ski, for å finne
fram til tiltak som kan gjennomføres uten å måtte
foreta større utbedringer av infrastrukturen. Fra ruteendringen
i juni 2003 vil Kråkstad stasjon være
betjent av togekspeditør fra Jernbaneverket for å kunne
ta kryssinger i rushtidene. Dette vil gjøre driften av østre
linje mer fleksibel. Videre vil snutidene på Mysen for
togene som skal returnere i retning Oslo, bli forlenget.

 Jeg er fortsatt svært overrasket,
og jeg er imponert over Fremskrittspartiets engasjement i dette
spørsmålet. Jeg er veldig glad for at det her
er et engasjementet, for jernbanen er viktig. Jeg tilhører
en regjering og et parti som er opptatt av å finne gode
kollektivløsninger, og jernbanen er viktig i så måte.

Jeg har nå gitt et svar på hva
vi gjør på østre linje for å bedre
regulariteten, og det er viktig for at det skal bli attraktivt
for folk å reise. Jeg håper nå, med dette
utspillet fra Fremskrittspartiet, at dette er vendepunktet for Fremskrittspartiet,
at de også ønsker å prioritere
jernbanen, og at de ser at gode jernbaneløsninger ikke
kommer av seg selv, men at vi faktisk er nødt til å bruke
penger på å få til de løsningene.

 Jeg kan ikke tolke dette på annet måte
enn at Fremskrittspartiet nå har
tenkt å satse stort på jernbane. Det er jeg veldig
takknemlig for. Vi skal gjøre vårt
til at vi sammen kan bidra til det.





                

 Årlig omkommer 300 mennesker i vegtrafikken,
mens over 12 000 blir skadd. Tallet på drepte
har siden 1970 gått gradvis nedover. Sett i lys av at trafikkmengden
stadig øker, tyder det på at arbeidet for økt
sikkerhet på norske veger nytter. Nedgangen i
tallet på drepte har imidlertid flatet ut de siste årene,
og antallet skadde øker mer enn trafikkveksten. Jeg er ikke
fornøyd med dette, og det minner oss om at det å redusere
antallet drepte og skadde i vegtrafikken krever fokusert og langsiktig
innsats.

Jeg mener trafikksikkerhetstiltakene
i tiden framover mer systematisk bør rettes inn
mot de mest ulykkesbelastede strekningene. På strekninger
med stor trafikk vil bygging av fire felt kunne ha betydning
for trafikksikkerhet. Jeg vil her vise til erfaringene
med ny E18 i Vestfold. Regjeringen har derfor framskyndet arbeidet
med ny firefelts motorveg på E6 gjennom Østfold. I neste
Nasjonal transportplan vil omfanget av firefeltsveger
bli tatt opp til ny behandling. Jeg tror dette vil kunne være
et nødvendig og riktig tiltak på viktige deler
av det høytrafikkerte stamvegnettet.

Mange møteulykker på to-
og trefeltsveger med stor ulykkesfrekvens kan forebygges ved å bygge
midtrekkverk. I 2003 er det satt av om lag 430 mill. kr
på vegbudsjettet til midtrekkverk og andre særskilte
trafikksikkerhetstiltak. Det er en kraftig økning i forhold
til i fjor og gjør at vi ligger i forkant av planene i
Statens vegvesens handlingsprogram for slike tiltak i årene
2002–2005. Som følge av de økte
bevilgningene vil det nå bli satt i gang forsøk
med bygging av midtdelere på to- og trefeltsveger på utvalgte
europavegstrekninger i østlandsområdet.

Når det gjelder E6 nord for Lillehammer,
ble fartsgrensene sør for Øyer satt ned fra 90 til 80 km
i timen høsten 2001. Virkningen vil bli evaluert i 2003.
I fjor ble det dessuten satt opp veglys på strekningen.
I tillegg vil E6 mellom Lillehammer og Øyer bli utpekt
som en demonstrasjonsstrekning, der prinsippene i nullvisjonen skal
legges til grunn. Hensikten med dette treårige prosjektet
er å teste ut virkemidler rettet både
mot veg, trafikkant og kjøretøy som kan redusere
de alvorlige ulykkene mest mulig. Det vil bli satt inn betydelige økonomiske
ressurser i prosjektet.

Én type tiltak vil ikke
alene redusere antall drepte i trafikken så mye som vi ønsker.
Derfor er det, parallelt med utbedringer av vegnettet, nødvendig å styrke
det holdningsskapende arbeidet samt trappe opp kontrollene av fart,
rus og bilbeltebruk. I tillegg har jeg sterk tro på at ordningen
med prikkbelastning av førerkort, som skal gjelde fra neste årsskifte,
vil bidra betydelig til å begrense både ulykkene
og de aggressive tendensene vi ser i trafikken.

Jørgen Kosmo hadde
her gjeninntatt presidentplassen.

 Statens vegvesen vurderer bruken av midtdeler
på enkelte veger der det er mulig og hensiktsmessig,
sett ut fra ulykkesrisikoen.

Det er helt klart at det området vi
snakker om nå, er veldig ulykkesbelastet. Det skjer altfor
mange ulykker der, og derfor har vi nå fokusert konkret
på det området og tatt utgangspunktet i den vegstrekningen
når det gjelder et såkalt nullvisjonsprosjekt.

Vi må gjøre det vi kan for å redusere
ulykkene. Midtdelere kan være ett egnet tiltak,
kanskje er det andre ting, og kanskje er det kombinasjon
av flere ting. Når det gjelder hvilke tiltak som er mest
aktuelle, kan jeg ikke kommentere det her. Vi vil se på sammenhengen mellom
ulike tiltak, og sette inn det vi tror har mest effekt.

 Jeg er godt kjent med at situasjonen langs
E18 Mosseveien ikke oppleves som tilfredsstillende, verken
for trafikantene som ferdes på vegen eller for
dem som bor langs den. Mosseveien fungerer i dag som hovedåre
for regional busstrafikk og samleveg for boligområder i
Oslo. Stor trafikk på denne vegen fører til redusert
framkommelighet, miljøbelastninger og trafikkulykker. Avviklingen
i rushtidsperiodene er preget av forsinkelse og køer.

På bakgrunn av Stortingets behandling
av budsjettet for 2003 har jeg nylig bedt Vegdirektoratet om en
vurdering av muligheten for å gjennomføre en utbygging
av Mosseveien i tunnel basert på privat finansiering.

I den vurderingen som Vegdirektoratet skal
foreta, er det flere aspekter som må vektlegges. Jeg vil
her peke på at plansituasjonen er en viktig premiss
for bruk av OPS-modellen. Ved et OPS-prosjekt må det foreligge
godkjent reguleringsplan på utlysningstidspunktet. Videre må også den
totale kapasiteten for vegsystemet på Sørenga
vurderes, og fordelingen av trafikken i området – spesielt
er det her viktig å se på forholdet til E18 Bjørvikaprosjektet.
Med de planer som foreligger for E18 Bjørvika,
er det etter mitt syn også helt nødvendig å se nærmere
på sikkerheten knyttet til et omfattende tunnelsystem i
et tett trafikkert område.

Det er et overordnet mål for Regjeringen å øke
den samlede kollektivandelen i Oslo-området, og derfor
er det viktig å se på hvordan kollektivtrafikken
i dette området skal betjenes. Sett i forhold til målet
om økt samlet kollektivandel, er det i utgangspunktet etter
mitt syn uheldig samtidig å utvide vegkapasiteten. Men
når det gjelder vegprosjekter som i en miljø-
og byutviklingsmessig sammenheng avlaster lokalmiljøet – uten
dermed å øke vegkapasiteten totalt sett – vil
dette selvsagt kunne være positivt.

Jeg er kjent med at det pågår
en prosess lokalt med en eventuell fortsatt brukerbetaling
i Oslo etter nedlegging av bomringen i 2007.
Det er som kjent også lagt til grunn at E18 Bjørvikaprosjektet
delvis skal brukerfinansieres. På den bakgrunn må det
vurderes nærmere hvordan en finansiering
av et tunnelprosjekt på Mosseveien, dvs. tilbakebetalingen
til OPS-selskapet, eventuelt utformes.

Jeg har bedt Vegdirektoratet gi en vurdering
av saken innen 1. mars, med sikte på å komme
tilbake til Stortinget med en vurdering av forslaget om privat finansiering av
Mosseveien i løpet av våren 2003.

  Miljøaspektene knyttet til Mosseveien
i tunnel er veldig viktige. Det er mange ulike miljøaspekter
knyttet til vegen. Utover de miljøaspektene som representanten
her er inne på, kan jeg nevne de som går
på lokal luftforurensning og barriere
til fjorden. Det som oppleves som veldig vanskelig
i dag, vil da kunne bli bedre. Når vi utreder dette, er
det også viktig å se på helheten
i transportmønsteret i området og for byen
som sådan. Derfor er det både riktig
og viktig at vi tar tak i dette prosjektet nå og får
utredet dette i sammenheng med bl.a. Bjørvikaprosjektet
og utfordringene på Sørenga.

