   Fylkesveger inngår som
en del av rammetilskuddet til fylkeskommunene. Det er fylkeskommunenes
ansvar å bevilge midler til drift og vedlikehold av fylkesvegnettet
ved å foreta de nødvendige prioriteringer innenfor egne
budsjett. Den tidligere post 60 på Samferdselsdepartementets
budsjett, Tilskudd til fylkesvegformål, er fra og med 2001
innlemmet i rammetilskuddet. Det er etter dette ikke øremerkede
midler til fylkesveger over Samferdselsdepartementets budsjett.

Når Stortinget har sluttet seg til
at øremerkede midler til fylkesveger overføres
til inntektssystemet, sammen med andre øremerkede
midler på statsbudsjettet, viser det at Stortinget er opptatt
av lokalt ansvar på viktige samfunnsområder. Det
er et prinsipielt syn jeg vet Senterpartiet
deler.

I 2001 brukte Sør-Trøndelag
104 mill. kr til drift og vedlikehold av fylkesveger, som utgjør
7,6 pst. av hva hele landet bruker på dette området.
Til sammenligning har Sør-Trøndelag 1 752 km fylkesveg,
som utgjør 6,4 pst. av landets samlede fylkesveger.
Dersom man i Sør-Trøndelag mener at
fylkesvegnettet har en dårlig standard i forhold til landet
for øvrig, er det mulig for fylket å prioritere
fylkesvegene høyere i forbindelse med de årlige
budsjettene.

Statens vegvesen gjennomgår for tiden
en omfattende omorganisering. Samtidig forberedes konkurranseutsetting
av Vegvesenets produksjonsoppgaver. Formålet med begge
disse reformene er å frigjøre ressurser til investeringer,
drift og vedlikehold av vegene våre. Dette vil også komme
fylkesvegnettet til gode.

Jeg vil også nevne at Regjeringen
tar sikte på å legge fram for Stortinget en prinsipiell
gjennomgang av todeling av vegnettet.

 Selvfølgelig bryr jeg meg om dette.
Samferdsel er mitt område, og transportstandard er et viktig
område for meg. Men samtidig vil jeg understreke det jeg
sa i mitt svar innledningsvis, at når det gjelder fylkesveger,
inngår det i rammene til fylkeskommunen. Og nettopp
på dette området har vi ikke lagt vekt
på å gå inn med øremerking i
stor grad fordi det rokkerer ved de selvrådemulighetene
som man har i fylkeskommunen når det gjelder å prioritere
bruken av pengene.

Jeg vet imidlertid også at
det er fylkeskommuner som står overfor store økonomiske
utfordringer, og det er perspektiv som vi må ta
innover oss i en videre debatt knyttet til mye mer enn fylkesvegnettet.
Men jeg kan forsikre om at jeg er opptatt av hvordan vegene i Norge
er og fungerer, uansett om de er statlige eller fylkeskommunale.

 Nettopp det poenget som ble tatt
opp her til slutt, at helse er prioritert foran veg, og at det er ønske
om å sanere gjeld knyttet til helsesektoren, viser at det
er behov for å se disse spørsmålene i
sammenheng knyttet til økonomien til fylkeskommunen. Jeg
vil påpeke at det er en bred debatt, og det er en stor
debatt. Den er vi gjerne med på, men det er fortsatt slik – og
det vil jeg tro at også Senterpartiet
er enig i – at pr. i dag bør den frihetsgraden
som ligger i å prioritere pengebruken enten til fylkesveier eller
til andre områder, opprettholdes. Det er det
vi har å forholde oss til i dag.

