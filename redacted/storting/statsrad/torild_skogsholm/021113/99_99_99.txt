 Luftfartsverket eier
og driver 45 flyplasser i Norge. Kun et fåtall av disse
drives med overskudd. Stavanger lufthavn, Sola,
og Bergen lufthavn, Flesland, drives med betydelige overskudd. Kristiansand
Lufthavn, Kjevik, drives også med overskudd,
men dette er forholdsvis beskjedent.

I utgangspunktet skal stamruteflyplassene inkludert Oslo
Lufthavn Gardermoen samlet sett være bedriftsøkonomisk
lønnsomme, mens staten kjøper tjenester som bidrag
til å dekke underskuddet på det regionale
nettet. For 2003 er det foreslått bevilget 250 mill.
kr til dette, noe som er en betydelig økning i forhold
til tidligere. For å kunne drive det samlede lufthavnsystemet
som flertallet på Stortinget nylig har bestemt
skal opprettholdes i sin helhet, er det helt nødvendig å overføre
midler fra de lønnsomme til de ulønnsomme stamruteplassene.
Dersom de lønnsomme lufthavnene løsrives fra det
helhetlige lufthavnsystemet, vil drift og investeringer ved de øvrige
lufthavnene ikke la seg løse uten betydelige
bevilgninger utover dagens kjøp av tjenester på det
regionale nettet.

Regjeringen la nylig fram en proposisjon om
omdanning av Luftfartsverket til aksjeselskap
fra 1. januar 2003, som Stortinget nå har til behandling.
I proposisjonen legges det til grunn en videreføring av
dagens lufthavnsystem, og det framgår at en utskilling
av enkelte lønnsomme lufthavner fra det helhetlige statlig eide
lufthavnnettet ikke anses som aktuelt nå.

Omdannelsen av Luftfartsverket
til aksjeselskap gir likevel økte muligheter
og økt frihet til å foreta lønnsomme
investeringer i lufthavnene som med dagens organisering ikke
har blitt gjennomført. Jeg mener derfor at forslaget
om omdannelse til aksjeselskap øker utviklingsmulighetene
ved bl.a. de lufthavnene som representanten Simonsen trekker fram.
Jeg er positiv til at Luftfartsverket
samarbeider med lokalt næringsliv og lokale myndigheter
i dette arbeidet.

 Nei, jeg ser ikke dette, i og med
at vi har et flyplassnett som henger sammen. Det gir ikke
mening å se på én lufthavn alene. For
om man har én flyplass her i landet, og sier
at den går bra, kan ikke den gå bra
uten at man har et nett, dvs. at folk reiser fra A til B. De bruker hele
nettet av flyplasser. Derfor henger dette nøye
sammen.

Så er det naturlig at det på de
stedene hvor vi har store befolkningskonsentrasjoner, og dermed
mange som reiser, vil være en bedre inntjening.
Men nettet henger sammen. Og det vil bety store utfordringer
i forhold til statsbudsjettet om staten skal gå inn og
kjøpe ytterligere tjenester i stort omfang, for vi må ha hele
nettet til å gå rundt.

 Det er mange behov på mange flyplasser.
Og hvis vi ikke innfrir de mest prekære behovene
og gjennomfører prosjektene i tide, vil hele flyplassystemet lide
under det.

Hvis vi har steder hvor forholdene er så dårlige
at folk velger ikke å reise derfra, vil både
Sola, Gardermoen og Flesland tape på det. Vi
er med andre ord tjent med at vi til enhver tid har et
best mulig flyplassnett rundt om i hele landet. Da er
det også riktig, som representanten her viser
til, at vi må ta hensyn til de flyplassene der det er mange
passasjerer, at vi legger forholdene til rette slik at det også der
er attraktivt å reise med fly.





                

 Onsdag 23. oktober i år falt det store
mengder våt snø over Østlandet, og mengden ble
flere steder større enn forventet. Noen steder
var snømengden så stor at det var problemer
med å få snøen raskt nok bort. I et radiointervju
redegjorde vegsjefen i Hedmark for de tiltak
som var gjennomført denne dagen. Hun gjorde oppmerksom
på at det ved ekstreme værforhold kunne bli aktuelt å stenge
Rv 3 i kortere tid dersom det ikke var mulig å tilby
trafikantene akseptable og sikre kjøreforhold.

Statens vegvesen vil gjøre sitt ytterste
for at denne viktige nord-sør-forbindelsen alltid er åpen.
Jeg kan videre bekrefte at det ikke er aktuelt å stenge
riksveger som skal være vinteråpne
uten nattestenging, med mindre helt ekstreme værforhold
gjør det trafikksikkerhetsmessig nødvendig.

 Det er viktig for meg at vi har gode
forhold på alle vegene i Norge hver
dag, og spesielt på stamvegrutene. Nå er
det slik at vi av og til blir overrasket av uventet vær,
og vi er midt inne i en slik periode
nå. Da kan alle og enhver møte
en utfordring i det å komme seg fram
på vegene.

Det er viktig at vi har veger som er gode
i forhold til den viktige funksjonen de skal ha, så også Rv
3. Det er helt riktig at her går det veldig mye tungtransport,
så for næringslivet i Norge er det en
viktig veg. Men vi har også et ansvar for å sørge
for at det er sikre kjøreforhold. Det er da viktig at vi
bruker ressursene – og det gjør vi – på brøyting
og på å legge forholdene til rette. Så kan
det være tilfeller hvor det er en så ekstrem
situasjon – men da skal situasjonen være
ekstrem – at vi er nødt til å stenge
veiene.

Det er mitt mål at vi til enhver tid
skal ha gode, sikre og åpne stamveger i Norge.

 Midlene til vedlikehold av veger er fordelt
ut fra noen kriterier som er utarbeidet, og som skal gjøre
at vi ivaretar en god og sikker standard på stamvegene.

Dette er ikke bare et spørsmål
om penger. Det er snakk om hva man fysisk sett er i stand til å gjennomføre hvis
det plutselig er et væromslag som gjør at det
er særdeles krevende å få brøytet eller
sikret vegen på en forsvarlig måte. Det er helt
riktig at snøen kommer på et tidspunkt hvert år,
og det må vi være forberedt på.
Vi må også, så langt det er mulig, være
forberedt på at den kan komme overraskende og i store mengder.
Så vil vi kunne oppleve at selv om vi har nok ressurser,
kan det være fysiske begrensninger i forhold
til hva vi faktisk har fått til. Men målet er
at vi skal ha en åpen Rv 3 så sant det
overhodet er mulig.





                

 Kontroll av sikring av last skjer
på et utvalg av kjøretøyene
og ofte på kjøretøyer
hvor kontrolløren i utgangspunktet vurderer det som nødvendig.
Dette medfører at kontrollresultatene ikke gir
noe godt gjennomsnittsbilde av situasjonen ute på vegnettet.

Statens vegvesen kontrollerer ca. 80 000
kjøretøy med hensyn til sikring
av last hvert år. I årets åtte
første måneder ble det påtalt
mangel ved 20 pst. av de kontrollerte kjøretøyene,
og 10 pst. fikk kjøreforbud. Tallene støtter med
andre ord ikke opp om utsagnet om at over 90 pst. har
mangler ved lastsikringen.

Statens vegvesen gjennomfører i tillegg
jevnlig tilstandsundersøkelser når det gjelder
sikring av last, på et representativt utvalg
av kjøretøyparken. Disse undersøkelsene
viste i 2001 at 86 pst. av kjøretøyene
hadde godkjent lastsikring. I Nasjonal handlingsplan
for trafikksikkerhet på veg 2002-2011 har Vegdirektoratet
satt som minimumsmål at 95 pst. av alle
tunge kjøretøy skal ha godkjent
sikring av last. Målet skal bl.a. oppnås
ved at tungtransportkontroller utført av Statens vegvesen
skal økes med 50 pst. innen 2003. Regelverket sier
klart at det er førerens ansvar at godset skal være
sikret slik at det ikke volder skade eller fare,
sleper på vegen, faller av kjøretøyet eller
skaper unødig støy. Likevel har to alvorlige
ulykker i år vist at vegmyndighetene må følge
opp området spesielt.

Jeg vil i forbindelse med den omfattende omleggingen av
føreropplæringen som nå er i gang, vurdere å stille krav
om at tungbilsjåfører skal få obligatorisk
opplæring i sikring av last. Vegdirektoratet
har også utarbeidet ny førerprøve
for lastebil med tilhenger, hvor tema sikring av
last skal inngå både i praktisk og teoretisk
del. Målet er at oppgavene skal tas i bruk vinteren 2002-2003.
Inntil dette arbeidet er sluttført, arbeides det med å styrke
sjåførenes kunnskaper om sikring av
last, bl.a. gjennom et samarbeid mellom
Vegdirektoratet og Norges Lastebileier-Forbund, hvor NLFs medlemmer
tilbys kurs i sikring av last. Statens trafikklærerskole
har i samarbeid med bl.a. NLF, Forsvaret og
Autoriserte Trafikkskolers Landsforbund utviklet et kurs i sikring
av last for personell ved trafikkskoler, ansatte i Statens vegvesen,
politi og andre som arbeider med sikring av
last.

 Det er helt riktig som det påpekes,
at mye på dette området kan gjøres bedre
i forhold til obligatorisk opplæring og kursing. Det er
helt klart at ansvaret ligger hos føreren. Enhver som kjører
et kjøretøy som har den type last, har
et ansvar for at lasten skal være forsvarlig
sikret.

Det er også avdekket at
det er mangel på kunnskap om hvordan slik last skal sikres.
Derfor har det vært viktig å få utviklet
et tilbud om kurs i sikring av last. Det har vi nå,
men det er ikke nok, mener jeg. Derfor arbeides
det nå med at vi skal gjøre den type
kurs, som jeg nevnte i stad, obligatorisk, slik at alle
er nødt til å opparbeide seg en viss kunnskap, både
praktisk og teoretisk, om hvordan dette kan skje.

 Det er nettopp nullvisjonen på trafikksikkerhetsområdet
som gjør at jeg er veldig opptatt av at vi skal komme videre
i dette spørsmålet. Jeg registrerer også at
næringen har vært opptatt av dette. Det ser jeg
på som en styrke, både i forhold til
at det er en næring som har mye kunnskap, mye erfaring, og
i forhold til at de kan komme med gode konstruktive bidrag
med hensyn til utarbeiding av også obligatoriske kurs
i sikring av last framover.

Spørsmålet var så om
dette kan være en løsning i forhold
til opplæring som bare holder nasjonalt, eller
om den også vil holde internasjonale mål:
Målet for oss må være at det
skal opparbeides kunnskap som holder mål både
internasjonalt og nasjonalt. I den grad vi har spesielle norske
forhold som krever spesielle norske kunnskaper, må vi
ha det også. Vi vet jo at vi hver vinter har utfordringer
i forbindelse med vinterværet. Det kan hende at det er
en større utfordring for oss også i
forhold til sikring av last, og da må vi sikre
oss at de som skal kjøre disse kjøretøyene,
har kunnskap.





                

