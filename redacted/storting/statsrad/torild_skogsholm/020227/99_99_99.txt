 Jeg viser til omtale av Bilist 2000 i St.prp.
nr. 1 for 2001-2002, fremlagt av regjeringen Stoltenberg, samt mitt
svar til samferdselskomiteen vedrørende Bilist 2000 i forbindelse
med behandlingen av statsbudsjettet for 2002.

Stiftelsen Bilist 2000 ble opprettet våren
2000 etter initiativ fra Bilimportørenes
Landsforening som ønsket å trekke i
gang en landsomfattende dugnad for økt trafikksikkerhet.
En rekke offentlige og private organisasjoner og institusjoner stilte
seg bak initiativet. Bilist 2000 var opprinnelig planlagt å skulle løpe
over tre år, med årlige evalueringer.

Ved å avlegge et skriftlig løfte
om å bruke bilbelte og respektere fartsgrensene
kunne landets bilførere kvalifisere seg til medlemskap
i Bilist 2000 og dermed også være
med i trekningen av en rekke gevinster, bl.a. biler. Pr. i dag har
140 000 bilister sluttet seg til aksjonen.

Samferdselsdepartementet bad Vegdirektoratet
ivareta vegmyndighetenes deltakelse i Bilist 2000. Vegdirektoratet
har siden starten sittet i styret for stiftelsen, og forutsatte
at det offentliges bidrag ikke skulle overstige 40 pst.
av inntektene, samt at Bilist 2000 ikke skulle være
en offentlig drevet trafikksikkerhetsaksjon. Direktoratet bevilget
1 mill. kr til de forberedende arbeidene høsten
1999 og våren 2000, nye 5 mill. kr i år
2000 og 4 mill. kr i år 2001. Vegdirektoratet
har aldri tidligere gått inn med så store
midler i en enkelt trafikksikkerhetsaksjon.

Stiftelsen har ved årsskiftet 2001/2002
et betydelig akkumulert underskudd, i størrelsesorden 2,5 mill. kr,
og all kostnadsdrivende virksomhet har nå opphørt.

Etter Vegdirektoratets vurdering
er manglende oppfølging av styrets pålegg om å bringe
balanse i regnskapene årsak til underskuddet.
De økonomiske problemene har etter Vegdirektoratets
syn også ført til at stiftelsens ideelle
hensikt i noen grad er fortrengt til fordel for inntektsbringende
aktiviteter. En foreløpig evaluering
av aksjonen foretatt av TØI november 2000 viste så langt også usikkerhet
om hvilken effekt aksjonen har hatt på trafikksikkerheten.

Sett i forhold til andre oppgaver
i trafikksikkerhetsarbeidet anser jeg det derfor ikke
som ønskelig å fortsette det offentliges engasjement
når det gjelder Bilist 2000 utover 2001. Vegdirektoratet
har imidlertid satt av midler til en evaluering
i 2002. Jeg viser i denne forbindelse til at samferdselskomiteen ikke
hadde merknader til statens videre engasjement i sin innstilling
til statsbudsjettet.

 Jeg tolker representantens spørsmål
dit hen at trafikksikkerhet er viktig. Det tror jeg vi er veldig
enige om.

Nå er det slik at ethvert trafikksikkerhetstiltak
må ses i forhold til gevinsten som
man kan oppnå med tiltaket. Det å være
med i en aksjon hvor man skriver under på at man
vil følge norske lover når det gjelder
trafikk, er jo ikke den mest ambisiøse måten å jobbe
på når det gjelder trafikksikkerhetsarbeidet.
Det er viktigere ting, mener jeg, som bør stå på dagsordenen
når man snakker om trafikksikkerhet og holdninger. Det
gjelder hvordan man legger inn trafikksikkerheten i undervisningen
på skolene, innenfor føreropplæring
osv. Det er ikke sikkert at en aksjon, som for enkelte
kan virke mer som et lotteri, er veien å gå i
så måte.

 Som jeg sa i mitt første svar,
legger Vegdirektoratet opp til at det skal gis midler til en evaluering
av prosjektet i 2002, og det er den økonomiske støtten
som det er snakk om å gå inn med for 2002.





                

  Sjøfartsmyndighetene stiller krav
om at rederiet skal ha kopi av landtransportens fraktbrev,
slik at de til enhver tid skal kunne ha oversikt over hvilket farlig
gods som blir fraktet med ferjene – dette for å ivareta
sikkerheten for passasjerer og materiell på best mulige måte
under overfarten. Rederiets ansvar opphører når
transporten forlater ferjene. Etter henvendelse fra Statens
vegvesen og Moss kommune rapporterter rederiet nå antall
transporter med farlig gods til kommunen. Omfanget av transporten
er på den måten kartlagt.

For transport på land gjelder det egne
regler. Det foreligger imidlertid ingen opplysningsplikt
om hvilket farlig gods som blir fraktet fra sted til sted, så lenge
transporten er godkjent. Statens vegvesen godkjenner biler og tilhengere
for transport av farlig gods og foretar kontroller av slik transport.
I noen sammenhenger er det ønskelig å få kunnskap
om hva slags farlig gods som blir transportert, og Statens vegvesen
foretar i den forbindelse enkelte registreringer av dette.

Jeg har forståelse for at Moss kommune ønsker
best mulig tilgang til informasjon for å kunne ha beredskap mot
eventuelle krisesituasjoner. Jeg vil derfor ta initiativ til
at Statens vegvesen, Direktoratet for brann- og elsikkerhet, rederiet
og de berørte kommuner kartlegger problemet, slik at lokale
myndigheter får utarbeidet best mulige kriseplaner.

 Vi er nok her rimelig enige om at det er viktig å ivareta
behovet for sikkerhet ved transport av farlig gods, så derfor
vil jeg gjøre mitt og ta det initiativet som er nødvendig
for at vi skal følge opp denne saken på en god
måte.

 Gjennom avtalen om statlig kjøp av
persontransporttjenester kjøper Samferdselsdepartementet
persontogtjenester fra NSB BA. Høsten 2000 ble
togproduksjonen redusert på noen togavganger
med liten trafikk som følge av en vanskelig lokomotivførersituasjon.
På Gjøvikbanen medførte dette en reduksjon
med én avgang i hver retning mandag til fredag, og én
avgang lørdag og søndag. NSB BA søkte
busskonsesjon for å erstatte disse togavgangene med buss. Søknaden
ble innvilget av Samferdselsdepartementet.

I dag utgjør bussavgangene et rent
erstatningstilbud for de togavgangene som er tatt bort på Gjøvikbanen. Bussen
stopper kun ved togstasjonene eller nærmeste bussholdeplass.
NSB BAs togbillettpriser gjelder også på de
bussavgangene som erstatter togavgangene, og avgangene er kun annonsert
i selskapets togtabeller.

Morselskapet NSB BA kjøper
busstjenester fra sitt heleide datterselskap
Nettbuss AS etter kontrakt for hver rutetermin.
NSB betaler om lag 33 000 kr i uken for disse busstjenestene.
Som en følge av at Nettbuss AS er et heleid
datterselskap av morselskapet NSB BA, er det i henhold
til lov om offentlige anskaffelser med tilhørende forskrifter ikke
krav til NSB BA om å legge ut kjøpet
av busstjenester hos Nettbuss AS på anbud.

Jeg er opptatt av at staten ikke
betaler mer enn nødvendig for disse tjenestene. Jeg vil
derfor ta opp med NSB om det er andre måter å foreta
disse kjøpene på, herunder bruk av anbud.

 Reglene er nok rimelig klar, og som jeg viste
til, er busselskapet som trafikkerer ruten, et heleid
datterselskap under NSB BA. Det som er interessant
i denne sammenhengen, er å få en effektiv bruk
av midlene som går til kjøp av tjenester. I den
sammenheng er det også viktig å se på at
vi bruker pengene riktig. Det jeg ser som en viktig oppgave for
oss framover i sånne tilfeller, er at vi ser
til at NSB, i den grad NSB ikke kan kjøre ruten
med tog, finner de rimeligste, mest effektive og beste
løsninger.

 Det er et mål for meg å få en
mest mulig effektiv bruk av de midlene vi setter inn, også i
forhold til kollektivtransport. Det er ønskelig at vi skal
få gode løsninger for alle
trafikanter, og at vi skal finne de mest miljøvennlige
løsningene totalt sett.





                

 Post- og teletilsynet har i lengre
tid arbeidet med å tilrettelegge for konkurranse på nummeropplysningstjenester.
Arbeidet har omfattet utlysning av nye numre, tilbaketrekning av
Telenors numre 180 og 181, samt de mer praktiske sidene rundt tilgang
til den informasjonen som er grunnlag for tjenestene.

Ved tilretteleggelse for virksom konkurranse
er det viktig at markedsaktørene får like
vilkår. Det betyr bl.a. at aktørene skal ha lik
tilgang til samme type numre. Post- og teletilsynet har
i første omgang satt av en firesifret
nummerserie som skal brukes til disse tjenestene. Telenor
har, sammen med fem andre aktører, fått
tildelt nye firesifrede nummer til bruk for nummeropplysningstjenestene.
Post- og teletilsynet bestemte at de nye numrene
kunne tas i bruk fra og med 15. februar 2002. Tilbaketrekningen
av de tresifrede numrene 180 og 181 ble gjort for ikke å gi
Telenor et konkurransemessig fortrinn. Telenor ble for øvrig
allerede i august 2000 varslet om at 180 og 181 kunne bli trukket
tilbake.

Når det gjelder tidspunktet for tilbaketrekningen
av 180 og 181, ble dette gjort ut fra både konkurransemessige
og forbrukermessige hensyn. Fra et konkurransemessig synspunkt vil
det være uheldig om opplysningstjenesten på 180
og 181 skulle være operativ parallelt med at nye tilbydere
av nummeropplysningstjenesten startet opp sine virksomheter.
Dette vil gjøre det vanskelig for disse å ta
markedsandeler før konkurransen er reell. Post- og teletilsynet
har gitt uttrykk for at de av den grunn mente det kunne være
gunstig å trekke tilbake 180 og 181 samtidig.

På den andre siden vil en
for rask tilbaketrekning av disse numrene kunne oppleves som negativt
for forbrukerne. Derfor vil det være mulig å bruke
disse numrene ennå en stund framover. Det vil
ivareta ikke minst det forbrukervennlige aspektet
og kunne ha positive konsekvenser for sluttbrukeren.

En normal konsekvens av konkurranse
er at tjenestene blir rimeligere og/eller bedre. Jeg forventer
at dette vil skje også ved innføring
av konkurranse på nummeropplysningstjenestene.
En umiddelbar konsekvens av innføringen av konkurranse
er at det nå tilrettelegges for opplysningstjeneste på samisk.

Andre land i EØS-området
har gjort de samme vurderingene. Blant annet i Storbritannia er
det gjort undersøkelser som viser at publikum ikke
har vesentlige problemer med å tilpasse
seg nye numre for opplysningstjenestene ganske raskt.

 Telenor vil fortsatt ha en opplysningstjeneste,
og man kan allerede i dag ringe til den eksisterende nummeropplysningstjenesten
og få vite hvilke nummer både
nye og eksisterende opplysningstjenester vil ha og har. Så det
er rimelig forbrukervennlig allerede pr. i dag. Det vil også,
som jeg sa i svaret mitt i sted, være sånn
at 180- og 181-numrene fortsatt vil være i bruk.
Dette er et forsøk på og en måte å sikre
at vi vil kunne få konkurranse
og dermed bedre og/eller billigere tilbud på opplysningstjenester.
Som jeg også nevnte, finnes det erfaringer fra
andre land som sier at dette er en nyttig veg å gå.

 Det er fortsatt slik at eksisterende opplysningstjenste
vil fortsette, slik at det er mulig å ringe Telenors opplysningstjeneste
i fortsettelsen. Fordi det har blitt konkurranse, skulle ikke
det tilsi at den eksisterende opplysningstjenesten blir dårligere enn
den er i dag. Tvert imot, når vi får konkurranse,
vil det i seg selv være motivasjon til å innskjerpe
at man gir gode opplysninger, at man gir riktige opplysninger,
og at man er forbrukervennlig i den måten man legger opp
tjenestene på.

Det vil være viktig for
de nye aktørene å vise for allerede
eksisterende operatør at de er gode. Dette vil markedet
ivareta selv, og enhver forbruker som ønsker å bruke Telenors
opplysningstjeneste, vil kunne gjøre det i fortsettelsen.

