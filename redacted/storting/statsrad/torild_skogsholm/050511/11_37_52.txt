 Jeg viser til St.prp. nr. 50 for 2004–2005,
Om utbygging av E18 Bjørvikaprosjektet i Oslo. I proposisjonen
er det redegjort for fjerning, deponering og tildekking av forurensede
masser i dette området.

Statens vegvesen har tillatelse fra Statens
forurensningstilsyn til å benytte de rene leirmassene
som skal graves ut i området, til å dekke til
forurenset sjøbunn i indre havn. Andre
massetyper enn rene leirmasser vil ikke bli benyttet
til slik tildekking. Tillatelsen ble gitt 14. januar 2005. I tillatelsen
ble det stilt som vilkår at mengde og utbredelse av massene
skal skje etter nærmere avklaring med Oslo
kommune og etter at Statens vegvesen har gitt en nærmere
beskrivelse av tiltaket.

Det er tidligere ikke laget deponi
for masser ved Ursvik-Hellvik, og dette vil heller ikke
skje i forbindelse med dette prosjektet. Høsten 2004 ble
det imidlertid gjennomført et pilotprosjekt med kontrollert
utlegging av en begrenset mengde ren leire med en lagtykkelse på inntil 20 cm
i Oslo indre havn og ved Ursvik-Hellvik.

Statens vegvesen leverte sitt forslag til disponering
av de rene leirmassene til Statens forurensningstilsyn
2. mai 2005. Områdene der massene anses aktuelle for bruk,
er i henhold til «Helhetlig tiltaksplan for forurensede
sedimenter i Oslo havnedistrikt», som er utarbeidet
av Oslo kommune. Dette forslaget til tiltaksplan ble sendt
på høring den siste uken i april 2005.

Tildekking av forurenset sjøbunn med rene
leirmasser er forskjellig fra å anlegge et deponi – et
mottak – for rene leirmasser. Ved tildekking
lages det ikke undersjøiske demninger eller
andre konstruksjoner på sjøbunnen. Tildekkingen
vil følgelig bare innebære et lag – et
dekke – med rene leirmasser oppå forurensningene
for å isolere disse. Leiren stammer fra den opprinnelige
sjøbunnen i Bjørvika.

Fylkesmannen i Oslo og Akershus og
Statens forurensningstilsyn ønsker å benytte
byggingen av senketunnelen gjennom Bjørvika til en helhetlig
opprydding av forurenset sjøbunn i Indre Oslo
havn. Oppryddingen vil bidra til redusert spredning av miljøgifter.
Fylkesmannen og Statens forurensningstilsyns ønske
baserer seg på at bygging av synketunnelen frigjør
store mengder rene masser som kan brukes til overdekking
av forurensede sedimenter i havneområdet.

