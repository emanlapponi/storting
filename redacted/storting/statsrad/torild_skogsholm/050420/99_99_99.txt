  Innledningsvis vil jeg vise til
mitt svar på spørsmål 19 i spørretimen
onsdag 28. januar 2004 fra stortingsrepresentant Per
Roar Bredvold samt spørsmål 20 i spørretimen
onsdag 11. februar 2004 fra stortingsrepresentant
Thore Aksel Nistad angående ulykkesbelastningen
på E6 mellom Hamar og Lillehammer og andre
belastede strekninger.

I perioden 2002–2005 er en stor andel
av utbyggingsinnsatsen rettet mot de mest ulykkesbelastede delene
av stamvegnettet, med bl.a. bygging av nye firefeltsveger på E6
i Østfold og på E18 i Vestfold. Videre er det
lagt stor vekt på å bygge midtdelere på to-
og trefeltsveger og på gjennomføringen av mindre
sikkerhetstiltak. Erfaringene så langt viser god bedring
av sikkerheten.

I St.meld. nr. 24 for 2003-2004 Nasjonal
transportplan 2006-2015 er det redegjort for Regjeringens trafikksikkerhetspolitikk.
Nullvisjonen skal fortsatt være grunnlaget for
trafikksikkerhetsarbeidet i Norge. Visjonen har ført til
at arbeidet med å bedre sikkerheten i vegtransporten
har fått en mer målrettet karakter, med særlig
sikte på å forebygge de mest alvorlige ulykkene.
Det meste av dagens riksvegnett er bygd med langt lavere sikkerhetsstandard
enn det som i dag legges til grunn ved bygging av nye veger.

Samferdselsdepartementet vil styrke innsatsen
for å bygge sikkerhet inn i nye og eksisterende veganlegg.
Dette innebærer utbygging av høytrafikkerte
stamveger til fire felt, bl.a. på E6 fra Gardermoen
i Akershus til Kolomoen i Hedmark, og videre mer bruk av midtrekkverk
på to- og trefelts veger. Videre er det lagt til grunn
en kraftig økning av bevilgningene til å gjennomføre
mindre investeringstiltak eller såkalte
punkttiltak, bl.a. på grunnlag av trafikksikkerhetsrevisjoner.

Det samordnede trafikksikkerhetsarbeidet, også utover rene
infrastrukturforbedringer, er presentert i handlingsplanen for trafikksikkerhet
på veg for perioden 2002–2011, utarbeidet av Statens
vegvesen i samarbeid med Politidirektoratet
og Trygg Trafikk. På bakgrunn av St.meld. nr. 24 for 2003-2004
blir denne revidert for perioden 2006-2015 i samarbeid
med de samme instanser pluss Sosial- og helsedirektoratet og koordinert
med trafikksikkerhetsinnsatsen i andre etater.

Videre vil Statens vegvesen i mai 2005 legge
fram høringsutkast til nye normaler for vegutforming. Det
er i de nye normalene lagt vekt på å bedre
sikkerheten i vegsystemet. Viktige tiltak er midtrekkverk og sikre
kryssløsninger. Dette innebærer bl.a. sikrere
løsninger for alle trafikantgrupper, også for
gående og syklende.

