  Strekningen Øye–Borlaug
inngår i stamvegruten E16 Sandvika–Bergen. I St.meld.
nr. 24 for 2003-2004, Nasjonal transportplan
2006-2015, blir det lagt opp til at en vesentlig del av rammen til
ruten i perioden 2006-2009 vil gå til strekningene Borlaug–Voldum
i Sogn og Fjordane og Wøyen–Bjørum i
Akershus. Etter åpningen av Voldum–Seltun
i Lærdal, som var prioritert i Nasjonal
transportplan for perioden 2002-2011, framstår strekningen
Borlaug–Voldum som en flaskehals både
for den trafikken som fortsetter over Fillefjell
på E16, og for den som velger rv. 52 gjennom Hemsedal.
Prioriteringene i Nasjonal transportplan og
i de årlige budsjettene er blitt akseptert av Stortinget, og
det er lokalpolitisk tilslutning til prioriteringen av disse strekningene.

I budsjettproposisjonen for 2003 orienterte
Samferdselsdepartementet om opplegget for planarbeidet på strekningen mellom
Borlaug i Sogn og Fjordane og Øye i Oppland. Gjennom planarbeidet
fastsettes rammene for de tiltak som skal gjennomføres.
Konsekvensutredningen for strekningen fra Borlaug til fylkesgrensen
mot Oppland er nylig godkjent. For strekningen i Oppland er konsekvensutredningen
til sluttbehandling i Vegdirektoratet. Det er utarbeidet forslag
til kommunedelplaner etter plan- og bygningsloven parallelt
med konsekvensutredningene.

Ved behandlingen av St.meld. nr. 24 for 2003-2004 økte
Stortinget rammen til stamvegruten E16 Sandvika–Bergen
med 250 mill. kr for tiårsperioden, hvorav 100 mill. kr
til strekningen Øye–Borlaug. Jeg forutsetter at Stortingets
rammeøkning til denne strekningen
følges opp i Statens vegvesens arbeid med handlingsprogrammet
for investeringer på stamvegnettet for perioden 2006-2015.
Hovedtrekkene i handlingsprogrammet vil bli lagt fram for Stortinget
i budsjettproposisjonen for 2006.

Stortinget bevilget 5 mill. kr til mindre
utbedringstiltak på strekningen Øye–Borlaug
i 2003 og 9 mill. kr i 2005.

