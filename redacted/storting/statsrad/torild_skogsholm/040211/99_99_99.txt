 Jeg viser til mitt svar på spørsmål
19 i spørretimen onsdag den 28. januar i år fra stortingsrepresentant
Per Roar Bredvold angående ulykkesbelastningen på E6 mellom
Hamar og Lillehammer og andre belastede strekninger.

Regjeringen og Statens vegvesen arbeider systematisk for å øke
trafikksikkerheten. I første rekke prioriteres tiltak som
kan redusere de alvorligste ulykkene. Dette er fulgt opp i budsjettet
for 2004, der tiltak rettet mot møteulykker, utforkjøringsulykker
og ulykker med myke trafikanter prioriteres. I tillegg
kommer trafikksikkerhetsgevinstene ved de strekningsvise investeringstiltakene.

Et viktig tiltak for å redusere antall
møteulykker er å bygge fysiske skiller mellom
kjøreretningene. Vegdirektoratet arbeider med et forslag
til strategi for bruk av midtrekkverk på to- og trefeltsveger.
I prioriteringen mellom aktuelle strekninger vil tiltakets
ulykkesreduserende effekt, levetid i forhold til eventuell
senere utbygging til firefelts veg og kostnad bli nøye
vurdert.

Statens vegvesen har som et ledd i arbeidet
med Nasjonal transportplan 2006-2015 identifisert
ca. 2 700 km riksveg med spesielt høy
ulykkesbelastning. Dette utgjør om lag 10 pst.
av samlet riksveglengde. Det er igangsatt et arbeid med å gjennomføre
trafikksikkerhetsrevisjoner på disse vegene for å finne
fram til tiltak som kan bidra til å bedre ulykkessituasjonen.
Enkle og effektive strakstiltak vil bli prioritert.

I forbindelse med Nasjonal
transportplan 2006-2015 vil det bli gitt en mer helhetlig redegjørelse
for Regjeringens trafikksikkerhetssatsing, herunder standardforbedringer
og en raskere og mer sammenhengende utbygging av de mest trafikkerte
og ulykkesutsatte delene av stamvegnettet. Regjeringen vil bygge
ut høyt trafikkerte stamveger til firefeltsveger.

Fordelingen av de økonomiske rammene
for stamvegene og for øvrig riksvegnett vil bli
behandlet i forbindelse med Nasjonal transportplan
våren 2004. Endelig prioritering av
prosjekter for strekningsvis utbygging av stamvegnettet vil være
en del av arbeidet med handlingsprogrammet, som vil bli behandlet
lokalt våren 2005 og fastsatt høsten 2005. Handlingsprogrammet
for øvrig riksvegnett vil få samme framdrift.

 Det er slik at hver og en av oss må forholde
seg til de årlige budsjettrammene vi har. Jeg kan også minne
om at Lofast f.eks. var planlagt allerede på 30-tallet,
så å tro at dette er det prosjektet man har brukt
lengst tid på å planlegge, er ikke riktig.

Det finnes mange ønsker
rundt om i landet om prosjekter, og det som jeg er opptatt av, er
at vi får løst de utfordringene vi har på trafikksikkerhet
hver eneste dag. Det betyr at så lenge vi ikke
har fire felt og midtdeler der vi måtte ønske
det, må vi forholde oss til det, og vi må søke etter
de mest trafikksikre måtene å bevege oss på her
i landet. Det betyr at vi trenger tiltak – fysiske tiltak så vel
som holdninger, så vel som opplærte evner hos dem
som skal kjøre bil på norske
veger. Dette handler om at alle må ta ansvar
for den trafikksituasjonen vi er en del av.

 Det spørsmålet jeg nå fikk, dreier
seg egentlig om hele Nasjonal transportplan, så jeg
vil vise til denne, som kommer i løpet av våren.





                

 Alle fagrapporter som blir utarbeidet i forbindelse
med konsekvensutredning
av vegprosjekter, skal være offentlige og dermed
tilgjengelige for alle som ønsker å se
rapportene. Det er imidlertid ikke vanlig å sende
delrapportene ut til alle høringsinstansene.
Et unntak fra offentliggjøring er kostnadsrapporten, hvor
detaljene i rapporten er unntatt offentlighet av
hensyn til en senere anbudsrunde. Selve kostnadsoverslaget er selvsagt
en del av konsekvensutredningsrapporten.

Når det gjelder denne konkrete saken,
opplyser Statens vegvesen at enkelte av fagrapportene ikke
var ferdigstilte da konsekvensutredningen ble sendt ut på høring.
Dette skyldes tidsnød. Statens vegvesen har ut fra lokale ønsker
fra fylkeskommunen og berørte kommuner lagt opp en meget
stram framdriftsplan på planprosjektet, med godkjente reguleringsplaner
for prosjektet i løpet av sommeren 2004. Statens vegvesen
valgte derfor å sende ut konsekvensutredningsrapporten
før kvalitetssikringen av enkelte av fagrapportene var
ferdig.

At enkelte av fagrapportene ikke
var ferdige, betyr ikke at resultatene ikke
var tilgjengelige. De ulike fagtemaene er omtalt i hovedrapporten.
Denne framgangsmåten ble både samferdselsutvalg
og fylkesutvalg orientert om.

Alle fagrapportene til denne konsekvensutredningen er
nå ferdige og tilgjengelige for folkevalgte og høringsinstanser.
Trafikkanalysen, som er den siste og mest omfattende av fagrapportene,
ventes lagt ut på Vegvesenets internettsider i løpet
av denne uken.

Jeg vil understreke at hovedregelen skal være
at alle fagrapporter er ferdige og offentlig tilgjengelige
før slike saker legges ut til offentlig høring
og behandling i folkevalgte organer. Jeg vil be Statens vegvesen
legge til grunn at denne regelen følges.

 Jeg vil igjen understreke at holdningen min
til dette er at alle fagrapporter skal være ferdige
og offentlig tilgjengelige før slike saker legges ut til
offentlig høring og behandling i folkevalgte organer. Jeg
mener at det er viktig for å kvalitetssikre det som
er gjort.

For meg er dette et signal om at vi tidvis
må ta en gjennomgang av de framdriftsplanene vi har i slike
prosesser. Det er viktig at vi sørger for at kvaliteten
på rapportene er god nok, at beslutningsunderlaget er godt
nok – og at det er tilgjengelig.

 Jeg mener, som jeg sa innledningsvis i mitt
svar, at slike rapporter skal være offentlig
tilgjengelige. Det kan være elementer når
det gjelder kostnader, der det kan være grunn
til å være litt restriktiv
før man har hatt anbudsrunder – når
man skal ha det. Men det som går på erfaringer, både
når det gjelder bygging og utforming av tunneler og andre
utfordringer man har av fysisk og teknisk karakter, mener
jeg skal være offentlig. Det er viktig at allmennheten
får kjennskap til dette, og at vi faglig kan lære
av dette.





                

 Jeg vil understreke at jeg mener
det er viktig å komme raskt videre med å finne en
helhetlig og god kollektivløsning for Fornebu-området.
Jeg ønsker derfor å bidra til en rask
avklaring.

Det er samtidig viktig å sikre et
solid beslutningsgrunnlag for bruk av statlige midler til prosjektet.
I brev av 3. desember i fjor bad jeg derfor Akershus fylkeskommune
om en samlet saksframstilling og en anbefaling med hensyn til hvilken
løsning som regionalt sett vurderes som den beste.

På denne bakgrunn pågår
det nå en dialog mellom Samferdselsdepartementet
og Akershus fylkeskommune som et grunnlag for å komme videre
i saken.

Jeg viser også til at det
ble bevilget 2 mill. kr til videre planlegging
av Fornebu-banen over årets statsbudsjett. Stortinget har
imidlertid ikke tatt stilling til endelig
kollektivløsning for Fornebu-området.

 Det er riktig at regjeringen Stoltenberg
lovet inntil 600 mill. kr til denne løsningen
høsten 2001. Dette har vi sagt at vi vil følge
opp.

For at vi skal kunne gå inn med disse
midlene, kreves det en kvalitetssikring av dette prosjektet. Vi
har bedt Akershus kommune om å få en del vurderinger
og fakta på bordet. Vi har fått svar, men vi har ikke
fått svar på det vi ber om. Men ett langt steg
videre i denne prosessen er tatt gjennom det at Oslo kommune
og Bærum kommune er blitt enige om løsninger.
Dette har jeg òg etterlyst. Det har det nå endelig
kommet svar på, og det er jeg veldig glad for. Det gjør
at prosessen har kommet et langt steg videre. Da er departementet også interessert
i å kunne bidra, for å få på bordet
de nødvendige vurderingene som må til når
vi skal bruke så mye penger på et prosjekt.

 Det er helt riktig at det er viktig å se
Fornebu-løsningen i sammenheng med Lysaker stasjon.
Det tar vi høyde for når vi jobber med begge deler.
Det har også vært gitt stor frihet til
Akershus fylkeskommune for å finne en kollektivløsning
når det gjelder Fornebu. Vi må likevel
stille krav når vi fra statens side bruker penger.
Når vi er villige til å legge inn inntil 600 mill. kr
i dette prosjektet, kreves det at vi vet hva pengene går
til, og at vi vet at det er et godt og fornuftig prosjekt. Den jobben
er vi ikke ferdige med ennå – vi
har ikke fakta på bordet. Men vi må ha
en god kollektivløsning, og derfor har vi alle
samme intensjon med dette.

Tidligere i dag gikk det på at vi
har hatt for rask framdrift, og at man føler at man har
hatt for dårlig beslutningsgrunnlag politisk, lokalt osv.
Jeg kan vise til en del andre prosesser, hvor
man har presset slik på tid at vi har risikert å havne
opp i løsninger som kanskje ikke har vært
de beste. Derfor mener jeg at vi må ha en god
kollektivløsning når det gjelder Fornebu, og vi
må ha et riktig tempo i prosessen. Derfor kan jeg ikke love noen dato.





                

