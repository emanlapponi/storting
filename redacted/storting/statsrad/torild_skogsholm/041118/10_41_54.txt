 Det har vært en stor økning i tilskuddet til riksvegferjedriften de senere årene. Det kan nevnes at mens statens utgifter til kjøp av ferjetjenester var ca. 640 mill. kr i 1998, foreslås det en bevilgning til dette formålet på 1,166 milliarder kr i statsbudsjettet for 2005. Mye av denne økningen skyldes økte krav til sikkerhet fra sjøfartsmyndighetene og investeringer i 20 nye ferjer. Da det som kjent er mange oppgaver på samferdselsområdet som må dekkes innenfor de statlige økonomiske rammene, vil behovet for effektivisering av ferjesektoren være stort.




Jeg er enig i at det i mange ferjesamband er behov for å styrke ferjetilbudet. Jeg er også klar over de problemene som oppstår ved driftsavbrudd, spesielt når reserveferje ikke er å oppdrive. Knappheten på materiell har sin bakgrunn bl.a. i streng statlig styring over mange år. Denne styringen vil det løsnes på etter hvert som ferjedriften blir konkurranseutsatt. Det blir da opp til selskapene å skaffe seg egnet materiell og sørge for at driftssikkerheten er i henhold til de krav som myndighetene setter. Vi må imidlertid regne med at det vil ta noen år før en kan regne med å oppnå store og de virkelig merkbare forbedringer i ferjetilbudet.




Anbudsutsetting er et viktig virkemiddel for å oppnå økt effektivisering. For alle riksvegferjesamband som anbudsutsettes, vil en innenfor budsjettrammene søke å tilfredsstille de nye langsiktige målene som er satt i Nasjonal transportplan 2006–2015. Dette gjelder mål for bl.a. frekvens, åpningstid og gjensitting. Statens vegvesen tar sikte på full konkurranseutsetting av ferjedriften innen 2009. Tempoet i anbudsutsettingen vil likevel vurderes i lys av de erfaringene man får etter hvert.




Potensialet for effektivisering antas særlig å være knyttet til bemanningen av ferjene. Jeg forventer derfor at rederiene vil benytte effektive ferjer som bl.a. vil kunne operere med redusert bemanning når trafikken er liten.




Vi har gode erfaringer med de ferjesamband som alt er anbudsutsatt. Jeg vil spesielt vise til konkurranseutsettingen av sambandene Halhjem–Sandvikvåg og Mortavika–Arsvågen, hvor det er forutsatt bruk av naturgass som energibærer. Det ligger her an til å få bedre kapasitet og hastighet enn i dag uten at tilskuddsnivået øker. Jeg vil også peke på at innsetting av gassferjer i sambandene vil frigjøre ferjer, som vil kunne representere en mulig forbedring andre steder langs kysten. Dato for konsesjonsfornyelse i de to sambandene er 1. januar 2007.




Representanten Meltveit Kleppa tar opp spørsmålet om nedklassifisering av riksvegferjesamband. Ingen riksvegferjesamband har blitt nedklassifisert i senere år. Det kan likevel nevnes at riksvegsambandet Geiranger–Hellesylt i Møre og Romsdal har blitt fristilt fra riksregulativet. Sambandet drives på forretningsmessig basis. Sambandet er viktig i reiselivet i området og holdes bare åpent i sommersesongen. Departementet er opptatt av at vi skal ha også sånne typer løsninger, og vi har foreslått at riksvegferjesambandet Hjellestad–Klokkarvik i Hordaland skal legges ned. Sambandet har et lavt trafikkgrunnlag og omkjøringsmuligheter.




Spørsmålet om nedklassifisering av riksvegferjesambandet er foreløpig stilt i bero. Dette vil bli sett i sammenheng med spørsmålet om klassifisering av vegnettet. Regjeringen vil komme tilbake til Stortinget med en omtale av klassifisering av vegnettet.




Jeg har lyst til å understreke at denne regjeringen er svært opptatt av at uansett hvor man bor i dette land, skal man ha gode tilbud. Riksvegferjedriften og dette riksvegferjenettet er en viktig del av vårt vegnett. Det vil det også være for framtiden. Derfor er jeg opptatt av at vi skal kunne få et best mulig tilbud. Jeg er ikke fornøyd når man i viktige vegsamband må sitte igjen i mange timer. Ingen av oss er fornøyde med de situasjonene som oppstår når vi mangler ekstraferjer å sette inn. Det tror jeg vi er rimelig enige om. Målet vårt må være at vi etter hvert som vi får inn nye ferjer, også ser muligheten til å kunne sette inn ekstraferjer ved behov. Dette vil bli løpende vurdert i Vegvesenet.




