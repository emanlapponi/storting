 I rammeavtalen mellom Samferdselsdepartementet
og NSB om statlig kjøp av persontransporttjenester for
perioden 2003–2006 og i kjøpsavtalen for 2003,
som ble behandlet av Stortinget i forbindelse med statsbudsjettet
for 2003, er det lagt til grunn at Nordlandsbanen trafikkeres med
nye motorvogner, Agenda-tog, på alle dagtogavganger både
på delstrekninger og ved gjennomgående
tog mellom Trondheim og Bodø. Videre er det lagt
til grunn at nattog på strekningen fortsatt kjøres
med lokomotiv og vogner.

De nye Agenda-togene på Nordlandsbanen
korter ned reisetiden mellom Bodø og
Trondheim med én time. Dette har gjort det mulig å få flere
avganger på delstrekningene, samtidig som det ekstra
Agenda-settet kan benyttes på pendlerstrekninger hvor det
gamle dagtoget ikke lot seg utnytte. Dette gir seg utslag
i de nye rutene fra 15. desember, hvor det er flere avganger
enn før mellom Salten og Helgeland og mellom
Mo i Rana og Mosjøen. Også Salten-pendelen mellom
Rognan/Fauske og Bodø øker
fra seks til åtte daglige avganger.

Ved behandlingen av statsbudsjettet for 2003
uttalte derfor en samlet samferdselskomite, inkludert Senterpartiets
representant, følgende:

«Komiteen
vil vise til at innføringen av Agenda-togene
innebærer at reisetiden på Nordlandsbanen
har gått ned, avgangene har blitt flere og bedre
tilpasset lokaltrafikk.»

Jeg stiller meg derfor noe undrende til at
representanten Enoksen tilsynelatende mener at det å bytte
ut gamle tog med nye tog, korte ned reisetiden og øke antallet
avganger, er å forringe tilbudet sterkt.

Jeg er kjent med at det har vært en
del tekniske problemer i forbindelse med innfasingen
av de nye togene. NSB og leverandøren arbeider med å fjerne
det som forhåpentligvis er barnesykdommer, fortløpende.

NSB har allerede iverksatt komfortfremmende
tiltak. En avdeling i togsettene er bygd om for å gi bedre
avstand mellom stolene og mer bagasjeplass. I ett togsett prøvemonteres
stoler av samme type som i Signatur-togene, som er langdistansetogene
til NSB. Dette togsettet ble satt i trafikk på Nordlandsbanen
i november. Kundenes tilbakemelding vil avgjøre om dette
skal gjøres i flere tog. Matserveringstilbudet er også videreutviklet.

Jeg ser det som selvsagt at NSB tilpasser materiellet til
det markedet togene skal betjene, og at NSB nå fortløpende
henter inn kunnskap og tilpasser innfasingen av togtypen med hensyn
til effekt i nye og gamle markeder og komfort for dem som reiser
langt. Målet må være både
flere passasjerer, fornøyde passasjerer og et togtilbud
som gjør toget konkurransedyktig på både
korte og lange strekninger.

 Som jeg viste til i svaret mitt, gjøres
det for øyeblikket atskillige tiltak for å bedre
situasjonen ved NSBs tilbud på Nordlandsbanen. Når
disse tiltakene gjennomføres, vil jeg tro at det gjøres fordi
de skal ha en effekt, og fordi vi har et felles mål, både
jeg som statsråd, NSB som selskap og representanten Enoksen,
om at togtilbudet skal være et godt tilbud. Det
skal være et attraktivt tilbud, slik
at folk finner det mest gunstig faktisk å velge
toget langs Nordlandsbanen. Derfor opplever vi med stor glede at
vi nå har et bedre tilbud enn vi har hatt, og
flere avganger også på lokale strekninger, ikke bare
på strekningen Trondheim–Bodø. For meg
er det viktig at vi legger mest mulig til rette, og det opplever
jeg at NSB gjør, og derfor bruker vi samlet sett 1,3 milliarder kr
på kjøp av persontransporttjenester fra NSB i år.

 Jeg kan forsikre at jeg følger utviklingen
tett, fordi vi har fått inn reaksjoner som
tyder på at enkelte ikke opplever at de har et
godt nok tilbud. Det er viktig for meg at togtilbudet på Nordlandsbanen
skal være godt, og det vet jeg at også NSB
er opptatt av. Derfor har vi alle et felles mål
om å få gjort noe med dette.

