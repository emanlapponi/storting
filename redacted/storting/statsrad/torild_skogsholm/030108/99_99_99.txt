 I påvente av ny havneveg i Moss har
Statens vegvesen i samråd med politiet, rederiet og Moss
havnevesen drøftet mulige tiltak.

Det er satt av et areal på havnevesenets
område som kan tjene som reserveoppstillingsplass i ekstreme
situasjoner. Det har også vært problemer
med kødannelser på Rv 19 som følge av
kapasitetsproblemer ved billetteringen eller på grunn
av fulle oppstillingsplasser. Dette problemet
har avtatt etter at det ble satt inn en tredje
ferje i sambandet, men kan fremdeles forekomme dersom en av ferjene
er ute av drift, eller ved store trafikktopper, f.eks. i
forbindelse med utfartsdager. Billetteringen, som skjer elektronisk,
er avhengig av å foregå fra de to billettkioskene
som det er funnet plass til på dagens areal. Det vil bli
foretatt en tydeligere markering av disse for å sikre full
utnyttelse av begge kioskene.

I perioder med kapasitetsproblemer i ferjesambandet blir
dette varslet på radio fra Vegtrafikksentralen. Når
det gjelder eventuelle skilttavler ved E6 som varsler kø,
har dette vært drøftet, men funnet lite
hensiktsmessig. Effekten av en slik nærvarsling er liten
i forhold til den informasjonen som spres som vegmelding
over radio.

Jeg forventer at de tiltak som nå skal
iverksettes for å bedre trafikksituasjonen i
Moss i forbindelse med ferjetrafikken, vil gi en bedring
i perioden fram til vi får en permanent vegløsning.

