 Hedmark har hatt en stor økning i
antall ulykker i 2002. Dette er bekymringsfullt, og Vegdirektoratet
vil vurdere om det er spesielle grunner til dette, og om det bør
iverksettes spesielle tiltak.

Selv om Hedmark var det fylket som hadde flest
dødsulykker i 2002, viser ulykkesstatistikken for fireårsperioden
1998–2001 at Hedmark fylke ligger nær landsgjennomsnittet
for ulykker og drepte i trafikken. Når det gjelder E6,
Rv 2 og Rv 3 i Hedmark, er det både mange ulykker
og mange drepte, men målt opp mot trafikken som avvikles
på disse vegene, er ikke ulykkessituasjonen verre
enn på andre tilsvarende vegstrekninger. Men
enhver alvorlig ulykke er én ulykke for mye.

Det er riktig at Hedmark ligger lavt både
når det gjelder midler til drift og vedlikehold på riksvegnettet
og når det gjelder investeringsnivå. Midler til
drift og vedlikehold tildeles etter beregninger som tar
utgangspunkt i det faktiske behovet. Grunnen til at Hedmark ligger
lavt er at drift og vedlikehold av vegnettet er relativt rimelig.

I 2003 er det på landsbasis
forutsatt nyttet om lag 430 mill. kr til særskilte trafikksikkerhetstiltak.
Dette er en økning i forhold til 2002, og innebærer
en oppfølgingsgrad i forhold til Statens vegvesens handlingsprogram for
perioden 2002–2005 på 51 pst. etter
to år. Samferdselsdepartementet legger stor vekt på at
trafikksikkerhetstiltakene systematisk rettes inn mot
de mest ulykkesbelastede strekningene. Videre vil departementet
legge vekt på at trafikksikkerhetstiltak prioriteres høyt
i resten av planperioden.

For å redusere de alvorligste ulykkene
mener Regjeringen at det må legges opp til en
kombinasjon av tiltak, både i form av nye veganlegg
og tiltak på det eksisterende vegnettet, atferdsregulerende
tiltak, opplæring, kontroll og sanksjoner. Utbygging til fire
felt på strekninger med stor trafikk vil kunne ha en sterkt
ulykkesreduserende effekt. Jeg viser videre til at Statens vegvesen
er i ferd med utprøving av midtdelere på to- og
trefeltsveger, samt andre tiltak på veger med
stor trafikk. Trafikksikkerhetsrevisjoner inngår i arbeidet
med å analysere ulykkessituasjonene, bl.a. som grunnlag
for å vurdere strakstiltak på de
enkelte strekninger.

Det pågår planlegging med
sikte på utbygging av dagens E6 i Hedmark til firefelts
veg. Det pågår også planlegging
av ny Rv 2 fra Akershus grense til Kongsvinger og
ny Rv 3 i Løten og Elverum kommuner. Regjeringen må komme
tilbake til prioriteringene i forbindelse med Nasjonal
transportplan for 2006–2015.

 For det første vil jeg si at
det gjør inntrykk når jeg ser at tall på ulykkene – ikke bare
fordi tall er tall, men fordi jeg nå har vært
med på flere minnesamlinger for etterlatte og pårørende etter
trafikkdrepte og for dem som er skadd i trafikken. Og det gjør
et voldsomt inntrykk. Det sier meg helt klart at vi ikke
kan akseptere at vi har alvorlige ulykker. Det betyr at vi hele
tiden må jobbe bevisst og målrettet i forhold
til trafikksikkerheten, det gjelder også i Hedmark.
Hedmark hadde i 2002 et år som så veldig mørkt
ut i forhold til trafikksikkerheten. Det kan vi ikke slå oss
til ro med. Vi opplevde også at Sogn og Fjordane
hadde et godt år, og vi kan heller ikke slå oss
til ro med det, fordi det kan være tilfeldige
variasjoner. Vi må hele tiden se på hva
vi kan gjøre for å bedre trafikksikkerheten.
Vegdirektoratet analyserer nå situasjonen også i
Hedmark for å se på om det er spesielle tiltak
som vi må iverksette for å bedre
trafikksikkerheten.

 Jeg ser på alle prosjekter
som gir en bedre framkommelighet og en bedre
trafikksikkerhetssituasjon, som en vinn-vinn-situasjon. Det gjelder
så absolutt i innlandet og i denne regionen, men det gjelder også andre
regioner. Vi har allerede startet et stort arbeid når det
gjelder E6 i Østfold nettopp av den grunn. Det vil næringslivet
tjene på, og det vil ikke minst gjøre
hverdagen tryggere for dem som bor der. Dette er analyser vi må gjøre hele
tida, også i Hedmark, for å se om det
er muligheter for å gå videre raskere i forhold
til enkelte tiltak.

Jeg regner med at representanten vet at jeg ikke
her og nå kan kommentere hva som kommer til å ligge
i budsjettet, selv om det selvfølgelig kunne vært ønskelig.
Det må jeg komme tilbake til når budsjettet blir
lagt fram, men både Vegdirektoratet og jeg legger stor
vekt på at vi ser hvor utfordringene er størst
i forhold til trafikksikkerhet og framkommelighet.





                

 Dette er da nok et spørsmål
om trafikksikkerhet i Hedmark. Det viser at det er et viktig spørsmål.
Det har vært mange ulykker der i 2002.

Hedmark var det fylket som hadde flest dødsulykker
i 2002. Det er imidlertid store variasjoner i antall drepte i fylkene
fra ett år til et annet, og i 2001 var Hedmark blant de
fylkene som hadde få drepte. Ulykkesstatistikken for fireårsperioden
1998–2001 viser at Hedmark fylke ligger nær landsgjennomsnittet
for ulykker og drepte i trafikken. Fart er uomtvistelig svært
avgjørende for omfanget og alvorlighetsgraden av ulykker.
Generelt kan man si at hvis gjennomsnittsfarten på en veg
synker med 5 pst., reduseres antall personskader med 10 pst.
og antall drepte med 20 pst. Kontrollerte forsøk
med vinterfartsgrenser i 1998-99 viste at når vinterfartsgrensen
ble satt ned fra 80 til 70 km/t, sank fartsnivået
på vegen med fra 1 til 8 km/t avhengig av føreforholdene
og avhengig av fartsnivået i utgangspunktet. Fartsnivået
sank mest på de vegene der fartsnivået var høyt.
Dette indikerer at det er en klar positiv virkning av vinterfartsgrenser.
Vegene i Hedmark hvor det er innført vinterfartsgrense,
tilfredsstiller for øvrig også Vegvesenets
kriterier til permanent nedskilting til fartsgrense 70 km/t,
men siden hovedvekten av ulykkene skjer om vinteren, valgte man å skilte ned
med vinterfartsgrense i stedet for permanent nedskilting.

Fartsreduksjoner er imidlertid bare
ett av en rekke tiltak som må gjennomføres for å redusere
antall personskader. For å redusere de alvorligste ulykkene
må det legges opp til en kombinasjon av tiltak, både
i form av nye veganlegg og tiltak på det eksisterende vegnettet, herunder
utbygging til firefeltsveger, atferdsregulerende tiltak, opplæring,
kontroll og sanksjoner. I Hedmark pågår det bl.a.
planlegging med sikte på utbygging av dagens E6 til firefeltsveg.
Jeg viser også til at Statens vegvesen er i ferd
med utprøving av midtdeler på to- og trefeltsveger
samt andre tiltak på veger med stor trafikk.

Mellom 20 og 30 pst. av
de drepte og skadde i trafikken er mellom 15 og 25 år.
I 2003 vil derfor tiltak mot ungdomsulykker stå helt sentralt
i trafikksikkerhetsarbeidet, herunder forbedringer
i føreropplæringen, økt vekt på holdningsskapende
arbeid og bedre kontroll av russebiler. Blant annet vil årets
russ få tilbud om kveldsåpne trafikkstasjoner
for teknisk kontroll av russebiler, og det vil bli innført
en frivillig oblatordning for sikkerhetsklassifisering av russebiler.

 Når det gjelder de konkrete tiltak
som blir gjennomført hvert år, ligger jo det inne
i hvert års budsjettprosesser. Derfor må vi forholde oss
til det gjeldende budsjett hvert år, samtidig
som vi kan planlegge for nye perioder når vi arbeider med
Nasjonal transportplan. Det vil også bli
gjort her.

Når det gjelder vinterfartsgrensene
og i hvilken grad de blir respektert, handler det om noe grunnleggende, nemlig
problemstillingen knyttet til holdninger hos bilister, hvordan vi
kan skape bedre holdninger og respekt for trafikkregler
hos bilister. Vi må til enhver tid bruke de tilgjengelige
tiltak som kan bidra til å løse de problemene vi
har. Fartsgrenser er en utfordring i så måte.
Fart er en medvirkende årsak til ulykker. Det må vi
gjøre noe med, og derfor må vi sette ned fartsgrensene
i perioder enkelte steder. Vi må bidra til å skape
holdninger hos bilistene slik at fartsgrensene blir respektert.

 Jeg kan forsikre om at jeg er kjent med opplevelsen
som mange lastebilsjåfører har når de
kjører langs Rv 3 spesielt. Det skal vi ha respekt
for, og det skal jeg ha respekt for. Det er klart at det er en utfordring
for oss hele tiden å kunne finne den riktige
bruken av pengene for at vi skal nå målene om
framkommelighet og trafikksikkerhet samtidig.

Jeg kan også forsikre om
at jeg har reist veldig mye i landet. Det er mange veger som er
en stor utfordring, så denne er ikke den eneste.
Det gir oss en utfordring i forhold til å prioritere
pengebruken – hvert eneste år – for å sikre
god framkommelighet og trafikksikkerhet.

Men jeg vil også avslutningsvis
forsikre om at jeg definitivt har Hedmark i tankene når
vi skal jobbe videre både med trafikksikkerhetsarbeidet
og med neste Nasjonal transportplan-periode.





                

 Det var i forrige uke en periode
med kald, stillestående luft i de østlige deler
av Oslo sentrum og nedre del av Groruddalen.
Det ble målt lokalt svært høye
nivåer av NO2. Dette har også skjedd tidligere,
men denne gangen varte episoden lenger og nivåene
var ekstra høye. Det ble også målt høye
verdier av svevestøv fra bileksos og vedfyring.

Jeg ser på dette som en alvorlig situasjon
for dem som bor i området, spesielt for personer
med luftvegslidelser eller hjerte- og karsykdommer. Det
er – og bør etter Regjeringens syn være – lokale
myndigheter som har hovedansvaret for lokal luftkvalitet, herunder å finne
fram til tiltak for å bedre situasjonen. Dette
ansvaret og virkemidlene som står til kommunens rådighet,
er styrket av Regjeringen gjennom nytt lovverk nå sist
høst. Etter den nye forskriften om grenseverdier
er kommunen forurensningsmyndighet for lokal luftkvalitet.

Men selv om kommunen måtte sitte i
førersetet, er jeg og Regjeringen opptatt av at staten
og kommunen sammen skal ta ansvar. Jeg ønsker ikke
en situasjon hvor staten hindrer gjennomføring
av lokale strakstiltak som virker. Slike hindringer
må ryddes av vegen, og jeg vil allerede i morgen møte
samferdselsbyråden i Oslo for å drøfte
hvordan vi kan følge opp dette. Mitt mål er at Oslo og
staten før neste vintersesong skal være
enige om en beredskapspakke som kan iverksettes neste gang en slik akutt
forurensningssituasjon oppstår, slik at vi slipper å starte
på nytt med analysen fra begynnelsen av.

Samtidig vil jeg understreke at også langvarig
eksponering av lavere forurensningsnivåer skader folks
helse. Lokal luftforurensning må derfor først
og fremst bekjempes med tiltak som har varig virkning – ikke bare
krisetiltak på et lite antall dager med spesielt
høy forurensning. Dette er en viktig årsak til
at staten og Oslo nå samarbeider om forsert utbygging
av kollektivtrafikken i Oslo, slik at mulighetene til å velge
bort bilen blir bedre. Blant annet rustes T-banesystemet i Oslo
opp for milliardbeløp i et spleiselag mellom
stat og kommune, som bl.a. omfatter utbygging av T-baneringen. Videre
skal det investeres i nye lokaltog i Oslo/Akershus, og
Regjeringen har forsert utbyggingen av nytt dobbeltspor mellom
Asker og Sandvika.

Mange tiltak med varig virkning bør
vurderes, bl.a. utslippskrav ved offentlig kjøp
av busstransport, økt vekt på luftkvalitet i arealplanlegging
og restriksjoner for å begrense
biltrafikken. Oslo har allerede innført betydelige
parkeringsrestriksjoner i indre by og lavere fartsgrense
i bykjernen. I tillegg har Oslo kommune mulighet til å bruke
sterkere virkemidler enn i dag for å få ned piggdekkbruken
i hovedstadsområdet, noe som vil være
et viktig tiltak mot svevestøv.

Jeg er derfor optimistisk når det
gjelder mulighetene for å få ned både
de ordinære og de mer unntaksmessige problemene med luftforurensning
i Oslo. Jeg vil minne om at vi faktisk har redusert utslippene av
NO2 fra biltrafikken med hele 30 pst. det siste
tiåret. Denne nedgangen i luftforurensning må fortsette,
i tett samspill mellom staten og lokale myndigheter.

 Det er klart at det er et verdivalg – det
er det det er – og det er verdivalg langt utover det, da
det gjerne er små barn som skal fraktes, for å si det
sånn. Det er et vanskelig verdivalg,
for det er mange som kan komme i konflikt med hverandre. Det er ikke bare å si
at det er bilistene mot barna, for så enkelt er det ikke.

Vi har hatt spesielt dårlig
kvalitet på luften, og vi har hørt om sammenlikninger
med Mexico City og andre svært forurensede
byer. Nå er det heldigvis slik at man har sammenliknet
på spesielle dager, og at vi ikke har det slik
jevnt over. Men det betyr ikke at vi ikke skal
ta det på alvor.

Hver vinter står vi her i Stortinget,
omtrent på denne tiden, og diskuterer den samme saken.
Jeg er opptatt av at vi neste år skal ha kommet litt lenger,
at vi da har en mulighet til å gjennomføre strakstiltak
som er ønskelige, og som vil ha en effekt. Jeg er opptatt
av at vi skal ha tiltak som har en effekt – hvis ikke,
er vi like langt – og at vi må tenke
langsiktige tiltak.

 Denne regjeringen har allerede gått
aktivt inn på dette området, i og med at vi viser
at vi ønsker å prioritere kollektivtransporten
tungt. Vi mener det er viktig å investere i gode
kollektivtransportløsninger i Oslo, for det kan være
med og bidra til at vi får en større andel som
reiser kollektivt, og en mindre andel som reiser med bil,
og dermed bidra til denne luftkvaliteteffekten.

Det er slik at vi har perioder i året
som er vanskeligere enn andre, og det viser at vinteren er en utfordring
for oss på dette området. Nå er det andre
elementer som også spiller inn i forhold til
luftkvaliteten. Når det gjelder NO2, er biltrafikken viktig.
Vi har svevestøv, som kommer litt senere på vinteren,
som kanskje er et større problem. Vedfyring er også en
stor utfordring. Det er et sammensatt bilde. Vi må prøve å finne
tiltak både på kort og lang sikt som
er målrettede, og som gir de rette løsningene.
Det er også slik at det er perioder i året
hvor mange må holde seg inne av andre årsaker.
Vi har f.eks. pollenperioden hvor mange er plaget helsemessig.

Det er en stor utfordring
for oss å legge til rette for at alle i vårt
samfunn kan bevege seg ute på alle tider av året.
På samferdselsfronten er det helt klart at denne årstiden
er den vanskeligste. Men vi må ha en langsiktig politikk
som gjør at vi slipper slike akuttsituasjoner som vi har
nå.

Inge
Lønning hadde her gjeninntatt presidentplassen.





                

