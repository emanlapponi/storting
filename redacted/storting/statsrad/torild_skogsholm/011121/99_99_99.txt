  Samferdselsdepartementet fattet 5. oktober
i år vedtak i saken om løyve på strekningen
Kristiansand–Arendal–Oslo etter søknad
fra Risdal Touring AS. Det er fra før gitt løyve
til og etablert ekspressbuss på denne strekningen
av Nettbuss Sør AS, Sørlandsekspressen. I tillegg
kommer Sørlandsbanens rutetilbud.

Etter samferdselsloven skal det foretas
en behovsprøving ved tildeling
av løyve for persontransport i rute. Det skal
bl.a. foretas en avveining mellom skadevirkninger for
annen etablert rutegående trafikk og
den nytte kollektivbrukerne kan ha av et nytt tilbud.

I saken om løyve på strekningen
Kristiansand–Arendal–Oslo ble skadevirkningene
for toget ansett å være av en slik art
at søknaden fra Risdal Touring AS ble
avslått. Risdal Touring har innen klagefristens
utløp klagd på departementets vedtak av 5. oktober
i år. Klagesaken er for tiden til forberedende behandling
i Aust-Agder fylkeskommune, og den vil bli behandlet på vanlig måte etter forvaltningslovens
regler. Jeg vil derfor måtte få komme tilbake
til saken senere.

  Samferdselsministeren er selvfølgelig også opptatt
av at det skal være et godt kollektivtilbud til
dem som bor i Aust-Agder. Sem-erklæringen er jo rimelig
klar på at vi ser positivt på ekspressbuss som
et godt kollektivtransportmiddel.

Som jeg sa i stad, er det gitt løyve
på strekningen, samtidig som vi har et godt jernbanetilbud.
Bussen har den fordelen at den er mer fleksibel enn jernbanen. Derfor
ser vi positivt på ekspressbusser. Men som sagt er det allerede
gitt løyve.

I forhold til denne konkrete saken kan jeg ikke
uttale meg, fordi den ligger til behandling.

  Jeg skal love å ta saken så fort
den kommer til departementet.





                

  Grunnlaget for å gi rabatt er bl.a.
at faste trafikanter ikke skal få en urimelig økonomisk
belastning. Rabatter skal også virke som et motiv
for å velge betalingsformer som gir rasjonell trafikkavvikling
og lave innkrevingskostnader. Prinsippet er at forhåndsbetalte
antall passeringer gjennom bomstasjonen skal gi rabatt. Jo flere
antall passeringer trafikanten har forhåndsbetalt
for, jo høyere rabatt får trafikanten.

Statens vegvesens takstretningslinjer for bompengeprosjekter
på offentlig vei gjelder for alle bompengeprosjekter
i Norge. Det foreligger ingen spesialtilpasning
for Vestfold. Det er vedtatt lokalpolitisk i Vestfold at rabattene
skal være i henhold til gjeldende takstretningslinjer. Det
foreligger ikke noe vedtak som går
ut på at enkelte grupper, f.eks. pendlere, skal ha en spesiell
rabattstruktur fremfor andre grupper.

Jeg mener at dagens rabattstruktur
er meget gunstig for trafikantene. Dersom 50 pst.
rabatt skulle knyttes til et mindre antall turer, vil
dette medføre lavere inntekter for bompengeselskapene enn
forutsatt, og det vil medføre lengre tid før
bommen kan fjernes.

  De retningslinjene som ligger fra Statens
vegvesen, er enkle. Slik sett er de i tråd med både
denne regjeringens og Venstres politikk. Når det gjelder
Lier-bommen, ble den etablert før disse retningslinjene
kom, slik at den kan ikke helt sammenlignes med prosjektet
i Vestfold og andre nyere bompengeprosjekter. Men det
er fortsatt et mål at vi skal ha enkle løsninger
som er gode for trafikantene som ferdes. Vi må imidlertid
forholde oss til de felles retningslinjene som er gitt på dette
området, bl.a. av hensyn til at vi ønsker å få fjernet
disse bomstasjonene når prosjektet og finansieringen er
avsluttet.

  Prinsippet når det gjelder disse
bompengestasjonene, er at de er der for å skaffe inntekt
til prosjektet. Når det gjelder Vestfold konkret, er det
lokal oppslutning om de prosjektene som er i gang, og derfor regner
jeg med at man lokalt også har vurdert aspektene
når det gjelder betalingssystemer i bompengestasjonene.
Jeg har tillit til at man, når en slik veiutbygging kommer
på departementets bord, og skal vedtas i Stortinget, lokalt
har veid for og mot når det gjelder betalingssystemer,
og at man har funnet at det er en akseptabel måte å gjøre
det på.





                

  De delene av søndre innfartsåre
i Bergen som det har vært diskusjon om, er parsellene Sørås–Hop
og Hop–Fjøsanger. Sørås–Hop
er bygd og grovplanert midt på 1970-tallet, men det ble ikke
satt trafikk på parsellen før i 1983. Hop–Fjøsanger ble
ferdigstilt og åpnet i 1988. Hele strekningen
ble grovplanert som firefeltsvei, men bare to av feltene
ble gjort helt ferdig. Det som skal gjennomføres nå,
er å fullføre veien fra to til fire
felt ved å ferdigstille de siste to feltene på strekningen.

Det er riktig at man regner med en betydelig
trafikkvekst i Bergensdalen fram mot 2015, og
at en stor del av denne er forutsatt å komme på søndre
innfartsåre. Trafikkveksten er en konsekvens av en forventet økt
aktivitet i områdene sør for Bergen. I trafikkprognosene
er det i tillegg til den generelle trafikkveksten også tatt
høyde for en trafikkvekst
som er generert av økt boligbygging og næringslivsetablering
i bydelene sør for Bergen. Det er altså ikke
slik at en utvidelse fra to til fire felt på søndre
innfartsåre er årsaken til
en forventet trafikkvekst. Trafikkveksten vil komme uavhengig av
om søndre innfartsåre
utvides eller ikke.

Et veinett som ikke er tilpasset
trafikken, vil bli overbelastet, med køproblemer, økt
forurensing og økt ulykkesrisiko som konsekvens. Et overbelastet
veinett vil også føre til
at trafikken fordeler seg på sekundærvegnettet,
bl.a. boliggater og veier med fotgjengere og syklister, med de ulempene
dette medfører for dem som bor og oppholder seg i disse
gatene.

La meg også understreke
at utbyggingen av veinettet ikke er tilstrekkelig for å bedre
framkommelighets- og miljøproblemene i Bergen Sør.
Det er viktig at også kollektivtrafikken blir
bygd ut. Jeg vil i den forbindelse vise til Bergensprogrammet
for transport og miljø, som Bergen kommune og Hordaland
fylkeskommune har vedtatt. Som et ledd i dette programmet ønsker
Bergen kommune å satse offensivt på kollektivtransport,
bl.a. bybane. Jeg mener det er av største
viktighet å få til en slik kollektivsatsing i
Bergen, og viser bl.a. til Regjeringens forslag om å bevilge
5 mill. kr på kommende års statsbudsjett for å forsere
planleggingen av bybane. Jeg tar sikte på å legge
fram en proposisjon om Bergensprogrammet i vårsesjonen
2002.

Utvidelsen av søndre innfartsåre
vil bli gjennomført i samsvar med gjeldende lover og regler.
De miljømessige kvaliteter i prosjektet sikres i dette
tilfellet gjennom byggeplanprosessen og gjennom oppfølging
av de retningslinjer for støy og luftforurensing som gjelder
for alle typer nye veiprosjekt. Jeg har derfor ingen grunn
til å tro at reglene og retningslinjene som fullføringen
av denne innfartsåren vil bli gjennomført etter,
er i strid med Grunnloven.

  Som jeg sa, er dette en vei som er planlagt
for lang tid tilbake, og det man gjør nå, er å gjennomføre
det som var planlagt. Men jeg vil igjen understreke at det er viktig å tenke
helhetlige løsninger, nettopp for å ivareta også miljøet.
Derfor handler Bergensprogrammet om mye mer enn bare vei,
det handler også om kollektivtransport. Og der
ser jeg at det er viktig å få det på plass
så tidlig som vi kan, slik at vi får nettopp
denne helhetlige løsningen.

  Utbyggingen er planlagt for lang tid tilbake,
og vi får en trafikkøkning
her som vi nok ikke ville komme utenom uansett om denne veien
blir utvidet eller ikke. Jeg ser det som et stort problem
om mye trafikk skulle gå på sekundærveinettet,
i boligområder og lignende, fordi jeg ser trusselen i forhold
til miljø og trafikksikkerhet som enda
større. Men jeg tar med meg de innspillene jeg nå får,
spesielt i forhold til å se på helheten
og finne gode løsninger, både framkommelighetsmessig
og miljømessig, for Bergen. Det er innspill som
jeg vil ta med meg framover, og spesielt når
vi nå skal arbeide videre med Bergensprogrammet.





                

  Prinsippet for bompengeinnkreving
er at brukeren av den forbedrede veistrekningen som følge
av den bompengefinansierte utbyggingen skal betale for det. Funksjonshemmede
er også brukere av veien og skal derfor
i utgangspunktet betale, på lik linje med andre
trafikanter. Bompengeringer er derfor et unntak fra denne regelen,
som ble fastsatt av departementet tidlig på 1990-tallet.
Begrunnelsen for dette er at departementet mener det er
naturlig å avgrense ordningen til bompengeringer, da disse
er lokalisert i byområder med et forholdsvis godt utbygd
kollektivsystem. Fritaket vil da være knyttet til at kollektivtrafikken
er unntatt for bompenger. Begrunnelsen for fritaket for bevegelseshemmede
vil være at de i liten grad vil kunne velge å bruke
kollektive transportmidler, slik som andre kan, for å unngå bompengeavgiften.

  Når det gjelder å legge til
rette for bevegelseshemmede, mener jeg det er viktig å finne
fram til gode transportløsninger. Prinsippene
ligger fast om at når det gjelder bompengeinnkreving, er
det brukerne som skal betale. Det er flere grupper i vårt
samfunn som mener at det burde gis rabatter. Vi har retningslinjer
på dette området som vi følger – og
som følges ved slike bompengeprosjekter. Når det ikke
er bompengeringer, ligger det inne at også bevegelseshemmede
skal betale for bruken av denne veien.

  Det er riktig at det er en del bevegelseshemmede
som har bil, og som vil ha vanskeligheter med å bruke
andre transportmidler. Det legges det så vidt
jeg skjønner, i rimelig grad godt til rette for. Disse
ordningene ligger utenfor mitt område. Men når
det gjelder å betale for infrastruktur, som alle
må, vil det fortsatt legges opp til at denne gruppen som
det spørres etter, skal betale på lik linje med
andre, bortsett fra i bompengeringene, der det er et helt annet
kollektivtransporttilbud enn ute på landsbygda.





                

  Staten kjøper persontransporttjenester
fra NSB på Rørosbanen for i størrelsesorden
50–60 mill. kr pr. år. Det nye
togtilbudet på Rørosbanen som ble innført
i januar 2001, omfatter bl.a. totalt fem avganger hver vei mellom
Røros og Hamar på hverdager, med 90 seter pr.
avgang, og 11 avganger hver vei mellom Rena og Hamar.
De reisende fra Tynset til Oslo benytter to statlige kjøpsprodukter,
Rørosbanen og intercitytoget Lillehammer–Oslo.
Togskiftet skjer på Hamar. For de aktuelle produktene legges
det for 2002 opp til å kjøpe persontogtjenester
for 51 mill. kr på Rørosbanen
og 62 mill. kr på intercitystrekningen
Oslo–Lillehammer.

Isolert for Rørosbanen tilsvarer det
statlige tjenestekjøpet en kostnad på i størrelsesorden
200–250 kr pr. reise. I tillegg til de midlene
som benyttes til statlig kjøp av persontransporttjenester
med tog fra NSB, har Jernbaneverket de siste ti årene i
gjennomsnitt brukt om lag et tilsvarende beløp til drift,
vedlikehold og investeringer på Rørosbanen hvert år.
For 2001 blir det brukt ca. 60 mill. kr til drift
og vedlikehold av Rørosbanen på strekningen Tynset–Hamar.
Persontrafikken på Rørosbanen påvirker
infrastrukturkostnadene sør for Hamar kun marginalt.

Fordelt på ca. 240 000 årlige
reiser på Rørosbanen tilsvarer de årlige
kostnadene til infrastruktur grovt sett i gjennomsnitt 250 kr
pr. reise. Jeg vil gjøre oppmerksom på at det
er generelt svært vanskelig å fordele
infrastrukturkostnadene på antall passasjerer, både
fordi de fleste kostnadene og tiltakene er passasjeruavhengig, og
fordi også godstrafikken på Rørosbanen
er en kostnadsdriver.

Vi trenger en god jernbane i Norge. Derfor
er det viktig å bruke penger på jernbanen.
Det er også viktig å ha et godt veinett
som både er trafikksikkert og som gir bedre
fremkommelighet. Så når vi skal velge mellom
jernbane og vei, vil det være snakk om hva som
løser våre utfordringer best, både
på kort og på lang sikt. Derfor mener
jeg at det er viktig å satse både på jernbane
og på vei.

  Når det gjelder prisene på de
ulike transportmidlene, vil jeg si at det har betydning for hvilke
valg de reisende tar når de velger sin reisemåte.
Derfor er det viktig for oss å tenke over, når
vi skal kjøpe disse tjenestene fra NSB, hva som er gode
løsninger på kort og på lang sikt. Vi ønsker å ha
et jernbanenett som er et godt og miljøvennlig alternativ
til transport på vei. Så jeg vil ikke
gi noe konkret svar når det gjelder nivået
på billettkostnadene. Det som er viktig for meg å gi
et klart signal om, er at også jernbane er viktig
som framkommelighets- og transportmiddel i Norge. Derfor vil vi
fortsatt satse på det.

  Det er ingen tvil om at denne regjeringen
er positivt innstilt til bruk av ekspressbusser. Det har vi ved
flere anledninger gitt uttrykk for. Vi ser at bruk av buss gir en
fleksibilitet som kanskje toget til sine tider mangler.
Men vi ser også at jernbanen er et viktig framtidsrettet
transportmiddel. Derfor er det viktig at vi fortsatt satser på jernbanen,
at reisende ser det som attraktivt også å reise
med jernbanen, fordi vi nettopp da klarer å løfte
blikket og se framover i tid, tenke langsiktig og finne
gode, langsiktige løsninger. Dette trenger ikke
nødvendigvis å komme i konflikt med at vi bruker
ekspressbuss som et godt transportmiddel i visse områder
av landet.





                

