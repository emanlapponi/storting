  La meg først få lov til å understreke
at nødsambandet for fiskeflåten er VHF-radio,
og 

ikke

 de kommersielle mobilkommunikasjonsnettene
som f.eks. NMT og GSM.

Når det gjelder GSM-nettene, har NetCom
og Telenor bygd ut hvert sitt landsdekkende nett. Selv om begge
allerede har bygd ut nett i et langt større omfang enn
det de er forpliktet til i henhold til konsesjonene, så utvides
dekningsområdet for GSM stadig.

Etter det jeg kjenner til, har Telenor av hensyn
til fiskeflåten spesielt brukt et titalls millioner
kroner for å forbedre dekningen langs kysten. Selskapet
har i samarbeid med bl.a. Norges Råfisklag
arbeidet for å få til en mest mulig smertefri
overgang fra NMT til GSM langs kysten og på fiskefeltene. Like
fullt er det enkelte områder, særlig helt inntil
kysten, hvor det kan være noe dårligere eller til
og med manglende dekning. Telenor vil, etter det jeg har
fått opplyst, søke gradvis å utbedre
denne dekningen i tiden som kommer. Norges Råfisklag betegner
selve prosessen med Telenor Mobil som å være
preget av en god dialog.

NMT 450-nettet ble lagt ned med virkning fra
1. januar i år. Dette var et analogt system som, til tross
for gode dekningsegenskaper, var gått ut på dato både
teknologisk og markedsmessig. Det er imidlertid verdt å merke
seg at de frekvensene som tidligere ble brukt til NMT 450-nettet,
i fjor sommer ble tildelt selskapet Nordisk Mobiltelefon. Dette
selskapet har gjennom den tildelte frekvenstillatelsen forpliktet
seg til å bygge ut et moderne digitalt mobilkommunikasjonsnett
basert på den såkalte CDMA-teknologien. Innen
september i år skal selskapet ha bygd et nettverk
med tilsvarende flatedekning innenfor GSM-dekningen
som det NMT-nettet hadde. Dette nye nettet vil kombinere meget gode
dekningsegenskaper og gi muligheter for langt mer avansert teknologi
i nettet enn det NMT 450 gjorde.

La meg avslutningsvis få oppsummere
med at Norge allerede i dag har en av Europas beste
GSM-dekninger på tross av at vi har en svært krevende
topografi og et spredt bosettingsmønster. GSM-konsesjonærene
viser samfunnsansvar ved på egen
hånd å bygge dekning langt utover konsesjonskravene,
herunder å tilby dekning langs kysten og på fiskefelter.
Jeg har derfor full tiltro til at mobiloperatørene i samråd
med interesseorganisasjonene til de berørte parter også i
tiden framover vil bidra til ytterligere forbedringer
for fiskeflåten. I tillegg vil vi, som nevnt, kunne få et
nytt og moderne mobilkommunikasjonssystem i 450-nettet med god dekning.
Mobilkommunikasjon vil utgjøre et verdifullt og stadig
bedre supplement, men det har aldri vært
forutsatt at det skulle erstatte VHF-radio som nødsamband.

Kjell Engebretsen hadde
her overtatt presidentplassen.

