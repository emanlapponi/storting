 Statens vegvesens ansvar for å gjennomføre
tiltak mot støy ved bygging av veger er regulert i en egen
retningslinje for behandling av støy i arealplanlegging.
Retningslinjene er nylig vedtatt av Miljøverndepartementet
og avløste tilsvarende retningslinjer vedtatt i 1979. Retningslinjene
angir veiledende grenseverdier for støy ved bygging av
ny veg.

Ved mindre utbedringer av eksisterende
veg, som f.eks. trafikksikkerhetstiltak ved bygging av gang- og sykkelveger,
er det ikke krav om å gjennomføre tiltak
for å bringe støynivået under grenseverdiene
i retningslinjene, dersom utbedringen ikke fører
til vesentlig forverring i støyforholdene.

Langs eksisterende veger er Statens vegvesens
ansvar for å gjennomføre støyreduserende
tiltak regulert i forskrift etter forurensningsloven.
Forskriften setter krav om at ingen skal ha støyverdier
høyere enn 42 desibel innendørs. Forskriften setter ikke
krav om støyverdier for uteoppholdsarealer.

Langs E18 i Bamble er det, i samsvar med kravene
i gjeldende forskrift, gjennomført fasadetiltak for boliger som
tidligere hadde innendørs støynivå høyere
enn 42 desibel. I praksis er det gjennomført fasadetiltak
for boliger som hadde betydelig lavere støynivåer
innendørs enn 42 desibel. Dette er gjort for å være
sikker på at støynivået, også med
trafikkøkning på sikt,
faktisk blir under 42 desibel. Det er i ettertid gjennomført noen
mindre utbedringer av E18 i Bamble, men disse tiltakene
har ikke ført til vesentlige endringer i støynivået.

Etter det jeg kan se, har Statens
vegvesen derfor foretatt de grep som er nødvendige for å sikre
en tilfredsstillende situasjon langs vegen.

