 Jeg viser til St.prp. nr. 62
for 2003-2004, som ble fremmet 7. mai i år, hvor det bl.a.
er gitt en orientering om arbeidet med konkurranseutsetting av produksjonsvirksomheten
i Jernbaneverket. Det framgår at Regjeringen legger opp til
en helhetlig og samlet gjennomgang av hvordan alle deler
av Jernbaneverkets produksjonsvirksomhet bør organiseres
og konkurranseutsettes. Regjeringen vil avvente en slik gjennomgang
før BaneService blir gjort om til aksjeselskap, og legger
derfor ikke opp til å omdanne forretningsenheten
BaneService til aksjeselskap 1. juli 2004. Ved en omdanning
av BaneService til aksjeselskap vil selskapet få overført
nødvendige maskiner, utstyr og personell. Samferdselsdepartementet
vil komme tilbake til saken i forbindelse med 2005-budsjettet.

