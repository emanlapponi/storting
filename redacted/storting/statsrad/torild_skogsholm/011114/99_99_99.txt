  Ulike former for rekkverk benyttes
for å redusere skadeomfanget ved utforkjørings- eller
møteulykker. Wirerekkverk er én av flere typer
rekkverk som benyttes i dette arbeidet.

Som representanten her påpeker, har
wirerekkverk i lengre tid vært i bruk i enkelte
av våre naboland. Det danske Vejdirektoratet
har i etterkant av beslutningen om å fjerne wirerekkverk
utført undersøkelser der wirerekkverk sammenliknes
med stålskinnerekkverk. Denne undersøkelsen viste
at det ikke synes å være flere
ulykker med alvorlig resultat ved bruk av wirerekkverk enn med stålskinnerekkverk.

I Sverige er wirerekkverk tatt i
bruk i stor utstrekning som midtdelere både på firefelts-
og på trefeltsveger. Her kan det dokumenteres svært gode
resultater med hensyn til reduksjon av antall døde
og alvorlig skadde. Fra starten med wirerekkverk på trefeltsveger
i 1997 og fram til nå har ingen omkommet på disse
vegstrekningene, mens det på kontrollstrekningene, der
det ikke har vært midtrekkverk, har vært
flere dødsulykker.

Den type wirerekkverk som benyttes
i Norge, er forbedret når det gjelder trafikksikkerhet
sett i forhold til den type rekkverk som ble
benyttet i Danmark. Etter Statens vegvesens vurdering
er det i første rekke stolpene som kan utgjøre
en fare for motorsyklistene. Stolper med skarpe kanter
og utstikkende partier er farligere enn f.eks. avrundede
stolper. I de nye retningslinjene som vil foreligge om kort tid,
vil det bli pekt på at hensynet til motorsyklister må vektlegges
ved valg av type rekkverk og ved plassering
av rekkverk. Det vil bl.a. bli stilt krav om at avrundede stolper
skal benyttes.

Statens vegvesen har i samarbeid
med Norsk Motorcykkel Union kommet fram til at det også bør
ses nærmere på hvordan rekkverk kan
testes med hensyn til motorsykkelpåkjørsler, og
at det bør gjennomføres en analyse av
rekkverkpåkjørsler. Disse arbeidene er igangsatt,
og resultatene forventes å foreligge om kort tid. Det undersøkes også hvordan
disse rekkverkene eventuelt ytterligere kan forbedres
med hensyn til motorsykkelpåkjørsler.

  Jeg tror vi alle er enige om at
det er et viktig mål å holde ulykkestallene nede.
I den forbindelse er det viktig å finne ut hva som er de
riktige tiltakene for å unngå at slike ulykker
skjer, og det er viktig at motorsykkelmiljø er med i debatten
om hva som er de riktige tiltakene for å unngå ulykker
som denne trafikantgruppen utsettes for. Derfor er det viktig for
meg som samferdselsminister å sørge for at vi hele
tiden søker etter hvilke tiltak – og
når det her gjelder midtdelere, hvilken type
midtdelere – det er som ivaretar tryggheten best.

  Jeg legger til grunn, når Statens
vegvesen ser på denne typen problemstillinger, at de kommer
til å foreta de testene som bør foretas, før man
fatter beslutning om hvilke type midtdelere som bør benyttes
hvor, og også i den grad man skal bruke
wiremidtdelere, ser på utformingen av disse og hvordan
man kan sørge for at de ivaretar sikkerheten best mulig.





                

  Regjeringen anser et godt og tjenlig flytilbud
som helt nødvendig i et land med så store avstander
som i Norge. Derfor bruker staten betydelige ressurser for å bidra
til et godt og hensiktsmessig tilbud av lufttransporttjenester også til
befolkningen i Nord-Norge. Dette gjelder både
omfattende kjøp av flyrutetjenester og betydelige økonomiske
overføringer til driften av lufthavnene i Nord-Norge.

Regjeringen har foreslått å fjerne
passasjeravgiften på 256 kr for en tur-returreise fra og
med 1. april 2002, hvilket vil bidra til at billettprisene kan reduseres
tilsvarende på de viktige strekningene fra Bodø og
Tromsø til Sør-Norge samt mellom Bodø og
Tromsø, og for resten av landet som har denne avgiften
i dag.

Luftfarten er et marked med fri konkurranse,
dvs. fri prising og fri kapasitetsfastsettelse. Det er fri adgang
for EØS-baserte flyselskaper til å etablere seg
på ruter også internt i Norge. Liberaliseringen
av luftfarten, som var en konsekvens av EØS-avtalen, innebærer
at den tidligere relativt detaljerte statlige styringen av pris
og kapasitet i rutetilbudet har bortfalt. En har derfor ingen direkte virkemidler
fra myndighetenes side til å påvirke
flyselskapenes fastleggelse av tilbudt kapasitet og prisstruktur.

For at fjerningen av flypassasjeravgiften skal
virke positivt på konkurransen, er det nødvendig å redusere etableringshindre
i det norske luftfartsmarkedet. Konkurransetilsynet, som
har et generelt ansvar for å fremme konkurransen også i
dette markedet, er derfor bedt om å gå gjennom alle
avtaler og ordninger som kan være et hinder mot
etablering og konkurranse. Konkurransemyndighetene kan i særlige
tilfeller gripe inn med virkemidler hvis et flyselskap misbruker
dominerende stilling.

Det mest direkte virkemidlet staten har, er
kjøp av flyrutetjenester, herunder fastsettelse av krav
til tilbudt kapasitet og normalprisnivå på ruter
i distriktene som ikke ville hatt en god nok transportstandard
uten slikt offentlig kjøp. Departementet arbeider nå med
utarbeidelse av kravspesifikasjoner i forhold til neste kontraktsperiode for
slikt kjøp av flyrutetjenester fra og med 1. april 2003. Utlysningen
av dette anbudet vil skje på nyåret, og nettopp
priser er en sentral problemstilling i denne forbindelse.

  Det som nå blir påpekt, er
jo helt riktig. Vi lever i et land som har store utfordringer transportmessig.
Det er nettopp derfor det er viktig at vi har mulighet
til å bruke det virkemidlet som vi kan bruke,
og som vi bruker gjennom anbudsprosessen på kortbanenettet.
Her har vi muligheten til å presse prisen så langt
ned som vi kan, og det er viktig. Det gjør man gjennom
forhandlinger, og samtidig går staten inn og kjøper
tjenester her. Det gjør vi fordi vi mener at
reisene ellers ville blitt for dyre. Dette er fra min side
et klart signal om at luftfart er viktig i Norge. Det vil vi prioritere
i framtiden også, bl.a. gjennom måten
vi nå jobber med en ny anbudsrunde på. Vi bruker
anbud bevisst for at vi skal få så lave
billettpriser for passasjerene som mulig. Vi går også inn
fra statens side og kjøper tjenester.

  I utgangspunktet bør det være
sånn at når vi har et luftfartsmarked som vi har som
en del av EØS, så ønsker vi å bruke
den muligheten at også andre flyselskap
skal ha anledning til å etablere seg her i landet
og på den måten drive konkurranse, slik at også de
reisende kan få lavere priser. Derfor er det fortsatt slik
at stamrutenettet vil være litt annerledes enn kortbanenettet.
Vi vil selvfølgelig – og jeg vil – følge med
på hvordan prisene utvikler seg framover. Det er helt klart
at luftfart, som det blir sagt her, er meget viktig i vårt
land, så jeg kommer til å følge med på hvordan
prisene utvikler seg. Vi har de mulighetene som er nevnt nå for å påvirke
prisene på kortbanenettet, gjennom kjøp av tjenester
og gjennom anbudsrunde. Det er det vi kommer til å bruke
i første omgang. Ellers kommer vi til å følge nøye
med på hva som skjer med prisene på stamrutenettet.





                

  Etablering av fylkeskryssende bussruter krever
behovsprøvd løyve. Søknad skal
sendes til fylkeskommunene, som er saksforberedende organer, og
som kommer med tilrådinger. Endelig vedtak
fattes av Samferdselsdepartementet. I behovsprøvingen
skal det legges vekt på forholdet til jernbanen, fylkesinterne
ruter, som er fylkeskommunenes ansvar, samt andre ekspressbussruter.
I praksis har forholdet til jernbanen stått sentralt.

Gjennom Stortingets behandling av St.meld.
nr. 46 for 1999–2000, Nasjonal transportplan
2002–2011, ble det åpnet for en oppmyking av løyvepolitikken
i forhold til jernbanen i det sentrale østlandsområdet.
I henhold til dette ble Busslink AS før sommeren tildelt
seks løyver for seks høyfrekvente bussruter i
dette området.

Jeg ønsker en mer liberal
løyvepolitikk. Selv om dette vil kunne konkurrere med jernbanen,
er det viktigst for meg samlet sett å få etablert
et bedre kollektivtilbud. Politikkomleggingen på dette
området vil bli drøftet i meldingen om kollektivtrafikk,
som jeg tar sikte på å legge fram i vårsesjonen.

Etter det jeg kjenner til, har Østerdal
Billag sammen med Gauldal Billag for tiden to søknader
om nye ekspressbussløyver, nærmere bestemt mellom
Trondheim og Oslo over Kvikne og Elverum, og mellom
Folldal og Trondheim over Alvdal og Kvikne. Søknadene er
for tiden til behandling i Hedmark fylkeskommune. Etter
at sakene er ferdigbehandlet i fylkeskommunen, vil sakene på vanlig måte
oversendes departementet for avgjørelse.

  Når vi ønsker
en mer liberal ekspressbusspolitikk, betyr ikke det at
vi skal ramme gode jernbaneløsninger hardt.

Vi har over tid brukt betydelige midler på jernbanen, så det
er viktig at vi har gode jernbaneløsninger også. Men
samtidig ser jeg at det ligger en fleksibilitet i slike ekspressbussruter,
og så lenge det kan gi de reisende et godt tilbud, synes
jeg det er all grunn til å se på slike løsninger
også.

  Jeg tror det er viktig å gjøre
oppmerksom på at for meg som samferdselsminister vil det ikke
alltid være slik at valget er enten – eller.

Vi trenger en god jernbane i Norge. Derfor
er det viktig å bruke penger på jernbanen.
Det er også viktig å ha et godt veinett,
som både er trafikksikkert, og som gir en bedre framkommelighet.
Så når vi skal prioritere og må velge mellom
jernbane og vei, vil det være snakk om hva som
løser våre utfordringer best, både
på kort og på lang sikt. Derfor er det viktig å satse både
på jernbane og på vei.





                

