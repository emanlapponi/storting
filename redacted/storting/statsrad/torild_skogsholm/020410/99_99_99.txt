 I forbindelse med trafikkprogrammet for sommeren
2002 har flyselskapene valgt å legge ned forbindelsen mellom
Bardufoss og Bodø. Selskapene har gjort en kommersiell
vurdering og mener det ikke er stort nok lokalt
reisebehov på strekningen. Selskapene står fritt
til å foreta slike ruteendringer.

I den samme ruteendringen har Bardufoss fått økt
rutetilbudet fra én til tre direkteruter tur/retur
Oslo. Siden over 80 pst. av de som reiste med fly fra Bardufoss
i 2001 skulle til Oslo eller andre
steder ut fra Oslo, betyr det at et stort flertall av de reisende
har fått et flytilbud som er bedre i forhold
til sine behov.

Bardufossregionen har god veiforbindelse langs
E6 nordover til Tromsø og sørover til
Harstad/Narvik, hvorfra det er flyforbindelse videre til
Bodø. Kjøretiden fra Bardufoss til Tromsø er
på om lag to timer, og selskapet NOR-WAY Bussekspress trafikkerer
strekningen.

Som samferdselsminister mener jeg
det er viktig å sørge for at den samlede transportstandard
blir tilfredsstillende ivaretatt i alle deler av landet.
Det betyr ikke at det nødvendigvis er riktig å bruke
offentlige midler for å opprettholde
ulønnsomme flyruter som flyselskapene legger ned, iallfall ikke
siden dette i så fall trolig vil måtte gå på bekostning
av andre luftfartsformål. Statlig inngrep i luftfartsmarkedet
må skje etter en samlet vurdering av transportstandarden
i den enkelte region.

 I slike spørsmål vurderer
jeg selvfølgelig denne type problemstillinger.
Og når det gjelder f.eks. Røros, er trafikkgrunnlaget
der, så vidt jeg husker, mye større enn det er mellom Bodø og
Bardufoss.

Jeg skjønner at de reisende på denne
strekningen ser det slik at tilbudet deres er redusert – det
er ikke borte, men det er redusert i den forstand at de
bruker mer reisetid. Det ser jeg. Men hvis vi samtidig ser på transportstandarden
og sammenligner med tilbudet i andre deler av landet – la
oss ta dette området – betyr det en økt
reisetid til/fra flyplassen tilsvarende f.eks. fra Nesodden
til Gardermoen.

Denne reisetiden er en utfordring
som mange daglig står overfor. Derfor er jeg kommet fram
til at det nå ikke vil være
aktuelt å la ruten Bodø–Bardufoss inngå i
et anbudsopplegg.

 Jeg kan forsikre at statsråden er
svært opptatt av disse spørsmålene.

Jeg vurderer selvfølgelig i denne
sammenhengen om en slik rute skal ut på anbud.
Jeg har kommet til at denne ikke skal ut på anbud,
ut fra det resonnementet jeg nå har gitt uttrykk for.

Jeg vil også si at representanten
tar helt feil når han sier at rutetilbudet i
landsdelen blir forringet på grunn av dette. 80 pst.
av de reisende vil komme bedre ut med dette tilbudet fra
Braathens, i og med at 80 pst. skal til Oslo eller
videre ut fra Oslo og nå får et direktefly
og dermed sparer transportkostnader ved at de slipper mellomlanding.

Jeg vil hele tiden vurdere flyrutetilbudet
når slike ting skjer. Her har jeg kommet til at det ikke
er grunnlag for at denne ruten skal legges ut på anbud.

