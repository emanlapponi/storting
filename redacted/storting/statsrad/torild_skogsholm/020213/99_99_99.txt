 De overordnede rammene for den framtidige ekspedisjonsnettstrukturen
slik de er presentert i stortingsmeldingen om omlegging av Postens
ekspedisjonsnett, ligger fast. Posten har opplyst at det framtidige
ekspedisjonsnettet fortsatt skal bestå av mer enn 1 500
ekspedisjonssteder totalt, hvorav minimum 300 Posthandel. De øvrige
ekspedisjonsstedene etableres som Posten Bedrift, Post i Butikk eller
Post i Offentlig servicekontor. De 40 postkontorene som Posten vurderer
nedlagt, skal erstattes av minst 50 Post i Butikk.

I tråd med det som ble forutsatt ved
stortingsbehandlingen av saken, skal konsesjonskravene oppfylles også etter
omleggingen. Dette innebærer bl.a. at alle leveringspliktige
tjenester og grunnleggende banktjenester skal være tilgjengelige
i alle landets kommuner, og at hver kommune skal ha minst
ett fast ekspedisjonssted, Posthandel eller Post i Butikk,
som tilbyr slike tjenester. Posten og ikke minst Post-
og teletilsynet som tilsynsorgan på postområdet
skal påse at disse kravene oppfylles. Samferdselsdepartementet
har ved brev av 21. januar i år bedt Post- og teletilsynet
fortsatt følge nøye med på at
kravene i konsesjonen og Stortingets signaler om service og kvalitet
blir oppfylt i forbindelse med omstillingsprosessen i Posten.

Etter de vedtatte styringsprinsippene
er Posten selv ansvarlig for å oppfylle
de samfunnspålagte pliktene for landet som helhet og finne
fram til gode og effektive løsninger for posttjenester
i de enkelte områdene. Innenfor de
overordnede rammene er det derfor Posten selv som på forretningsmessig
grunnlag må vurdere hvor hver enkelt Posthandel og Post
i Butikk skal lokaliseres.

Jeg har forståelse for at det oppfattes
som nytt, uvant og negativt at også større
steder vil kunne bli uten et fast ekspedisjonssted drevet av Posten
selv. Jeg vil imidlertid understreke at det tradisjonelle ekspedisjonsnettet
blir av stadig mindre betydning for Postens evne
til å tilby sine tjenester, inklusive leveringspliktige
tjenester. Mange av Postens tjenester tilbys gjennom andre
kanaler. Det er bl.a. etablert en rekke særordninger for
næringslivet, som f.eks. avtalebaserte hente- og bringetjenester
og åpne omdelingsenheter der odde produkter og større
volum kan leveres. En rekke tjenester tilbys også elektronisk, via
Internett eller pr. telefon. Gjennom Postens totale nett skal
dermed både privatkunder og næringslivet
sikres et godt og likeverdig tilbud i alle deler av landet.

 Stortinget har lagt premissene for denne omleggingen
gjennom sin behandling av nevnte stortingsmelding. Det er viktig,
og det er selvfølgelig et mål, og det ligger inne
i konsesjonen, at det skal være tjenester tilgjengelig
rundt om i hele landet. Denne omleggingen skal også være
til beste for brukerne. Som jeg sa i mitt svar i stad,
er målet at det skal være 1 500
steder her i landet hvor man skal få tilgang til Postens
tjenester. Det vil være i form av forskjellige typer,
slik som Posthandel, Post i Butikk og Post i Offentlig servicekontor.
Dette er ment å skulle gi en tilgjengelighet som er minst like
god som dagens løsning. Jeg vet at det er en kommunikasjon
mellom Posten og berørte kommuner i slike omganger. Det
er veldig viktig, slik at vi på den måten kan
finne de beste løsningene.

 Det er slik at når postkontorer legges
ned, skal det etableres andre løsninger som gjør
at det finnes tilgang til disse tjenestene. Det ligger rimelig klare
krav i konsesjonen. Det er helt riktig. Det er nettopp
her at Post- og teletilsynet, som er et viktig tilsynsorgan, har
en viktig funksjon, nettopp for å påse
at konsesjonskravene oppfylles på en god måte.
Jeg har allerede tatt initiativ til at dette
blir gjennomgått ordentlig, og det vil Post- og teletilsynet
gjøre.





                

 Kravene i konsesjonen til Posten om tilgang
til og tilbud av leveringspliktige tjenester i alle deler
av landet skal oppfylles, også etter overgang
fra postkontor til Post i Butikk. Dette er en helt klar forutsetning
for omleggingene i Postens ekspedisjonsnett. I tillegg har Posten
bl.a. avtalebaserte hente- og bringetjenester for bedrifter med
særskilte behov som ikke dekkes gjennom Post
i Butikk.

Posten gjennomgår i disse dager kommunenes
kommentarer til beslutningen om å erstatte flere postkontorer enn
tidligere lagt til grunn, med Post i Butikk. I denne forbindelsen
vurderer Posten særskilt næringslivets spesielle behov.
Jeg har derfor tillit til at Posten også i framtida
vil sikre et godt og fullverdig posttilbud til alle kundegrupper – også på Raufoss – uansett
om postkontoret videreføres som Posthandel eller
erstattes med Post i Butikk.

For øvrig viser jeg til mitt svar
på foregående spørsmål fra representanten
Molvik om en tilsvarende sak.

 Jeg er selvfølgelig helt enig i at
det er viktig at det finnes gode postløsninger
i hele landet. Det er derfor vi har konsesjon, og det
er også derfor vi kjøper tjenester av
Posten. Posten skal sammen med berørte kommuner ha en dialog
for å finne de beste løsningene ut fra
de behov som er på de enkelte stedene.

Jeg har tillit til at man i denne prosessen
følger de konsesjonsvilkårene som er gitt. Det
er viktig at man finner løsninger som fungerer godt, og
det er viktig at Posten gjør en god jobb i forhold til å finne
de beste løsningene. Og det har jeg tillit til
at de gjør. Likevel mener jeg at vi
skal bruke det tilsynsorganet vi har, Post- og teletilsynet,
til å påse at de kravene som ligger inne
i konsesjonen, og de behovene som ligger her, blir tilfredsstilt
på en riktig og god måte.

 Posten har sine rammevilkår,
og det er også at konsesjonen ligger der til
grunn for den virksomheten de driver. Og det er viktig at Posten får
muligheter til å finne de beste løsningene
gitt de rammene som foreligger. Jeg vet også at
Posten arbeider for å finne spesielle løsninger
i forhold til næringslivet der det er behov for det. Som
det ble påpekt her: Vi snakker nå om et industrimiljø hvor
det kanskje er spesielle behov. Og jeg har tillit til at Posten
har kontakt med de delene av næringslivet som har spesielle
behov her.

Når det gjelder at ikke alle
tjenester er tilgjengelige på Post i Butikk, det ble nevnt
billettsalg, er det fortsatt slik at det går an å bestille
billetter pr. telefon og få hentet dem på Post
i Butikk. Det er noen tjenester som ikke finnes,
men det er veldig få.

Jørgen Kosmo hadde
her gjeninntatt presidentplassen.





                

 På svært mange av Jernbaneverkets
stasjoner er sporplanen fastlagt ut fra driftsmodeller som er forlatt
for flere år siden. Jernbaneverket arbeider derfor med å modernisere
sporplanene for en rekke stasjoner og sidespor
for å kunne få en mer effektiv og hensiktsmessig
drift. Dette gjelder særlig for godstrafikk
hvor det har foregått omfattende rasjonaliseringsprosesser
over mange år, med en dreining fra tradisjonell vognlast
til kombitransporter og containere. Dette er en strategi for å styrke
jernbanens konkurransekraft innenfor godstransport
og dermed underbygge det overordnede målet om å få mer
gods over fra veg til jernbane.

Når det gjelder industrisporet på Berkåk,
ble dette siste gang benyttet i 1995. Et industrispor som ikke
er i bruk, genererer i utgangspunktet ikke store kostnader. Kostnadene
er i hovedsak knyttet til selve sporvekselen i hovedsporet, på Dovrebanen. Etter noen år
må sporvekselen også fornyes. Å la en
ubrukt sporveksel ligge i hovedsporet er ikke
gunstig for den øvrige togtrafikken, da den er
en mulig feilkilde, og den skaper også restriksjoner
for gjennomgående snørydding.

Kommunen skal ifølge en kontrakt med
NSB, nå CargoNet, garantere nærmere angitte årlige
trafikkinntektsøkninger for å opprettholde
industrisporet. Jernbaneverket er ansvarlig
for drift og vedlikehold av dette. Med bakgrunn i at det ikke
har vært trafikk på industrisporet de siste sju årene,
skrev Jernbaneverket den 16. januar i år brev til Rennebu
kommune hvor det ble foreslått å avvikle
kontrakten mellom partene, slik at sporvekselen i hovedsporet kan
fjernes. Svar er foreløpig ikke mottatt. Dersom
det i fremtiden skulle vise seg at det er grunnlag for å ta
opp igjen trafikken på sidesporet, vil det være
enkelt å legge vekselen inn i hovedsporet igjen.

 Jeg er selvfølgelig helt enig i at
det er et mål at vi skal overføre godstransport
fra veg til jernbane. Da er det viktig at vi legger forholdene til
rette sånn at NSB og Jernbaneverket kan komme fram til
de mest effektive måtene å gjøre det
på. I de tilfellene hvor det er et spor som i en periode ikke
er i funksjon, og det er en så relativt enkel sak som en
sporveksel det dreier seg om, anser jeg det for å være
Jernbaneverkets ansvar å fjerne og plassere på nytt.
De har da full mulighet til å legge vekselen inn i sporet
igjen, og vi kan ta i bruk det sidesporet om det er ønskelig.

 Et mål som er uttalt i mange sammenhenger,
er at vi skal få til gode og effektive transporter
og få godstransport over fra veg til
jernbane. Det er mange årsaker til det, det gjelder selve
vegnettet og det man må bruke av midler i forhold
til det, og også trafikksikkerhet. Det er mange gode
grunner i så henseende, også hensynet
til miljøet. Da er det viktig, som jeg har sagt,
at rammebetingelsene for operatøren er på plass
i forhold til å kunne foreta de nødvendige vurderinger
til enhver tid. Og det har jeg tillit til blir gjort her.





                

 Gjennomsnittsalderen på riksvegferjene
er ca. 20 år. Gjennomsnittsalderen på Møre
og Romsdal Fylkesbåtars riksvegferjer er ca. 25,8 år.

I Nasjonal transportplan
for perioden 2002-2011 er det lagt til grunn bygging av om lag 15
ferjer. Distriktssamband med gamle ferjer vil bli prioritert. Fornyelsen vil
gjøre ferjemateriellet bedre tilpasset trafikken
i flere samband, bl.a. ved økt kapasitet for store kjøretøy.

I de siste årene har byggeaktiviteten
innen riksvegferjedriften vært høy.
I perioden 1998-2001 ble det bygd 18 ferjer. I 2002 skal det leveres
ytterligere seks nye ferjer. To av disse skal leveres til MRF, og
dette vil gi betydelig bedring i standard og kapasitet
i de aktuelle samband.

Møre og Romsdal har i dag
landets eldste ferjeflåte og har til dels dårlig
kapasitetsdekning i riksvegsambandene. Jeg mener investeringer
i Møre og Romsdal bør prioriteres innenfor
rammer og føringer gitt av Stortinget. Dette gjelder både
nybygg og rokering av brukte ferjer som er bedre egnet
for de aktuelle riksvegferjesambandene. Imidlertid gjør
bl.a. hensyn til sikkerhet og fremkommelighet at det også i
andre fylker er velbegrunnede krav til utskifting av gamle
ferjer.

 Når man får to helt nye ferjer,
vil etter mine beregninger gjennomsnittsalderen gå ned
ganske dramatisk, siden gjennomsnittsalderen i utgangspunktet
var ganske høy. Måten vi planlegger
disse utskiftingene på, bygger på de overordnede
planene som er behandlet i Stortinget. Den videre oppfølging
i praksis skjer på grunnlag av det som ligger inne
i de årlige budsjettene. Rammene er lagt, og på den
måten har vi i mitt departement tenkt å følge
opp.

 Representanten Lund viser i spørsmålet
til uttalelse fra representanten Sørfonn til BA. Jeg finner
det ikke riktig å gå nærmere
inn på uttalelser som er gitt til media, men skal uavhengig
av dette si noe om de vurderingene som lå til grunn for
min beslutning om lokalisering av regionkontorene.

Jeg har i mine vurderinger lagt vekt
på effektivitet, desentralisering og en mer balansert
regional fordeling av statlige arbeidsplasser. I likhet med Vegdirektoratet har
jeg lagt til grunn at regionkontorene skal lokaliseres til steder
der det i dag allerede finnes vegkontor. Dette er en vegfaglig vurdering.
Dette vil også minske omstillingskostnadene og
betyr ellers at regionkontorene samlokaliseres med en av regionens
fylkesadministrasjoner. Jeg har også forståelse
for at det i tilrådingen fra Vegdirektoratet ble lagt stor
vekt på bl.a. reiseavstand og reisekostnader internt i
regionen og mellom regionkontoret og Oslo. Men ut fra en helhetlig
vurdering kom jeg fram til en annen lokalisering av regionkontorene
enn det Vegdirektoratet foreslo. Jeg har lagt særlig
vekt på hensynet til desentralisering og ønsket
om en mer balansert fordeling av statlige
arbeidsplasser i de enkelte landsdeler. Det har for meg vært
viktig med en lokalisering som bidrar til at hele
landet tas i bruk.

Jeg legger stor vekt på å følge
opp de overordnede linjene i omorganiseringen av Statens vegvesen,
slik de er foreslått av Regjeringen og med tilslutning
av Stortinget. Dette omfatter for forvaltningsdelens vedkommende bl.a.
nedbemanning fra ca. 5 000 til ca. 4 000 årsverk,
utflytting av ca. 150 arbeidsplasser fra Vegdirektoratet
i Oslo, inndeling i fem regioner og ca 30 vegkontorer, samt
et nett av filialer.

Dette gir en effektiviseringsgevinst som gjør
det mulig å flytte mer av etatens ressurser over fra administrasjon
til drift og investeringer i vegnettet. Det gir også nærhet
til brukerne, samtidig som man kan utnytte og videreutvikle den
lokalkunnskap og høye kompetanse som alle
dagens 19 vegkontorer har opparbeidet.

 Nå lever vi i en tid som gjør
at vi har stor fleksibilitet når det gjelder både
hvor vi jobber, når vi jobber og på hvilken måte
vi jobber. Det er mange måter å kommunisere med
hverandre på. Heldigvis trenger vi ikke
nødvendigvis hele tiden fysisk å reise rundt.

Disse regionkontorene vil ha ansvaret for koordinering
og ha administrativt ansvar i forhold til arbeidet med de regionale
spørsmålene når det gjelder transportutfordringer.
Det vil fortsatt ligge tung kompetanse når det gjelder
de regionale utfordringene, ved det
enkelte vegkontor i fylkene. Her er det en stor effektiviseringsgevinst å hente,
og denne blir like godt ivaretatt med plasseringen av
disse regionkontorene.





                

