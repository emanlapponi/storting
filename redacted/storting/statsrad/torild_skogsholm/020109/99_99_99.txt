 Som det framgår av spørsmålet,
er hovedregelen at passasjerer og kollektivtrafikken ikke
skal betale bompenger. Spørsmålsstillingen dreier
seg kun om unntakene.

Dersom det er nødvendig av hensyn
til prosjektets økonomi og det foreligger
lokalpolitisk enighet om det, har Stortinget godkjent at det kan
tas betaling av passasjerer og kollektivtrafikken i ferjeavløsningssamband. Dette
stilte også Senterpartiet
seg bak da saken var oppe til behandling.

Både passasjerer og kollektivtrafikken
betaler på ferjene. Det vil etter mitt syn virke
urimelig om et ferjeavløsningsprosjekt ikke lot
seg realisere fordi staten frasier seg mulighetene til å la
disse trafikantgruppene være med på delfinansieringen
av prosjektet i en avgrenset periode dersom
det er lokalpolitisk tilslutning til dette. Jeg vil forholde meg
til den tilslutning Stortinget, inkludert representanten Øveraas" eget
parti, har gitt til at et slikt unntak skal kunne gis.

 Jeg vil ikke her og nå endre
de retningslinjene som tidligere er lagt fra Vegdirektoratets side.
Det vil være elementer som man må se på i
hvert enkelt tilfelle, og retningslinjene ligger uansett til grunn
framover.





                

 Ved behandlingen av Nasjonal
transportplan 2002-2011 sluttet Stortinget seg til å vurdere
lufthavnstrukturen, bl.a. med henvisning til at nye samferdselsprosjekter
og tilbud de senere år har redusert reisetiden mellom
flere lufthavner betydelig.

Luftfartsverket
har etter oppdrag fra departementet, i regjeringen Stoltenbergs
tid, utredet og lagt fram ulike sider ved sitt tilbud av tjenester
i det regionale flyplassnettet. Videre
drift og investeringer er vurdert ut fra ulike krav til standard
i rutetilbudet og de teknisk-økonomiske utviklingsmuligheter
som foreligger for den enkelte flyplass. Hensynet
til de myndighetskrav som stilles til utforming og utstyr på flyplassene,
vil stå sentralt.

Jeg arbeider med sikte på å legge
fram for Stortinget i vårsesjonen 2002 en sak om framtidig
lufthavnstruktur, for å holde tidsskjemaet i forhold til
prosessen med ny anbudsperiode for regionale
flyruter fra 1. april 2003.

Jeg har derfor foreløpig ikke noen
bestemt oppfatning om den status navngitte flyplasser
vil få, verken med hensyn til investeringer eller
videre drift. Flyrutenettet er en meget viktig del av samferdselstilbudet
i distriktene, og jeg ønsker å gi fylkeskommuner
og andre myndigheter mulighet til å uttale seg
før saken legges fram for Stortinget. Jeg har merket meg
at det er stort lokalt engasjement både for Namsos
Lufthavn og for andre lufthavner. Departementet har allerede
hatt møte med representanter fra Namsos.

 Jeg er litt usikker på hva som ikke
var bra – om det var det at vi ønsket å berge Namsos
Lufthavn, eller om det var at vi gikk ut med det. Jeg
har merket meg at hele Venstres stortingsgruppe har kommet
med et utspill i denne saken.

Jeg setter selvfølgelig pris på at
representanten Hanssen er kjent med måten man legger fram
slike saker på. Det var jo, slik jeg nevnte i stad, den
forrige regjeringen som bad om at denne utredningen måtte
foretas, og jeg tror det var riktig å be om en slik utredning.
Mitt mål er da, som jeg har sagt, å legge fram
en samlet vurdering av dette for Stortinget, slik at alle
representantene på Stortinget får anledning til å forholde
seg til saken.

