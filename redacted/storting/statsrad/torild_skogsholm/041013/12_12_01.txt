 I mange år har det vært vanlig
at flygingene på kortbanenettet i Norge har foregått
med åpen cockpitdør. Og på flyginger
der det ikke er med annet kabinpersonale, er dette nødvendig for
at flybesetningen skal kunne kommunisere og ha øyekontakt
med passasjerene.

Dagens regelverk påbyr ikke installasjon
av cockpitdør mellom passasjer- og førerkabinen
i de minste flyene. Ifølge Luftfartstilsynet er det ikke
hensiktsmessig å innføre slike krav om avskjerming
av førerkabinen for disse flyene, og dette vil også være
i strid med internasjonale sertifiseringsbestemmelser for mindre
fly, som krever at flybesetningen skal kunne opprettholde kommunikasjon
med passasjerene.

Dagens regelverk setter krav til kabinpersonale
om bord i fly som har mer enn 19 passasjerseter. Dette kravet er
forankret i internasjonale luftfartsbestemmelser som Norge har sluttet
seg til.

Samferdselsdepartementet kjøper flyrutetjenester
av flyselskapene etter anbud ved de regionale lufthavnene i Norge.
Det vil etter min mening ikke være riktig å stille andre
og strengere krav om cockpitdør eller kabinpersonale til
selskapene som skal operere på statens anbudsruter, enn
det som stilles til norsk luftfart for øvrig.

På enkelte av de minst trafikkerte
anbudsstrekningene har det vist seg at selskap som opererer med
fly med mindre enn 20 passasjerseter, er konkurransedyktige, og at
de leverer tjenester som er godt tilpasset de lokale trafikkbehov.
Jeg finner det ikke riktig å utelukke disse flytypene eller
selskapene som opererer dem, fra å konkurrere om driften
av statens flyruter.

