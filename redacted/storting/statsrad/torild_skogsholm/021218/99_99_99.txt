 Omstillingen Statens vegvesen nå gjennomfører,
skal ivareta flere viktige hensyn. Blant annet understrekes:

effektivitet, dvs. at mindre
penger skal brukes på administrasjon
og dermed at mer penger kan brukes ute på vegen til veg-
og trafikkformål

desentralisering gjennom delegering av oppgaver fra Vegdirektoratet
og fra regionvegkontorene til nye distriktsvegkontorer

forholdet til publikum, kommuner og andre samarbeidspartnere
skal videreutvikles og styrkes

Gjennom etableringen av Vegvesenets nye forvaltningsorganisasjon
vil vektleggingen av disse hensynene måtte balanseres.
Det vil være avgjørende for Vegvesenet å ha
en kvalitet på sine tjenester som sikrer at publikum
og samfunnet får utført disse tjenestene på en
forsvarlig og god måte. Dette betyr at det for noen
tjenester vil være nødvendig å samle
kompetanse i større miljøer, mens andre
oppgaver kan utnytte Vegvesenets samlede kompetanse ved aktiv bruk
av elektroniske hjelpemidler, fjernarbeidsordninger osv. Innenfor
trafikkområdet er det en utstrakt satsing på å øke
tilgjengelighet og kvalitet på de ressurskrevende
tjenestene, bl.a. gjennom å tilby ulike internett-tjenester.

Etter førerkortforskriften
bestemmer det enkelte vegkontor hvor førerprøven
avlegges. Ved vurderingen skal det legges vekt på muligheten
til å gjennomføre gode førerprøver,
tilgjengelighet for publikum og kostnader.

Når det gjelder den konkrete saken
som representanten Klungland tar opp, er det viktig å understreke
at vegkontoret i Vest-Agder i 2002 gjennomførte en vurdering av
MC-prøvene i fylket. Vegkontorets vurderinger og eventuelle
forslag til endringer vil bli sendt på en lokal høring
i januar 2003. Vegkontoret vil ta sin beslutning etter
høringen, og av respekt for den lokale prosessen synes ikke
jeg det er riktig av meg å kommentere saken nå utover å understreke
at det pr. i dag ikke er foreslått, langt mindre
vedtatt, noen nedleggelse av tilbudet om MC-prøve
i Flekkefjord.

 Jeg vil på det aller sterkeste hevde
at det vi har vært igjennom av prosess når det
gjelder Statens vegvesen, nettopp har vist at denne regjeringen
er opptatt av å ta hele landet i bruk. Vi har
organisert Vegvesenet nå fra 1. januar 2003 på en
rimelig radikalt endret måte sammenlignet
med tidligere. Vi har også vektlagt sterkt nærhet
til brukerne, det være seg kommuner eller
andre brukere.

Service- og tjenestetilbudet skal være
godt. Det er også viktig at vi har en god kompetanse
innenfor det området vi snakker om,
spesielt når det gjelder føreropplæring
og det ansvaret som ligger i å gi førerkort til
MC. Det er altfor mange ulykker innenfor transportsektoren generelt,
og i sommer har vi dessverre også sett
det på MC-siden. Derfor er kompetanse et meget viktig element her.

 Nå pågår det som
sagt en prosess i forhold til dette spørsmålet,
så jeg kan ikke kommentere akkurat den konkrete
lokaliseringsdebatten. Den får nå gå sin
gang.

Når det gjelder statlige arbeidsplasser,
vil jeg også minne om at selv om det er forskjell
på Aust-Agder og Vest-Agder, ble da et regionkontor for
regionen lagt til Aust-Agder. Så vi har lagt igjen et godt
bidrag når det gjelder Statens vegvesen sett i forhold
til den delen av landet.

Det er riktig at tjenestetilbudet skal være
godt, og jeg er ikke minst opptatt av trafikksikkerheten.
Jeg vil være opptatt av at etaten hos oss legger
best mulig til rette for at vi kan få utnyttet kompetansen
slik at vi får best mulige MC-førere rundt om
i landet. De vurderingene som nå kommer fram her, overlater
vi til Statens vegvesen, slik at de kan avgjøre videre
hva som er de beste løsningene i forhold til både
trafikksikkerhet og kompetanse når det gjelder MC.





                

 Jeg forstår at snøkanter i
en innkjøring skaper både ulemper og
arbeid for den private eieren av avkjørselen. Men det er
slik at vegloven slår fast at avkjørselseier er
ansvarlig for vedlikeholdet av avkjørselen
til eiendommen. Dette gjelder også rydding av
snø etter brøyting av tilliggende veg.

Vegdirektoratet har fastsatt forskrift
om alminnelige regler om bygging og vedlikehold av avkjørsler
fra offentlig veg. Forskriften omfatter i hovedsak tekniske bestemmelser
om anlegg av avkjørselen. I tillegg fastsettes avkjørselseiers/brukers
plikt til selv å vedlikeholde avkjørselen.

Samferdselsdepartementet legger til grunn at
snøbrøyting av offentlig veg er forhold vegens
oppsittere dermed må leve med. Slik har det vært
praktisert over hele landet. Det følger videre
av den nevnte forskriften at denne bestemmelsen også gjelder
kommunal veg, som i denne konkrete saken.

Som sagt: Jeg forstår godt at snøkanter
i en slik innkjøring skaper ulemper og besvær,
men det er også vanskelig å tenke
seg en praktisk ordning hvor den som brøyter vegen, også skal
rydde avkjørslene etter hvert. I de tilfeller
dette skaper spesielle problemer for enkelte,
må disse forholdene løses på en annen
måte.

Jeg vil avstå fra å kommentere
denne konkrete saken som gjelder en kommunal veg i Bærum.
Jeg er imidlertid kjent med at enkelte kommuner i spesielle tilfeller
yter assistanse til snørydding
gjennom sosialetaten. En slik ordning, som er behovsprøvd,
har bl.a. Bærum kommune.

 Det er vanskelig for meg
på et prinsipielt grunnlag å kommentere hvor endestasjonene
for brøytebilene skal være i de ulike
kommunene. Det vil jeg be om forståelse for.
Men samtidig vil jeg i den grad dette gjelder en konkret
kommunal veg, anmode om at man tar kontakt med kommunen for å se om
det er forhold her som det går an å justere ved
at man legger fra seg snøen andre steder.

Vi brøyter vegene fordi det skal skape
bedre tilgjengelighet for folk. Det er faktisk det som
er hensikten med at vi rydder vegene. Jeg ser at det kan være
et problem hvis all snøen som er brøytet
vekk, legges rett foran inngangen til et hjem, men jeg synes det
er vanskelig for meg å forholde meg
til det på et prinsipielt grunnlag.

 Jeg mener at når vi har én
enkeltstående sak, ett tilfelle med denne type
problemstilling, må vi prøve å løse
den for seg istedenfor å løse den gjennom
forskrifter.





                

