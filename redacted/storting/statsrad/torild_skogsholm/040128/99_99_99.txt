 I likhet med representanten Bredvold er jeg
svært bekymret over ulykkessituasjonen på E6 mellom
Hamar og Lillehammer. I 2003 ble 12 mennesker drept nettopp
på denne strekningen, og den 23. januar 2004 inntraff
nok en gang en tragisk ulykke der en person omkom. Denne statistikken
er dyster lesning og indikerer behov for tiltak.

Jeg kjenner til at Vegvesenet og politiet
allerede har avholdt et møte for å diskutere
tiltak, og jeg har bedt Vegdirektoratet behandle disse forslagene
så snart de framlegges. Det vil bli gjort en trafikksikkerhetsmessig befaring
av hele strekningen med tanke på å finne
fram til fysiske tiltak som eventuelt kan gjennomføres
raskt. Vegdirektoratet vil også gjennomføre
en særskilt gjennomgang av alle eller
et utvalg av møteulykkene med en eller flere
drepte som har skjedd i 2003 og 2004.

Vegdirektoratet arbeider med et forslag til
strategi for bruk av midtrekkverk på to- og trefelts veger.
Den vegstrekningen det her er snakk om, inngår i de strekningene som
vurderes. I prioriteringen mellom aktuelle strekninger
vil tiltakets ulykkesreduserende effekt, levetid i forhold til eventuelt
senere utbygging til firefelts veg og kostnad bli nøye
vurdert.

Statens vegvesen har som et ledd i arbeidet
med Nasjonal transportplan 2006–2015
identifisert ca. 2 700 km riksveg med spesielt
høy ulykkesbelastning. Dette utgjør om lag 10 pst.
av samlet riksveglengde. Det er igangsatt et arbeid med å gjennomføre
trafikksikkerhetsrevisjoner på disse vegene for å finne
fram til tiltak som kan bidra til å bedre ulykkessituasjonen.
Enkle og effektive strakstiltak vil bli prioritert.

I forbindelse med Nasjonal
transportplan 2006–2015 vil det bli gitt en mer helhetlig
redegjørelse for
Regjeringens trafikksikkerhetssatsing, herunder standardforbedringer
og mer sammenhengende utbygging av de mest trafikkerte og ulykkesutsatte
delene av stamvegnettet. I den forbindelse er det fra Vegvesenets side
blitt tatt initiativ til et bompengeopplegg
som vil muliggjøre en rask og sammenhengende utbygging
av E6 til firefelts veg fra Jessheim og nordover mot Lillehammer.
Ut fra hensynet til trafikksikkerheten på strekningen ser
jeg i utgangspunktet positivt på forslaget om en rask utbygging,
men jeg vil samtidig presisere at et slikt opplegg forutsetter tilslutning
fra de berørte fylkeskommunene.

 Det er viktig å gjennomgå alle
mulige tiltak som kan være aktuelle på denne vegstrekningen,
en strekning med en så stor ulykkesrisiko som det vi har
sett til nå, på samme måte som for andre
i tilsvarende situasjon.

Det kan være en lang rekke
fysiske tiltak, alt fra at man kan gjøre noe med utformingen
av en sving, til bedre kantutforming av vegen, mer profilerte
kantlinjer eller midtdelere. Det er ganske mange
fysiske tiltak som kan gjennomføres, og det går
man nå igjennom.

Som jeg sa i svaret mitt, er E6 med blant de
strekningene som Vegvesenet vurderer har en så stor ulykkesrisiko
og av en slik art at den kommer inn under analysene for midtrekkverk.
Men, som jeg også sa, det er viktig å se på hvorvidt
man skal gå inn på relativt kort sikt og bruke mye
penger på dette, sett i forhold til at man eventuelt skal
bygge ut til firefeltsveg, eller om man eventuelt
skal gå direkte på den beste løsningen,
hvis det er mulig.

Jeg er i utgangspunktet positiv til utbygging
av firefeltsveg, men vi må se på hva dette innebærer, både
når det gjelder kostnader og andre ting.

 Vi er nå midt i en budsjettforhandling,
skjønner jeg, og det er klart at det kunne være
fristende.

Det er helt riktig at vi må ha en
stor mengde penger til å ha et fornuftig drifts- og vedlikeholdsbudsjett.
Derfor har vi prioritert det opp. Jeg ser også som
politiker at det ikke er på dette området
man nødvendigvis får en bauta, men det er viktig
rett og slett for å redde liv på norske
veger. At vi må prioritere drift og vedlikehold, er vi
enige om.

Når det gjelder prioritering av investeringer,
vil vi få rikelig anledning til å komme tilbake
til det både i behandlingen av Nasjonal
transportplan og i de årlige budsjettene. Vi får
vente med den budsjettdebatten til da, da er jeg gjerne med på den.
Men jeg tror vi er rimelig enige om at på vegstrekninger
hvor det er stor trafikk og veldig mye ulykker, er vi nødt
til å gjøre noe. Vi tenker både
på kort sikt og på lang sikt. Det mer langsiktige
skal vi komme tilbake til i Nasjonal transportplan.





                

 Det er et viktig mål for Regjeringen å legge
til rette for et mer attraktivt togtilbud i Norge
som både kan bidra til flere togreisende samlet sett,
og til en best mulig bruk av de over 6 milliarder kr staten årlig
bruker på jernbanen.

Togtilbudet på Vestfoldbanen omfattes
av avtalen mellom Samferdselsdepartementet og NSB AS om
statlig kjøp av persontransport. I henhold til den fireårige rammeavtalen
som Stortinget tidligere har sluttet seg til, gis NSB bl.a. anledning
til å kutte togavganger med under 15 pst. belegg.
I slike tilfeller skal NSB vurdere behovet for busserstatning. Dette
er gjort for å gi NSB anledning til å tilpasse
togtilbudet hvis etterspørselen blir uforholdsmessig lav
i forhold til kostnaden ved å opprettholde
tilbudet, jf. St.prp. nr. 1 for 2003-2004. Det samlede kjøpsbeløpet
for 2004 på om lag 1,4 milliarder kr sluttet representanten
Olsens parti seg til gjennom budsjettavtalen mellom Arbeiderpartiet
og regjeringspartiene i november. Det nye togtilbudet på Vestfoldbanen
er bedre tilpasset etterspørselen enn dagens
tilbud og bidrar til bedre utnyttelse av NSBs ressurser
innenfor avtalt bevilgningsbeløp.

Togene på strekningen Larvik–Skien
har lavt belegg, i snitt ca. 26 passasjerer pr. avgang.
Med så lavt belegg, og sett i relasjon til NSBs mange andre høyt
prioriterte oppgaver, er det ikke økonomisk forsvarlig å opprettholde alle
togavgangene på denne strekningen. Endringene i togtilbudet
vil gi henholdsvis 9 og 10 togavganger mellom Larvik og
Skien i hver retning i ukedagene, mot 14 og 16 i dag. Disse endringene
gjør det mulig å sette inn 5–6 nye togavganger
på strekningen Sandefjord–Larvik. Lørdager
og søndager vil det nye togtilbudet gi 5–6 togavganger
i hver retning, mot 10–12 i dag. Samtidig økes
togtilbudet mellom Sandefjord og Larvik med 2 togavganger
på søndager i forhold til dagens tilbud. Jeg vil
understreke at det i avtalen om statlig kjøp for 2004 er kuttet
mindre enn klausulene om produksjonstilpasning gir anledning
til.

For strekningen Larvik–Skien er kutt
i antall togavganger også et bidrag til å reetablere
et togtilbud på Vestfoldbanen med høy punktlighet.
Siden juni 2003 har Vestfoldbanen hatt en ruteplan som
har vært for knapp i forhold til realistisk
kjøretid. Dette henger sammen med at tilbudet Skien–Lillehammer
ble tilpasset slik at reisetidseffekten av det nye dobbeltsporet
i nordre Vestfold skulle kunne tas ut. Dette har ikke
latt seg gjøre med tilfredsstillende punktlighet når alle
togene snus i Skien. Foreslått løsning fra NSB
er dermed å sløyfe avganger som må kjøres
i retur fra Skien med en gang. Dette ruteopplegget innebærer
at alle tog som i dag snur i Sandefjord, forlenges til
Larvik, som på den måten får flere togavganger.

Øyvind Halleraker hadde
her overtatt presidentplassen.

 Klausulen gjelder, og NSB har oppfylt kravene
sine.

Det er slik at det er viktig å ta
ut den store gevinsten som er i å bruke
jernbanen der jernbanen har sine fortrinn. Vestfoldbanen
har ca. 1,4 millioner reisende, og konsekvensene av det nye togtilbudet
er at 1,3 millioner reisende vil få et mer pålitelig
og bedre tilbud enn i dag, mens passasjerene på strekningen
Skien–Larvik vil få et mer begrenset tilbud.

Derfor mener jeg det er viktig å understreke
at de endringene som er planlagt gjennomført fra 13. juni,
er positive for Vestfoldbanen som helhet. Jeg regner med at representanten
Olsen er enig med meg i at en bedring av togtilbudet til
1,3 millioner reisende ikke er en ubetydelig
sak, og at det er i tråd med de politiske målene
om styrking av jernbanen, som jeg oppfatter at både
regjeringspartiene og Arbeiderpartiet
er enige om.

 Jeg har ikke grunn til å tro
noe annet enn at det tilbudet som NSB har lagt opp til skal forbedres,
blir forbedret. Det at det er en radikal nedbygging av jernbanen,
kan jeg dessverre ikke være med
på. Når vi ser at vi legger til rette for at flere
faktisk får et bedre tilbud, vil jeg tro at det
er å styrke jernbanen.

Vi har hele tiden en plikt til å sørge
for at vi har et transporttilbud som tilfredsstiller de behov som
er, og da har vi også et ansvar for å se
til at vi bruker skattebetalernes penger på en fornuftig
måte. Når belegget er veldig lavt på jernbanen,
må vi vurdere om jernbanen er den som skal løse
de trafikkutfordringene man har lokalt.

Jeg vil også understreke
at jeg er veldig opptatt av jernbanen, og jeg vil følge
med i trafikkutviklingen mellom Skien og Larvik for å føle
at jeg selv har oversikt over utviklingen der.





                

 Togtilbudet på Gjøvikbanen
omfattes av avtalen mellom Samferdselsdepartementet og
NSB AS om statlig kjøp av persontransport. Stortinget har,
som nevnt i mitt forrige svar, sluttet seg til den fireårige
rammeavtalen mellom Samferdselsdepartementet og NSB AS,
hvor NSB bl.a. gis anledning til å kutte togavganger med
under 15 pst. belegg. I slike tilfeller skal NSB vurdere
behovet for busserstatning. Dette er gjort for å gi NSB
anledning til å tilpasse togtilbudet hvis etterspørselen
blir uforholdsmessig lav i forhold til kostnaden ved å opprettholde
tilbudet, jf, St.prp. nr. 1 for 2003-2004. Det samlede kjøpsbeløpet
for 2004 på om lag 1,4 milliarder kr
sluttet representanten Brørbys parti seg til gjennom budsjettavtalen mellom
Arbeiderpartiet og regjeringspartiene
i november. Det nye togtilbudet på Gjøvikbanen
er bedre tilpasset etterspørselen enn dagens tilbud
og bidrar til bedre utnyttelse av NSBs ressurser innenfor
avtalt bevilgningsbeløp.

Etter ruteendringen 13. juni
2004 vil det på hverdager gå 11 lokaltogavganger mellom
Skøyen/Oslo og Hakadal og 7–8 mellom
Hakadal og Jaren, mot dagens tilbud på 16 avganger mellom
Skøyen/Oslo og Hakadal, 12 avganger mellom
Hakadal og Roa og 8–9 avganger mellom Roa og
Hønefoss. Helgetilbudet blir også lagt
om, slik at det blir tettere avganger ut fra Oslo på ettermiddagene
og litt færre avganger ellers på dagen når
det er minst trafikk. Jeg vil gjøre oppmerksom på at
for å kompensere for bortfall av noen lokaltogavganger
vil regiontogene stoppe på flere lokaltogstasjoner.

Regiontogtilbudet er for øvrig ikke
berørt, med unntak av en togavgang på søndag.
Fra mandag til fredag vil det fortsatt gå 9 regiontogavganger mellom Oslo
og Gjøvik i hver retning. Jeg vil understreke at kuttene
er vesentlig mindre enn det klausulene gir anledning til,
og NSBs kuttforslag, og at foreslåtte endringer i all hovedsak dreier
seg om togavganger utenom rushtid og med meget svakt trafikkgrunnlag.
Togavgangene som skal tas vekk, har i snitt 15 passasjerer
i hver retning.

 Det er helt rett at jeg som statsråd
på dette området er opptatt av at vi skal finne
miljøvennlige transportløsninger. Nettopp
derfor er det viktig å utnytte togets fortrinn der toget 

har 

fortrinn. Men når belegget
blir veldig lavt, er fortrinnene med bruk av togløsninger
ganske små, for ikke å si
at det kanskje rett og slett er feil. Derfor er det viktig at vi
finner de beste og mest miljøvennlige transportløsningene,
og derfor er det viktig at vi hele tiden ser på ressursbruken
vi har innenfor det togtilbudet vi har i dag.

I dag er det bare NSB som kjører.
Senere vil vi ha mulighet for å åpne
for andre. Andre kan ha muligheten for å tilby
et bedre tilbud om det er grunnlag for det. Slik som markedet
er nå, er etterspørselen til visse tider av døgnet
og til visse tider av uken veldig lav. Da ser jeg ingen grunn til,
så lenge vi har avtalen som gir rom for tilpasninger av
denne karakter, at den ikke skal kunne benyttes.

 Jeg synes det er helt rett og rimelig at de
berørte kommunene skal få lov til å gi tilbakemelding
til NSB, slik at vi kan få sett på om det totale
transporttilbudet er godt nok. Den tilbakemeldingen forventer jeg
at NSB setter seg ned og ser på, slik at vi kan ha en god
dialog med berørte parter. Denne prosessen er
jeg for at vi skal ha.





                

 De hendelsene som har skjedd i Oslofjordtunnelen
den senere tid med stenging av tunnelen, er meget uheldige og beklagelige
for trafikantene som blir berørt.

Ut fra de erfaringene en har fra norske
vegtunneler, er forholdene som har oppstått i Oslofjordtunnelen,
spesielle. Oslofjordtunnelen skal være planlagt,
bygd og gitt en teknisk utrustning som er vanlig for norske
vegtunneler.

Oslofjordtunnelen er utrustet med avansert
teknologi for overvåking av viktige funksjoner i tunnelen.
En må imidlertid alltid ta høyde for
at automatiske overvåkingssystemer kan svikte, men dette
skal fanges opp gjennom manuelle rutiner og prosedyrer.

Etter at pumpene og varslingssystemet
sviktet, slik at vann kom inn i kjørebanen på Oslofjordtunnelen,
ble de manuelle rutinene innskjerpet både for
denne tunnelen og for de øvrige undersjøiske tunnelene
her i landet.

Veritas-rapporten som ble utarbeidet etter
denne hendelsen, vil bli brukt i videre arbeid med tunnelsikkerhet.

Fjell og betong falt ned fra tunneltaket den 28. desember
2003. Tunnelen ble da stengt, slik at tunnelen kunne utbedres. Som
allerede planlagt ble tunnelen åpnet den 5. januar etter
at det var foretatt en grundig gjennomgang av hele tunnelen.
Tunnelen ble så nattestengt i uke 3 for videre vedlikeholdsarbeid
og videre inspeksjon.

I forbindelse med denne inspeksjonen ble det
natt til 16. januar oppdaget et nytt parti som bør
sikres. Tunnelen ble da stengt på ubestemt tid. For å få en
full oversikt over tunnelens geologiske forhold ble det da oppnevnt
en ekspertgruppe med erfarne geologer fra bl.a. Norges Geotekniske
Institutt og NTNU. Ekspertgruppens oppgave er å finne ut
hva som er årsaken til det som har skjedd, og foreslå nødvendige
tiltak, slik at dette ikke skal skje igjen.

Når Statens vegvesen har stengt tunnelen
slik som beskrevet, er det fordi sikkerheten kommer i første
rekke. Tunnelen vil ikke bli åpnet for trafikk
før man er sikker på at sikkerheten er godt ivaretatt.

 Spørsmålet om videoovervåking
har vært drøftet mange ganger. Jeg vet at det ble
drøftet for kort tid tilbake mellom Vegdirektoratet
og bompengeselskapet. Det er nok et aspekt som vi vil komme tilbake
til.

Men jeg vil også understreke
at det her er behov for mer enn bare overvåking.
Slik situasjonen har vært, mener jeg at det er
veldig viktig at vi har en solid gjennomgang av hele tunnelen, ikke bare
av det vi faktisk ser, og vil kunne se med videokamera, men også av
det vi ikke ser. Det raset som kom fra tunneltaket, ville
vi ikke hatt noen indikasjon på gjennom
videokamera. Derfor mener jeg at det er viktig at vi kan vise
til god nok sikkerhet, slik at folk kan føle seg trygge
i tunnelen, ikke bare i forhold til videokamera,
men til at det faktisk blir foretatt en ordentlig gjennomgang av
tunnelen.

 Jeg er enig i at det er viktig at folk skal føle
seg trygge. Det verste som kan skje, er at vi installerer
løsninger som på en måte gir folk falsk
trygghet. Det jeg er opptatt av, er at vi har en gjennomgang av
tunnelen som er slik at folk kan vite at de er trygge
i tunnelen, ikke bare installerer hva det enn
måtte være, som et symbol som folk kan tro gir
dem trygghet. Det kan godt hende at videoovervåking vil
hjelpe oss på vegen til faktisk å få bedre
kontroll med hva som skjer i tunnelen, men jeg er opptatt av at
folk skal ha en reell trygghet.





                

