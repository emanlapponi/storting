 Den 1. januar 2003 ble ansatte i produksjonsvirksomheten
i Statens vegvesen overført til Mesta.

Bemanningen i Vegvesenet var et resultat av
at produksjonsvirksomheten fikk tildelt oppdrag direkte. En endret
markedssituasjon har krevd omstillinger på personalsiden.
Jeg har vært, og er, opptatt av at nedbemanningen skal
skje på en ordentlig måte. Jeg er bl.a. opptatt
av å gi eldre arbeidstakere en verdig avgang
fra arbeidslivet, og har følgelig lagt til rette for at
selskapet får mulighet til å benytte f.eks. tidligpensjon
i de tilfellene der en ansatt ikke vil ha krav på ordinær
tjenestepensjon eller
avtalefestet pensjon. Jeg viser her til omtale i St.prp. nr. 1 Tillegg
nr. 1 for 2002-2003, Omdanning av Statens vegvesens produksjonsvirksomhet
til statlig aksjeselskap.

Jeg konstaterer at Mesta forholder seg til
regelverk og praksis som ved andre omstillinger i statlig
sektor.

Det har imidlertid ikke vært
min intensjon at tidligpensjonsordningen skulle
medføre at enkelte hever «dobbelt lønn». Etter
det jeg har fått opplyst, gjelder det så langt
to–tre personer. Jeg vil ta kontakt med Mesta for å drøfte
bruken av dette virkemiddelet.

Jørgen Kosmo hadde
her gjeninntatt presidentplassen.

 Jeg vil igjen understreke at det er forskjell
på sluttpakke, som handler om en ordning som vil gjelde
i inntil 18 måneder etter at man slutter, og
det som handler om tidligpensjonsordninger.

Jeg vil også minne om at
da etableringen av Mesta skulle skje, hadde man anslått
overtalligheten i virksomheten til 1 500 personer. I virksomheten
var det ca. 1 000 personer over 58 år. Det sier
litt om sammensetningen av arbeidsstyrken i bedriften. Jeg har vært
opptatt av, som jeg sa innledningsvis, en verdig behandling av de
ansatte.

Vi har et styre for selskapet som har mulighet
til å velge ulike ordninger for å ta hensyn til
de ansatte, enten det er sluttpakke eller tidligpensjon.
Den ordningen vil fortsette.

 Det ble lagt inn betydelige midler til omstilling
for selskapet da det ble etablert som AS. Dette har vært
viktig for å ivareta hensynet til de ansatte
på en god måte. Omstillingen er og har vært krevende,
og jeg vil si at den så langt er vellykket, ikke minst
ut fra at man tar hensyn til og viser respekt for de ansatte i virksomheten.

Som jeg sa innledningsvis, har ikke
intensjonen bak ordningen vært at vi skulle lage
et system for doble lønninger. Dette vil jeg
drøfte med Mesta. Men det er også opp
til arbeidsgiver å velge
hvilken løsning man vil ha for sine ansatte.
Det er en stor omstilling, som er krevende. Den er vellykket, ikke
minst på den måten at vi får hentet ut
en effektivitetsgevinst som nettopp fører til
at vi kan bruke mer penger til veg, trafikksikkerhet og
hva det skulle være.





                

