 NSB har investert i seks nye krengetogsett
til bruk på Østfoldbanen. Sammen med tiltak knyttet til
infrastrukturen vil reisetiden med disse togsettene komme ned i
ca. 1 time og 30 minutter på strekningen mellom Halden
og Oslo.

Togsettene er basert på samme togtype
som Flytoget og langdistansetogene NSB Signatur. Disse leveransene tilfredsstilte ikke
kravene til forutsatt kjørehastighet. Leverandøren
har innrømmet denne feilen og har satt i gang et program
for utskifting av boggirammer på alle de 38 togsettene.

Togsettene som etter planen skal
brukes på Østfoldbanen, er pr. i dag godkjent for kjøring
i vanlig hastighet og med maksimum to stående passasjerer
pr. ledig kvadratmeter gulvflate. NSB har foreløpig valgt å kjøre
togsettene på strekningen Kristiansand–Stavanger,
hvor trafikken er av et slikt omfang og har en slik fordeling over
dagen og uka at det har latt seg gjøre å iverksette
rutiner som sikrer at maksimalgrensen for antall passasjerer ikke overskrides.
Det arbeides nå med rutiner og planer for bruk av togsettene
slik at NSB kan sikre at grensen for antall personer om bord ikke
overskrides. Dersom slike rutiner godkjennes, vil NSB sette togene
i drift også på strekningen Oslo–Halden.

Framdriftsplanen for bytte av boggirammer tilsier
at togsettene kan settes inn i den trafikken de er tiltenkt, med
krengehastighet og på de fleste avganger mellom Oslo–Halden,
fra sommeren 2004.

 NSB må i den situasjonen som vi har
nå, foreta sine prioriteringer ut fra det som
gagner trafikantene, og det som gagner trafikken. Det er opp til
NSB å foreta disse vurderingene på en slik måte
at nettopp trafikantene ikke skal bli skadelidende, og
at man kan finne løsninger som de reisende er fornøyd med.

Slik situasjonen er nå, har man altså når
det gjelder Østfoldbanen, funnet det hensiktsmessig å sette
inn disse togene med krengehastighet fra 2004.

 Jeg må si at jeg setter pris på engasjementet
for jernbaneløsninger, også på Østfoldbanen.

Det er riktig som det ble sagt her, at det
er viktig å bevare tilliten til NSB, for ellers kan vi
miste reisende med jernbanen. Jeg skal gjøre hva jeg kan
for å legge til rette for at denne tilliten blir opprettholdt.
Og jeg setter veldig pris på at det er et engasjement også i
Fremskrittspartiet for å prioritere
satsing på jernbanen, både generelt
og i Østfold.





                

  Nærtrafikkområdet i NSB
trafikkeres pr. i dag av materiell som ble levert i perioden 1979–93.
Om lag to tredeler av disse togsettene er ikke tilpasset
funksjonshemmede, verken i forhold til av- og påstigning eller
sikring under selve reisen.

NSB planlegger innfasing av nytt nærtrafikkmateriell i
løpet av 2002–2003, avhengig av Statens Jernbanetilsyns
godkjenning. Dette er moderne togsett med lavgulv i deler av togsettene
og egne påkjøringsplattformer, slik at
rullestolbrukere kan kjøres rett fra plattformen og inn på egne
plasser utstyrt med nødvendig utstyr for sikring under
reisen. NSB har lagt stor vekt på, og betydelige kostnader
ned i, at de nye lokaltogsettene skal tilrettelegges for funksjonshemmede.
Jeg ser svært positivt på dette, fordi det vil
gi fullgode og varige løsninger som sikrer funksjonshemmedes
tilgjengelighet og dermed løser det viktige problemet
representanten Froyn tar opp.

Når det gjelder de nåværende
togsettene, har NSB besluttet at det skal foretas en risikoanalyse
for å kartlegge alle forhold rundt rullestolbrukere
på nærtrafikktog. Denne skal omfatte:

av- og påstigningsforhold

sikkerhet under reisen

forholdsregler ved en ulykke/hendelse

ansvarsforhold

en vurdering av om løsningene på de allerede
tilpassede togsettene er tilfredsstillende i forhold til disse punktene

Målet er å gjennomføre
denne risikoanalysen før sommerferien. I påvente
av resultatet av risikoanalysen har NSB opplyst at det har gått
ut en melding til alle konduktører om at rullestolbrukere
inntil videre skal tilbys alternativ transport. Funksjonshemmedes
Fellesorganisasjon og Norges Handikapforbund deltar nå i
det videre arbeidet med denne analysen.

Når det gjelder den generelle politikken
på dette området, legger Regjeringen til grunn
at forflytningshemmede som brukere av transporttjenester i størst
mulig grad skal kunne betjenes gjennom tilrettelegging innenfor
det ordinære transportsystemet. Ansvaret for gjennomføring
av tiltak for tilgjengelighet ligger innenfor den
enkelte sektor/virksomhet og må inngå som
en integrert del av øvrig aktivitet.

 Når det er påpekt at forhold
knyttet til sikkerhet ikke er på plass, tar jeg
det svært alvorlig. Det er viktig at sikkerheten både
for de forflytningshemmede og andre er ivaretatt på en
god nok måte. Jeg synes derfor det er betryggende at man
har en ordentlig gjennomgang av det.

Mitt mål er at det ikke
skal være særbehandling av enkelte grupper
i samfunnet, heller ikke forflytningshemmede, når
det gjelder transport. Derfor er målet og intensjonen at
disse skal integreres i tilretteleggingen generelt.

Men når det gjelder området
knyttet til sikkerhet, mener jeg det er min plikt å sørge
for at sikkerheten blir ivaretatt godt nok for alle
reisende.

 Nå håper jeg det aldri blir
slik at transportører av noe slag oppfatter trafikantene
som en plage for systemet, heller ikke om man har spesielle
behov av noe slag. Jeg kommer derfor til å jobbe for at
man skal oppleve en integrering i det totale transportsystemet.

Jeg vil også poengtere at
vi har et samarbeid med relevante organisasjoner
i det analysearbeidet som foregår, hvilket er veldig viktig,
for på den måten kan man få ivaretatt både
de behovene og de aspektene som er relevante og nødvendige å ta
med når man foretar en slik analyse.

Jeg ser det både som hensiktsmessig
og nødvendig at relevante brukerorganisasjoner blir rådspurt
i slike prosesser.





                

 Prioriteringer av framtidige midler til drift,
vedlikehold og investeringer på Nordlandsbanen følger
av Nasjonal transportplan 2002-2011. I Jernbaneverkets
handlingsprogram til Nasjonal transportplan
2002-2005 er det gitt en mer detaljert prioritering av midlene fordelt
på de enkelte år. I handlingsprogrammet er Nordlandsbanen
i perioden 2002–2005 prioritert med 604 mill. kr til drift,
132 mill. kr til vedlikehold og 275 mill. kr til investeringer.
Oppfyllelsen av handlingsprogrammet vil naturligvis være
avhengig av de årlige budsjettene og de føringer
Stortinget legger ved behandlingen av de årlige budsjettene.

For 2002 er de budsjetterte drifts- og vedlikeholdsmidler
til Nordlandsbanen i samsvar med rammen i handlingsprogrammet. Det
vil i løpet av sommersesongen bli fornyet skinner og sviller
for om lag 25 mill. kr. I januar i år var det flere ras
langs banen på grunn av uvær som i tillegg krever
ekstraordinære utbedringer på Nordlandsbanen.
Jeg legger til grunn at utbedringer som må gjennomføres
i 2002, dekkes innenfor vedtatt bevilgning for
2002 til Jernbaneverket.

Investeringene for 2002 til Jernbaneverket
er totalt 600 mill. kr lavere enn forutsetningene i handlingsprogrammet
til NTP. Dette har ført til at det ikke er mulig å prioritere
inn andre investeringer enn strengt nødvendige sikkerhetstiltak
samt ferdigstillelse av profilutvidelsen. Profilutvidelsen var ferdig
1. april i år, noe som er svært viktig for godstrafikken.

Representanten Swensen viser til investeringstiltak
på om lag 300 mill. kr for å få en moderne
jernbane av Nordlandsbanen. Disse midlene var tiltenkt fjernstyringsutbygging – CTC/ATC – mellom
Grong og Bodø. Tiltaket var prioritert i NTP
2002-2011, men er senere omprioritert, da Jernbaneverket
har vedtatt å bygge nødstopp på disse
strekningene i stedet for CTC/ATC. Det er et enklere og
billigere system enn CTC/ATC og gir en god sikkerhet for
togtrafikken, jf. omtale i St.prp. nr. 1 for 2001-2002. Banen har
generelt en svært lav kryssingskapasitet, og selv små forsinkelser
kan få store konsekvenser for toggangen. Departementet
vil i forbindelse med rulleringen av Nasjonal
transportplan vurdere framtidige strategier for utvikling av hele
det nasjonale jernbanenettet, inkludert Nordlandsbanen.

 Som jeg sa i mitt svar, er vi for inneværende år
når det gjelder midler til Nordlandsbanen, i samsvar med
handlingsprogrammet. Handlingsprogrammet er basert på den
behandlingen som Stortinget hadde av Nasjonal
transportplan. Dermed har Stortinget lagt føringer for
hva man vil med Nordlandsbanen, og det er det som følges
opp nå.

I kollektivmeldingen hadde vi en beskrivelse
av hva det er viktig å satse på når det
gjelder jernbanen. Nordlandsbanen er en hovedstrekning.

 I løpet av det siste døgnet
har jeg fått veldig mange henvendelser om hva de pengene
som da skulle gå til denne terminalen, kan brukes til.
Det er helt klart at hvis det skulle bli slik at denne terminalen ikke
bygges på Leangen, er det mange relevante og interessante
jernbaneprosjekter som står på listen i forhold
til å bli gjennomført. På listen over
relevante jernbaneformål er det klart at også Nordlandsbanen
står.





                

 Den 24. april gikk det et leirras i Malvik
som tok med seg en bit av en påkjøringsrampe til
E6 samt deler av en parkeringsplass.

E6 gjennom Malvik ble bygd i 1986/1987.
I forbindelse med veianlegget ble det gjort grundige forundersøkelser
og oppfølging av stabiliteten i området i byggefasen
i samsvar med de rutiner Statens vegvesen har ved anlegg av nye
veier. Veien har nå vært stabil i 16 år.

Våren 2001 ble det bygd en parkeringsplass
av Statens vegvesen i området som nå delvis ble ødelagt
av raset. I tillegg har det i privat regi gjennom mange år,
og også nylig, vært tippet fyllmasse
i området.

Jeg er kjent med at Statens vegvesen har engasjert
et konsulentfirma som i samarbeid med NTNU i
Trondheim skal utrede hva som kan ha forårsaket dette raset. Før
dette arbeidet er sluttført, er det for tidlig å fastslå årsaksforholdet.

Statens vegvesen har retningslinjer for gjennomføring av
grunnundersøkelser i forbindelse med veianlegg. Retningslinjene
inneholder krav til at nøye grunnundersøkelser
og stabilitetsvurderinger gjennomføres som en del av planprosessen.
På byggegrunn der veifyllinger kan føre
til utglidninger eller skadelige setninger, skal forholdene
avklares med spesielle geotekniske undersøkelser før
arbeidet settes i gang.

I forhold til all veibygging i landet er det ikke
mange tilfeller av et visst omfang hvor anleggsdriften har vært utløsende årsak
til utglidninger og ras. Når dette en sjelden gang skjer,
er heller ikke alltid anleggsdriften alene årsaken.
Naturgitte forhold, som f.eks. ekstreme nedbørsmengder,
kan være medvirkende årsak.

I forbindelse med de tilfellene som har vært,
er det ikke avdekket forhold som tilsier at de krav som
Statens vegvesen i dag stiller til grunnundersøkelser,
er utilstrekkelige. Det drives også regelmessig
opplæring og videreutdanning av fagpersonell som planlegger
og utfører grunnundersøkelser.

Når resultatet av arbeidet med å se
på årsaksforholdene til raset er sluttført,
vil jeg vurdere om det er nødvendig med ytterligere tiltak
i forbindelse med grunnundersøkelser ved veiutbygging.

 Det er klinkende klart at det er viktig å foreta
ordentlige grunnundersøkelser, spesielt i områder
hvor man vet at grunnforholdene er vanskelige. Det gjør
Vegvesenet.

En sjelden gang har man hatt erfaring for at
det har skjedd ting som man ikke har forutsett. Derfor
er det helt på det rene at vi må ha
et årsaksforhold her, slik at vi kan lære
av det. Hva var det altså som skjedde? Hva var det som
var årsaken til at man opplevde dette? Det er en viktig
lærdom som vi kan bruke videre, både
i forhold til generelle grunnundersøkelser og ikke
minst i slike spesielle områder som
representanten her viser til.

  Samferdselsdepartementet har gjennom mer enn
ti år støttet en rekke forsøksprosjekter
knyttet til bruk av miljøvennlig teknologi og alternative
drivstoff. En betydelig del av disse prosjektene har vært
knyttet til bruk av gass som drivstoff, deriblant direkte støtte
til biogassprosjektet i Fredrikstad.

Bruk av gass som drivstoff er et mulig tiltak
for å redusere luftkvalitetsproblemer i byområder.
Når det gjelder utslipp som gir lokale miljøproblemer,
spesielt i byene, vil både naturgass
og biogass gi betydelige forbedringer
sammenliknet med dagens dieselbusser. Nye avgasskrav
som blir gjeldende fra 2005 og 2008, vil imidlertid medføre
at nye dieselbusser om få år har tilnærmet like lave
utslipp som dagens gassbusser.

Merkostnadene knyttet til kjøp av
buss tilrettelagt for bruk av gass som drivstoff er i dag store – 500 000–800 000 kr
for en buss. Det er usikkert hvordan prisdifferansen vil utvikle
seg i framtiden, men det forventes ingen vesentlig reduksjon
i merkostnadene.

Bruk av naturgass i kjøretøy
gir ingen betydelige reduksjoner i utslipp av klimagasser sammenliknet
med bruk av diesel som drivstoff. Biogass derimot, som ikke inneholder
fossilt karbon, er et klimanøytralt drivstoff og kan derfor
redusere utslipp av drivhusgasser fra transportsektoren. Samtidig
må bruk av biogass som drivstoff vurderes opp mot alternativ
bruk av denne gassen. Der hvor biogass eksempelvis kan erstatte
oljefyring som oppvarming, vil dette i mange tilfeller være
et mer kostnadseffektivt klimatiltak.

Jeg ser det som et klart miljøpolitisk
mål å fremme bruken av mer miljøvennlige
energikilder og transportformer. Det er på denne bakgrunn
departementet har engasjert seg i enkeltprosjekter som det aktuelle
prosjektet i Fredrikstad. Blant annet gjennom den nevnte tilskuddsordningen
er kunnskapen om alternative drivstoff, spesielt når
det gjelder bruk av gass, etter hvert god. Jeg mener
derfor det primært må være
opp til aktørene i markedet å ta i bruk dette
drivstoffet. Myndighetenes rolle vil i hovedsak være å tilrettelegge
gjennom miljøriktige rammebetingelser, spesielt
innen avgiftspolitikken. Biogass og naturgass er i dag
avgiftsfrie.

Bruk av biodrivstoff er lite utbredt
i Norge sammenliknet med Europa for øvrig.
Som påpekt i regjeringen Bondeviks tilleggsmelding
om klimapolitikken som nylig ble lagt fram, vil Regjeringen legge
til rette for økt bruk av slikt drivstoff i Norge.

 Som jeg sa i mitt svar, har det vært
gitt tilskudd til en rekke forsøksprosjekter, også i
Fredrikstad. Ikke minst er det gitt bedre rammebetingelser
for bruk av denne type miljøvennlig
drivstoff gjennom avgiftsfritak. Jeg ser på dette som en
betydelig innsats fra myndighetenes side, nettopp som
bidrag til at vi kan få en overgang til mer miljøvennlige
drivstoffer og transportformer. På ett tidspunkt vil det være
nødvendig at markedet ivaretar de beste miljøløsningene.
Det har vi nå lagt til rette for, bl.a. gjennom dette betydelige avgiftsfritaket.

 Regjeringen er opptatt av spørsmål
knyttet til miljøvennlige løsninger og klimaproblematikk.
Regjeringens politikk for økt bruk av naturgass i Norge
vil for øvrig bli behandlet i en egen stortingsmelding
som blir lagt fram senere i år. Her vil det også bli
sett på relevante muligheter til økt bruk av biogass
som sådan i Norge. Det som er min politikk på akkurat
dette området, er at vi må se dette i sammenheng med
hva som skal være både Regjeringens
og Stortingets politikk når det gjelder bruk av naturgass
og biogass generelt. Jeg er også opptatt av at
vi skal finne de beste og mest miljøvennlige
løsningene innenfor transport.

Her har vi et felles anliggende, og jeg ser
at Stortinget vil få rik anledning til å komme
med innspill i fortsettelsen.





                

