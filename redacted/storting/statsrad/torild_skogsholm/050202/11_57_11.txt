 Tildeling av løyve i riksvegferjedriften er
basert på yrkestransportloven og tilhørende forskrifter. Vegdirektoratet
er delegert løyvemyndighet i henhold til forskrift om yrkestransport innenlands
med motorvogn eller fartøy   3.

Vegdirektoratet besluttet at anbudsrunden på
ferjesambandet Mannheller-Fodnes skulle annulleres, fordi det var
svært tvilsomt om yrkestransportloven med forskrifter åpnet opp
for at Statens vegvesen kunne ta seg betalt for tildelingen av et
løyve til drift av ferjesamband. Både forarbeidene til yrkestransportloven,
Ot.prp. nr. 74 for 2001-2002, og ordlyden i forskrift om bruk av
anbud i lokal rutetransport synes å forutsette at det er størrelsen
på et tilskudd som skal være avgjørende for tildeling av løyve etter
bruk av anbud. Det er i lovgrunnlaget ikke sagt noe om at det skal
være mulig å motta betaling for et løyve. Å bringe klarhet i dette
ville kreve en bredere utredning av spørsmålet, og var ikke mulig
innenfor tidsrammen av denne anbudskonkurransen.

Fram til nå har driften av ferjesambandet Mannheller-Fodnes
vært avhengig av et statlig tilskudd. I perioden 1998-2004 har staten
kjøpt tjenester for om lag 8 mill. kr årlig fra operatøren. Statens
vegvesen valgte i forbindelse med det annullerte anbudet å legge
til grunn funksjonsrettede krav til ferjetilbudet i henhold til
den langsiktige målsettingen for ny standard for ferjedrift som
Samferdselsdepartementet presenterte i St.meld. nr. 24 for 2003-2004, Nasjonal
transportplan 2006-2015. Denne tilnærmingen gjorde det mulig for
tilbyder å erstatte dagens to ferjer med én, for på den måten å
redusere driftsutgiftene. Dette medførte at staten ble tilbudt om
lag 70 mill. kr i løpet av en samlet driftsperiode på åtte år.

Vegdirektoratet er med bakgrunn i den annullerte
konkurransen i Mannheller-Fodnes i ferd med å utrede de rettslige
rammene ved konkurranseutsettingen av riksvegferjedriften for å
motta betaling for drift av riksvegferjesamband, herunder forholdet
til EØS-regelverket. Det vil også måtte vurderes om konkurransen
kan utformes på en annen måte, f.eks. på takst og standard i tilbudet.
Dette kan i sin tur føre til behov for en friere prisdannelse i
ferjesektoren i stedet for det felles regulativ som Stortinget sluttet
seg til ved behandlingen av St.meld. nr. 42 for 1986-87. Konkurranse
på standard vil kunne føre til større ulikheter i ferjestandarden
mellom sambandene.

Etter at disse forholdene har blitt avklart,
vil en komme tilbake til spørsmålet om hvordan det framtidige ferjetilbudet
i sambandet Mannheller-Fodnes skal organiseres. Løyvet til gjeldende
operatør gikk egentlig ut 31. desember 2004, men forlenges inntil
det er fattet beslutning om ny løyvehaver.

