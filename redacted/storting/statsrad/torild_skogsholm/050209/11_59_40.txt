 I Norge er det ikke satt
krav til maksimal høyde på lastebiler,
slik som det er i mange andre land. Der det er høydehindre som
er lavere enn 4,50 m, blir det satt opp forbudsskilt som regulerer
hvilke høydebegrensninger som gjelder.

I arbeidet som hittil er gjort for å øke
høydene i de lave tunnelene, har en prioritert
en høydebegrensning på 4,0 m, som er den begrensningen
som gjelder i store deler av Europa. For å kunne
skilte med 4,0 m kreves det at tunnelen er minst 4,10 m. Det er
nødvendig med 10 cm sikkerhetsmargin, bl.a. for å kunne
legge nytt asfaltdekke uten å måtte skilte ned
tunnelen til lavere høyde.

Brevikstunnelen og noen andre
tunneler er av ulike årsaker usymmetriske, dvs. at de er
lavere på den ene siden. Det er årsaken til at
det er ulik tillatt høyde, avhengig av hvilken retning
en kjører.

I tillegg til Brevikstunnelen er det to korte
tunneler som ligger tett på hverandre, som er skiltet på samme
måte. Arbeidet med å utvide de partiene
som er for lave, er startet opp og forventes avsluttet i nær
framtid. Det vil da bli tillatt for kjøretøy
opptil 4,20 m. Det omtalte kjøretøyet
på 4,18 m vil derfor om kort tid kunne kjøre lovlig begge
veger.

