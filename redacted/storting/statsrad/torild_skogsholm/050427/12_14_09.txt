  Regjeringen har et klart mål om å gjøre
hverdagen enklere for forflytningshemmede, bl.a. gjennom å fjerne
barrierer og sørge for god tilgjengelighet. De temaer spørreren
tar opp, er sentrale problemstillinger i denne sammenhengen.

Parkeringsnæringen er i sterk endring både
i omfang og organisering. Fra å være
et område med hovedsakelig offentlige
tilbydere, betjenes i dag over 50 pst. av markedet av private parkeringsselskaper
som ikke er underlagt offentlig regulering. Parkeringstilbudet
kan oppfattes som for lite ensartet
når det gjelder vilkår for parkering, sanksjoner,
klageadgang, skilting osv. Hvis funksjonshemmede med kommunal parkeringstillatelse
får svekket mulighet til parkering som følge av
færre særskilt avsatte offentlige plasser og som
følge av at stadig flere offentlig eide parkeringsplasser
settes ut til drifting av private parkeringsselskaper, er det svært
uheldig. En kommunal parkeringstillatelse gir ikke rettigheter
på en privat drevet parkeringsplass.

Jeg har derfor startet et arbeid for å få tak
i disse problemstillingene. Målet er økt brukerretting
generelt og i forhold til forflytningshemmede spesielt, samt å fjerne eventuelle
konkurransevridninger i næringen og rendyrke skillet mellom
offentlig myndighetsutøvelse og næringsutøvelse
på dette området. Vi utvikler derfor nå et
regelverk som tar sterkere hensyn til brukernes rettigheter, med bl.a.
særlig vekt på de funksjonshemmedes situasjon
og behov.

Arbeidet følger to spor. For det første
blir offentlig eide virksomheter og selskaper nå gitt
klar beskjed fra sine respektive departementer om at det
skal gis et tilfredsstillende parkeringstilbud til funksjonshemmede.
Blant annet Jernbaneverket og Avinor tar nå tak i disse
problemstillingene. Videre blir det opprettet en arbeidsgruppe som
skal foreta en helhetlig gjennomgang av offentlig og privat avgiftsparkering
og gjennom dette legge grunnlag for etablering av ett felles regelsett.
I tillegg til avklaring og harmonisering av forflytningshemmedes
parkeringsmuligheter vil gruppen utrede mulighetene for lik skilting, like kompetansekrav,
felles klageinstans osv. uavhengig av om parkeringsområdet
og parkeringsselskapet er offentlig eller privat eid og
drevet. De funksjonshemmedes organisasjoner og ulike forbrukerinstanser
vil være representert i gruppen. Det tas sikte
på å legge fram en rapport med konkrete tilrådinger
innen utgangen av 2005.

Når det gjelder midlertidige parkeringsbevis,
viser jeg til at tillatelse kan utstedes til person som «ikke
kan gå eller har store vansker med å bevege
seg over noen lengde», som det heter. Gravide
med bekkenløsning vil dermed kunne fylle vilkårene
og kan søke hjemkommunen om en tidsavgrenset
parkeringstillatelse. Så langt jeg kjenner til, utstedes
det også i dag parkeringsbevis på dette
grunnlaget, men jeg vil uansett presisere overfor kommunene at dette
skal praktiseres likt i hele landet.

