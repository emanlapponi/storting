 Jeg har som samferdselsminister engasjert meg
sterkt i å sikre raskere utbygging av nettopp
E6 gjennom Østfold. Det er nødvendig spesielt
ut fra trafikksikkerhetshensyn, men også ut fra den
svært store betydningen vegen har for næringslivet over hele
landet. Derfor la Regjeringen våren 2002 fram planer for
forsert framdrift av utbyggingen av E6 gjennom Østfold, noe Stortinget
sluttet seg til.

Dermed kan det tas sikte på at E6
gjennom Østfold og videre fram til Oslo skal stå ferdig
som sammenhengende motorveg i løpet av 2009. Vesentlige
deler av strekningen vil stå ferdig allerede i 2005, og
Regjeringen har i statsbudsjettet for 2004 foreslått nok
midler til å sikre en slik framdrift. Videre framdrift
er avhengig både av at en framskynder bruk av
statlige midler og bompengelån utover det som ligger i
handlingsprogrammet for perioden 2002–2011, og lokal vilje
til å øke takstene i nåværende bompengeordning
for Østfoldpakka.

Jeg er nylig gjort kjent med at det lokalt
arbeides med planer for å forsere ferdigstillelsen til
2007. En ytterligere forsering til 2007 vil være
avhengig av framdrift i planarbeidet og forutsette større
endringer i finansieringsopplegget.

Jeg er i utgangspunktet positiv til at det
arbeides med muligheten for tidligere ferdigstillelse av E6 gjennom Østfold
enn 2009, og at Vegdirektoratet vurderer disse planene nærmere.
Det må imidlertid tas hensyn til at forsert utbygging av
E6 ikke går på bekostning av utbyggingen
av E18 gjennom Østfold. Regjeringen vil komme tilbake til opplegget
for videre framdrift av E6-utbyggingen gjennom Østfold i stortingsmeldingen
om Nasjonal transportplan 2006-2015, som legges
fram i vårsesjonen 2004.

 Som jeg sa i mitt svar, er jeg opptatt av at
vi skal finne en rask løsning for E6. Vi har allerede fått
framskyndet dette med flere år, og vi kan i utgangspunktet
uansett ha en ferdig firefelts veg i 2009, hvilket er en viktig
framskynding i forhold til de tidligere planene. Som jeg har sagt,
er jeg positiv til å se på muligheter for å forsere
ytterligere – i den grad det er mulig. Det er viktig at
denne vegen har en god standard, både av hensyn
til dem som bor der, næringslivet som trafikkerer der,
og ikke minst alle dem som er utsatt for ulykker,
som det dessverre er altfor mange av.

 Jeg er spesielt opptatt av at en
eventuell ytterligere forsering av utbygging av E6 ikke
skal bidra til forsinkelser på E18. Jeg er opptatt av at
vi skal ha et høyt tempo når det gjelder
utbygging av begge vegene, og at vi eventuelt kan komme
fram til en forsering uten at det skal gå ut over den andre.





                

 Jeg vil vise til nettopp St.meld.
nr. 18 for 2002-2003, der det heter at departementet i samarbeid
med Post- og teletilsynet tar «sikte på» å utlyse
tillatelse til bruk av frekvenser i 450 MHz-båndet i løpet
av 2003. Jeg kan forsikre om at det arbeides i departementet og
i Post- og teletilsynet med å legge til rette for en snarlig
utlysing.

 Det er nettopp det samme tilsynet
som det her refereres til, som sitter med hovedparten av det arbeidet
som nå pågår med å forberede utlysingen
av disse frekvensene. Så vil jeg minne om at dette er et
parallelt nett til det nettet som er bygd ut i 900-båndet
og i 1 800-båndet. Fordelen med de frekvensene vi
snakker om her, er nettopp at de rekker lenger. Jeg er interessert
i at vi skal få tatt disse i bruk, og at vi skal få tatt
dem i bruk på en slik måte at samfunnet
er tjent med at vi også har et nett nettopp
i dette frekvensbåndet. Dette arbeidet pågår
som sagt både i tilsynet og i departementet, og vi tar
fortsatt sikte på en snarlig utlysing av disse frekvensene.

 Jeg mener også det
er viktig å se utbyggingene i sammenheng. Som kjent har
vi ikke tatt i bruk UMTS-nettet ennå, og vi har
flere parallelle nett. Det foregår stor nettutbygging i
vårt land, og det er mye forskjellig teknologi som tas
i bruk. Jeg er også opptatt av at vi kan ta i
bruk disse teknologiene i en og samme type terminal for
brukerne, og derfor er det viktig at vi ser flere aspekter enn bare
frekvensbåndet når vi lyser ut dette. Dette gjør
vi fordi innbyggerne i vårt land skal ha nytte av det tilbudet
som vil komme i dette frekvensbåndet.





                

 I Bergen har man hatt en omfattende lokal prosess
i forkant av Stortingets behandling av St.prp. nr. 76 for 2001-2002.
Blant annet har bystyret i Bergen den 27. november 2000 gjort vedtak om
antall bomstasjoner, at elektronisk betalingssystem innføres
så snart det er praktisk mulig, og at gjeldende takstretningslinjer
legges til grunn for fastsetting av takstsystemet. Disse prinsippene
har Stortinget sluttet seg til ved behandling av St.prp. nr. 76
for 2001-2002.

Det er riktig, som representanten Sortevik
påpeker, at Vegdirektoratet har fått fullmakt
til å inngå avtale med bompengeselskapet og fastsette
nærmere regler for finansieringsordningen. Bompengeavtalen
er en sak mellom Vegdirektoratet og Bergen bompengeselskap AS.
Vegdirektoratet har også ansvar for fastsettelse
av takst- og rabattsystem for bompengeordningen i Bergen. Dette
skjer etter søknad fra bompengeselskapet og med anbefaling
fra regionvegsjefen. Vedtaket gjøres i samsvar med føringer
gitt i Stortingets behandling av St.prp. nr. 76 for 2001-2002 og
i samsvar med retningslinjene som også bygger
på prinsipper som Stortinget har sluttet seg til.

Statens vegvesen har i brev av 3. oktober oversendt forslag
om takstvedtak til Bergen kommune og Hordaland fylkeskommune for
uttalelse. Vegdirektoratet avventer disse uttalelsene før
de endelige takstvedtakene blir fattet, hvor spørsmålsstillingen
til representanten Sortevik blir vurdert.

 Et viktig prinsipp i takstretningslinjene er
at alle trafikantgruppene som har nytte av bompengeprosjektet,
bør betale bompenger. Det vil likevel være
slik at noen vil kunne bli påført en
større byrde i form av bompenger enn andre. I takstretningslinjene
er det tatt høyde for å kunne tilpasse
takstsystemet for å få til et mest mulig rettferdig
og forståelig system. Dette kan gjøres
gjennom rabattstruktur, gjennom fritak for spesielle trafikantgrupper
som rutebusser, elbiler, forflytningshemmede m.m., tak på antall
passeringer pr. måned, fellesabonnement osv. Et annet prinsipp
er at takst- og rabattsystemet skal være mest mulig enkelt
og standardisert.

Dette er prinsipper som Stortinget har forholdt
seg til.

 Som jeg svarte i stad, ligger det muligheter
for å justere takst- og rabattsystemet ut fra helt spesielle
lokale forhold. Det er slik at det gjerne er innbyggerne i Bergen
som har stor nytte av at man får gjennomført Bergensprogrammet.
Derfor er det ikke urimelig at nettopp innbyggerne
i Bergen er med på å bidra til dette. Dette har
det vært lokal politisk enighet om, og med det demokratiske
systemet som vi har, er det det vi har å støtte
oss på i fortsettelsen i forhold til denne typen prosjekter.

Elisabeth Røbekk
Nørve hadde her overtatt presidentplassen.





                

 Innenfor sjøfartsområdet
ble rådsforordning EF 3577/92 om retten
til å yte sjøtransporttjenester innenfor
medlemsstatene, dvs. maritim kabotasje, gjennomført i norsk
rett i 1998. Denne rådsforordningen gir alle
skip under EØS-flagg rett til å transportere passasjerer
og/eller gods mellom havner i hvert av de andre
EØS-landene.

En viktig side av forordningen og
innlemming av denne i EØS-avtalen er at den gir norsk skipsfart
adgang til å yte tjenester i det indre marked,
dvs. i EØS-området.

For den delen av skipsfarten som krever særskilt
løyve etter yrkestransportloven, nemlig
innenlandske rutegående passasjerfartøy,
herunder ferjer, må løyveordningen derfor praktiseres
i overensstemmelse med nevnte kabotasjeforordning i EØS-regelverket.

I likhet med andre former for sjøtransport
innenlands vil også innenlandsk transport i rute være åpen
for deltakelse fra rederier fra andre EØS-land.

Rederier fra ulike land i EØS-området
kan ha ulike konkurransevilkår. Så lenge skatte-
og støtteordninger er innenfor rammen
av det som er tillatt etter EØS-avtalen, kan ikke
slike ulikheter i seg selv begrunne avvisning av utenlandske rederier.

Jeg forutsetter at de skatte- og støtteordninger
som måtte berøre Mols-linjen, er forenlige med
EØS-regelverket, og jeg vil i god tid før ruten skal starte
opp, forsikre meg om at dette er tilfellet.

For øvrig er de utenlandske
rederier underlagt de samme krav til sikkerhet og vilkår
for løyvet som norske rederier. Dette gjelder
bestemmelser om sjødyktighet og kvalifikasjonskrav for
mannskap, herunder krav til språkkunnskaper.

 Vi vil fra vår side ha som
politikk at vi ønsker konkurranse
på de ulike ferjestrekningene – på riksvegsamband
vel å merke, som er det som staten har ansvaret for – fordi
vi tror at det er en gevinst å hente gjennom det.

Det er ikke ny løyvepolitikk å tildele
parallellkonsesjoner for innenriks passasjertransport, ettersom
vi bl.a. har flere eksempler på slike
parallellkonsesjoner når det gjelder fylkesgrensekryssende
ekspressbusser. Med andre ord er det ikke ny
politikk at vi har denne typen parallelle løsninger.

På spørsmålet om
det er en politikk fra Regjeringens side å ha
konkurranse på ferjer, er
svaret ja. I hovedsak vil det være politikken
vår, fordi vi tror at vi har en gevinst å hente
gjennom det.

 Det som er viktig for meg i forbindelse med
disse ferjesambandene, er at vi har sikre fartøy, og at
vi har mannskap som er egnet til å ta på seg det
ansvaret det er å jobbe på slike fartøy.
Det må ligge kvalifikasjonskrav til mannskapet. Det ligger
som et viktig grunnlag for all denne transporten. I tillegg vil det være
krav til språkkunnskaper. Derfor er jeg ikke redd
for at vi ikke kommer til å ha mannskap på ferjer
i Norge som ikke ivaretar dette. De kravene
som vi setter, går på at man skal følge
det regelverket som er i forhold til
EØS, i forhold til sikkerhet, i forhold til den kvalitet som de
reisende bør bli møtt med på båtene.
Det vil si at de møter et mannskap som bl.a. kan norsk.





                

