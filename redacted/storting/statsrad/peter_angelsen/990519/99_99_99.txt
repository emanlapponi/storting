  Et sentralt poeng ved Regjeringens forslag
i St. meld. nr. 34 for 1997-98, Om gjennomføring av et
forprosjekt for skipstunnel gjennom Stadlandet, var at en gjennom
et forprosjekt bør sikre seg et best mulig beslutningsgrunnlag
for et mulig vedtak om bygging av skipstunnelen.

Sogn og Fjordane fylkeskommune og Møre
og Romsdal fylkeskommune er blant dem som har engasjert seg tidlig
som pådrivere for å få realisert en skipstunnel
gjennom Stadlandet. Fylkeskommunene har tidligere søkt
om midler til forprosjektering av tunnelen. Regjeringen la derfor
opp til at forprosjektet skulle finansieres i fellesskap mellom
fylkeskommunene og staten.

Fiskeridepartementet anser det derfor som viktig
at de regionale og lokale myndighetene blir trukket inn i forprosjektet
på en riktig måte. Dette er også viktig
for å nyttiggjøre seg de utredninger som allerede
er gjennomført for en skipstunnel i lokal og regional regi.
Departementet mener dette også kan bidra til å sikre
en best mulig kompetanseoverføring fra lokalt hold til
forprosjektet.

Fiskeridepartementet har startet en dialog
med Styringsgruppa for Stad skipstunnel, hvor både Sogn
og Fjordane fylkeskommune og Møre og Romsdal fylkeskommune
er representert. Denne dialogen vil bli videreført med
fylkeskommunene direkte for derigjennom å få grunnlag
for å sette opp bl.a. organisering og framdriftsplan
for forprosjektet, samt en kostnadsdeling mellom staten og fylkeskommunene. 

Ut fra de opplysninger departementet har i
dag, vil forprosjektet kunne startes opp i år 2000. Endelig
sluttdato for forprosjektet vil det imidlertid være
vanskelig å uttale seg om i dag. Det viktigste må imidlertid
være å få et sluttresultat hvor alle
forhold knyttet til sikkerhet, miljø og ikke minst økonomi
er kartlagt.

  Hvorvidt en utredning som er gjort av Stad
skipstunnel A/S, er fullgod, får man først rede
på fra statens side ved å ta en fullstendig gjennomgang
av det materialet som foreligger, og se på hva som eventuelt
må gjøres av nye utredninger. Det som jeg ser som
viktig i denne sammenhengen, er at i et så pass stort prosjekt,
både i kostnader og også det at det egentlig er det
første sjøtunnelprosjekt som skal bygges ut som
vi kjenner til, bør utredningen være grundig nok,
slik at man ikke i ettertid kan komme til det resultat at man har satt
i gang et prosjekt uten å ha undersøkt alle forhold som
er knyttet til gjennomføringen og driften ikke minst. Derfor
synes vi at vi bør ta den tid som trengs, og det er ingen
uenighet mellom departementet og fylkeskommunene om at det bør
være et samarbeid mellom fylkeskommunene og departementet
om å utrede prosjektet.

  Jeg synes det ligger i sakens natur at når
det er et prosjekt som staten skal ha det økonomiske og
sikkerhetsmessige ansvaret for, bør staten få det
utredet for sin del, slik at man er sikker på at man ikke
starter med et prosjekt som det knytter seg både sikkerhetsmessige
og andre forhold til ved gjennomføringen, som kan føre
til store kostnader. Vi kjenner ikke til at der er private aktører
som har utredet og vil gjennomføre prosjektet med egen
garanti. Det som er nevnt av representanten Nistad, synes å være
forhold som knytter seg til at man har kommet så langt
at man har bestemt seg for å gjennomføre et prosjekt,
og på hvilken måte det skal gjennomføres.
Det er noe man får komme tilbake til. Vi regner med at
private entreprenører vil være en viktig del i
en utredning om gjennomføringen.





                

  Jeg er glad for at dette spørsmålet
er stilt. Det gir meg en anledning til å rette opp det
inntrykk enkelte aktører har forsøkt å skape
av situasjonen i fiskeriene. 

Jeg vil innlede med litt om reguleringsopplegget
for fisket etter sei nord for 62 N. Seikvoten utgjør 137 500 tonn
for inneværende år. Dette kvantum er fordelt mellom redskapsgruppene
konvensjonell, not og trål med ca. en tredjedel på hver
av disse. Myndighetene bygger i hovedsak beslutningene om fordelingen
på råd fra vedtak fattet i Norges Fiskarlag, samt
tilrådinger fra Reguleringsrådet. 

Fra gruppekvoten for fisket etter sei med not
overføres et kvantum på 4 000 tonn til
konvensjonelle redskap til dekning av notfartøys fiske
av sei med konvensjonelle redskap. 

Fordelingen av kvoten mellom redskapsgruppene fastsettes
ved inngangen til det enkelte reguleringsår.

Når det gjelder seinotfisket, ble
det satt midlertidig forbud mot dette fisket før 1. mai 1999.
Bakgrunnen for dette var at myndighetene skulle få nødvendig
tid til å utrede behovet for en deltakerregulering av fisket
med denne redskapstypen. Det kan nevnes at det ved settestatsråd ble
besluttet å innføre deltakerbegrensning for fisket
etter sei med not nord for 62 N i 1999 for fartøy fra 13
meter og over. Det ble ikke innført deltakerbegrensning
for fartøy som er mindre enn 13 meter. Beslutningen om
innføring av deltakerbegrensning ble tatt etter gjennomføring av
en høringsrunde hvor synspunktene på langt nær
var ensartet.

Fisket med konvensjonelle redskap startet 1. januar 1999
og ble regulert med tre periodekvoter. På bakgrunn av at
en betydelig andel av det kvantumet som var beregnet til fiske i
første periode, tidlig ble oppfisket, ble det direkte fisket
stoppet 14. februar 1999 for fartøy under 28
meter som fisker med konvensjonelle redskap. Samtidig ble bifangstadgangen
av sei økt fra 10 pst. til 40 pst. for
denne gruppen ved fisket etter andre fiskeslag. 

Som følge av det kraftige overfisket
i første periode ble det ved utgangen av april besluttet å ikke åpne
for et direkte fiske for den konvensjonelle flåten under
28 meter i perioden fra og med 1. mai 1999 til
og med 31. august 1999. Bifangstadgangen er for
denne perioden satt til 25 pst. for denne flåtegruppen.

Den koblingen som påstås
mellom stopp i det direkte fisket med konvensjonelle redskap og
gjennomføringen av seinotfisket, er med andre ord ikke
reell. Det er grunn til å understreke at det monopol som
representanten Myrvoll velger å omtale seinotfisket som,
kun gjelder den andel av seiressursene som ved inngangen av reguleringsåret
var besluttet å skulle medgå til fisket etter
sei med not og ikke kvantum forbeholdt andre redskapsgrupper. 

Det er et faktum at det ikke er kvantum til å holde
det direkte fisket etter sei i gang til enhver tid uansett hvilken redskapstype
det er snakk om. Dersom en skulle holde det direkte fisket med konvensjonelle
redskap i gang hele året, måtte det skje på bekostning
av kvantum avsatt til andre redskapsgrupper. Jeg må her
minne om at myndighetene har et ansvar for deltakerne i alle redskapsgruppene. 

Avslutningsvis vil jeg nevne at det i 1998
med virkning fra 1. mars 1999 ble besluttet å innføre økte
minstemål på sei nord for 62 N. De nye minstemålene
ble innført etter råd både fra Havforskningsinstituttet
og Fiskeridirektoratet og har til hensikt å føre
til gunstigere beskatning av seien, slik at en på sikt
får større utnyttelse av bestanden.

  La meg si at jeg ikke er enig i de påstandene
som ble fremsatt av representanten Myrvoll. For det første
har seinotfisket lange og gamle tradisjoner i norsk fiskerinæring.
Det ligger ikke til reguleringsmyndigheten til fiskeristatsråden å uten
videre kunne ekskludere enkelte redskapsgrupper fra et fiske. Det
som også bør være klart, er at om man
har nedlagt forbud mot seinotfiske og overført ressursene
til konvensjonelle redskaper, er det ikke dermed sikkert at man
har greid å opprettholde et fritt fiske gjennom hele året
for denne gruppen. Reguleringen er nødvendig av hensyn
til ressursene. Jeg regner med at representanten Myrvoll, som representerer
SV, ser nødvendigheten av å ivareta hensynet til
ressursene og en bærekraftig forvaltning, og at det derfor
er nødvendig med innsatsregulering i alle fiskeriene. 

  Påstanden om at man ikke følger
rådene fra fagetatene, er ikke riktig. Det er jo nettopp
fagetatene til departementet som har gitt tilråding om
minstemål, og vi har ikke noen ordning med dispensasjon
fra minstemålbestemmelsene. Vi har fastsatt ulike minstemål
langs kysten, som det har vært hele tiden, men samtlige
minstemål ble økt i fjor høst.

Det som er opplegget, som skjer ved alle reguleringer, er
at organisasjonene får gi sine tilrådinger, som
går til Reguleringsrådet. Og Reguleringsrådet
gir sine tilrådinger sammen med fiskeridirektøren
til departementet. Det er de tilrådingene som i hovedsak
har vært fulgt. La meg si at det man i første
rekke har gjort av innstramninger fra departementets side utover
tilrådingene, er at vi har satt ned maksimalkvotene for
seinotfartøyer for på den måten å begrense – kan
man si – det enkelte fartøys utkomme av fisket
og interessen for seinotfisket.





                

