 Havbruk har vokst til å bli en stor næring i Norge med en forventet eksportverdi i 1999 på ca. 12 milliarder kr. Norge har, som vi vet, særlige naturgitte og infrastrukturelle fortrinn for denne næringen, og utviklingspotensialet er meget stort.




Havbruksnæringen er etter hvert også blitt en svært sammensatt og kompleks næring. Sykdomsutbrudd og erstatningsordninger er ett av mange aspekt ved denne raskt voksende næringen.




I samsvar med Stortingets vedtak, jf. Innst. S. nr. 93 for 1998-99, har Fiskeridepartementet igangsatt et særskilt arbeid for å tydeliggjøre og få fram de strategier som ut fra en samlet vurdering antas best å fremme norsk havbruksnæring. Herunder ligger å utarbeide langsiktige nasjonale strategier for norsk oppdrettsnæring, der formålet er å sikre de næringspolitiske rammevilkårene næringen trenger for å kunne utvikle seg i Norge. Fiskerimyndighetene står overfor en stor utfordring når det gjelder å utvikle forvaltningsordninger som viderefører konkurransefortrinn, og som samtidig kan levere troverdig og god dokumentasjon for sikkerhet og trygghet.




Når det gjelder helsetilstanden i norsk oppdrettsnæring, har denne forbedret seg betydelig de senere år grunnet sykdomsforebyggende arbeid, bedre vaksiner, driftsmetoder og generelt økt kunnskap om fiskehelse. Både forskning, næringens egen innsats og forvaltningens regelverksarbeid og tiltak har i fellesskap bidratt til dette.




Det er gjennom de senere årene blitt utviklet et godt samarbeid med næringen på alle områder. Sykdomsutbrudd på fisk i anlegg er imidlertid ikke mulig å unngå helt. Det er tross alt biologisk produksjon vi har å gjøre med, og mange mulige smitteveier og latente sykdomsårsaker. Dette har da også næringen lært seg å leve med. Oppdretterne har mulighet for å forsikre seg mot tap ved sykdommer. Jeg er litt usikker på det som representanten Knudsen sa, at det ikke vil være mulig å forsikre seg mot myndighetspålagt nedslakting ved sykdomsutbrudd. Det er i hvert fall ikke i samsvar med de opplysninger som vi sitter inne med. Det er Fiskeridepartementets inntrykk at de fleste benytter seg av den mulighet forsikringsordningen gir til å forsikre seg mot det meste som kan oppstå av uforutsette ting, både når det gjelder havari av anlegg og sykdomsutbrudd. 




Fiskeridepartementet har et nært samarbeid med Landbruksdepartementet i saker som berører sykdomsspørsmål innen havbruk og oppdrett. Fiskeridepartementet vil bidra i det arbeidet med å utrede konsekvensene av ulike tiltak som komiteen ber om. Herunder kan det være mulig å se på ordninger for dekning av egenandeler, slik komiteen ber om. I dette arbeidet vil vi også dra veksler på det gode samarbeidet vi har med næringen, for å finne de riktige grepene som kan være med på å lette den økonomiske risikoen for det enkelte anlegg hvis det skulle oppstå store sykdomsutbrudd i Norge. 




La meg bare si at norsk oppdrett er i den heldige situasjonen at man er kommet langt i forebyggende arbeid når det gjelder sykdomsutbrudd, og har vært forskånet for de store utbrudd som engelsk og skotsk oppdrett har vært utsatt for. Det at myndighetene i England går inn med støttetiltak for å avhjelpe de økonomiske problemene de store ILA-utbruddene har forårsaket i næringen, kan vel kanskje ses i sammenheng med i det hele tatt å prøve å opprettholde næringen på det nivå som man ønsker. 




