  Det er i forbindelse med torskefisket for
fartøy under 28 meter som fisker med konvensjonelle redskap,
at spørsmålet om nytildeling av deltakeradgang
oftest har vært reist.

Reguleringssystemet er slik at fartøy
som oppfyller vilkårene for å delta i gruppe I,
har større torskekvote enn et tilsvarende fartøy
som deltar i gruppe II. Begge gruppene er imidlertid regulert med
maksimalkvoter. Gruppe I er en lukket gruppe, og det er ingen «oppfiskingsadgang» fra
gruppe II til gruppe I. 

Hvert år blir det frigjort en del
kvotefaktorer i forbindelse med at enkelte fartøy som tidligere
har hatt adgang til å delta i gruppe I, ikke lenger oppfyller
kravet til tidligere aktivitet. Når en del fartøy
forsvinner ut av gruppe I, oppstår spørsmålet
om det da skal slippe til nye fartøy i denne gruppen.

I forbindelse med fastsettelse av forskrift
om adgang til å delta i fisket etter torsk for fartøy
under 28 meter som fisker med konvensjonelle redskap nord for 62o N
i 2000, foreslo Fiskeridepartementet i høringsnotatet at
de inndratte kvotefaktorene ble benyttet til å foreta enkelte nytildelinger
i gruppe I. Begrunnelsen var at det ikke var foretatt nytildelinger
siden 1997. 

Av de høringsinstansene som uttalte
seg, var det imidlertid kun Norges Kystfiskarlag som var positive
til Fiskeridepartementets forslag. Norges Fiskarlag, Fiskerinæringens
Landsforening og Fiskeridirektoratet bl.a. ville i stedet anvende
inndratte kvotefaktorer til å styrke kvotegrunnlaget for
fartøy som allerede har adgang til å delta i gruppe
I.

På bakgrunn av at de viktigste høringsinstansene
gikk imot forslaget om nytildeling samt det forhold at torskekvoten årlig
er redusert siden 1997 og nå er under det halve av 1997-nivået,
fant Fiskeridepartementet det ikke riktig å foreta nytildeling
i 2000 slik vi foreslo i høringsnotatet. En annen medvirkende årsak
er at kvotegrunnlaget også for sei og hyse er svakt. De
kvotefaktorene som blir trukket inn i 2000, vil derfor i stedet
kunne benyttes til å styrke kvotegrunnlaget for de resterende
fartøy i gruppe I, som altså har lavere maksimalkvoter
i 2000 enn de hadde i foregående år. 

Jeg ønsker imidlertid å presisere
at det er viktig å sikre rekrutteringen til fiskerinæringen.
Denne næringen er som kjent i kraftig vekst, og det er
derfor viktig å ha dyktige unge mennesker som kan overta
når generasjonen over vil trekke seg tilbake. I spørsmålet
blir det vist til et konkret tilfelle hvor en ung fisker med eget
fartøy gjennom fem år ikke får delta
i gruppe I, og følgelig heller ikke får fiske
så mye torsk som han ønsker. Det er imidlertid
viktig å være klar over at mange andre – både
unge og eldre – som deltar i gruppe II i dag, ønsker
og har kapasitet til å delta i gruppe I. Det tilfellet
som brukes som eksempel, er således ikke et enkeltstående
tilfelle. 

Jeg har til hensikt at Fiskeridirektoratets
regiondirektører skal utarbeide oversikter for sine respektive
fylker over helårsdrevne kystfiskefartøy innenfor
torskesektoren som pr. i dag ikke har deltakeradgang i gruppe I.
En slik oversikt vil kunne legges til grunn ved vurdering av om
det i fremtiden skal foretas nytildeling, og i tilfelle hvilke fartøy
som skal få adgang til å delta i gruppe I. De inndratte
kvotene i det enkelte fylke vil da som hovedregel ligge til grunn
for nytildeling.

  Som sagt fastsettes reguleringene i fiskeriene
i samråd med næringen. Og rådene fra
en samlet næring kan jeg godt se var entydige. De gikk
imot det forslag som Fiskeridepartementet fremmet i høringsnotatet
om å foreta en ny tildeling. Det var således med
bakgrunn i at vi har hatt en så sterk reduksjon i torskekvotene
gjennom alle år siden 1997, noe som har ført til
et meget svakt lønnsomhets- og driftsgrunnlag for den helårsdrevne
aktive flåten, at vi fant det riktig å ikke tildele
rekrutteringskvoter. 

Nå er det ikke slik at Fiskeridepartementet
eller fiskeriministeren kan plukke ut fritt den enkelte som søker,
og si at du skal flyttes opp i gruppe I. Det må skje i
henhold til forvaltningsloven, og det innebærer utlysning
som gjelder hele landet. Og det er ingen liten gruppe det dreier
seg om. Hvis jeg husker tallene riktig, omfatter gruppe II over
3 000 fartøyer, muligens enda flere, og det kan være
svært mange av dem som kan ha en god begrunnelse for å bli
flyttet opp. Så oppflytting i gruppe I må foretas
på den ordinære måten i henhold til det
regelverk vi har å styre med. 

Men, som sagt, vi har en løpende vurdering
av når det vil være korrekt ut fra en helhetsvurdering å foreta
nyrekruttering, som jeg redegjorde for i mitt første
svar.

  Det er slik at den brede rekrutteringen til
næringen ikke nødvendigvis først og fremst
skal skje ved at man må rekruttere nye redere eller fiskebåteiere.
Det er også viktig at man får rekruttert ungdom
som mannskap og som offiserer på hele fiskeflåten,
og at det skal være lønnsomt for dem å velge
fiskeryrket som næring. Og da er det viktig at de fartøyene som
de skal mønstre om bord på, har et driftsgrunnlag som
gir en rimelig årsfortjeneste, for det skal være
tiltrekkende å være i fiskerinæringen. 

Man kan ut fra de ressursene man har i dag,
si at vi har for mange fiskefartøy i Norge. Det er i hvert
fall det som er det sterkeste ankepunktet fra dem som er i næringen, at
driftsgrunnlaget for det enkelte fiskefartøyet er for dårlig.
Og da er det ingen liten sak å utvide antall fartøy
som skal ha rett til å høste av de begrensede
ressursene man har. Det er et dilemma som fiskerimyndighetene må ta alvorlig.
Vi er gjennom fiskerilovgivningen pålagt å foreta
reguleringene i et samarbeid med næringen gjennom Reguleringsrådet,
og der har næringen gitt sitt entydige råd, vil
jeg si.





                

  Fiskeridepartementet har ikke formelt mottatt
fylkesplanen for Troms fylkeskommune, men er kjent med innholdet.

La meg slå fast at å flytte
nevnte institusjoner fra Bergen til Tromsø ikke
er saker som det arbeides med eller er planer om i Fiskeridepartementet.

Når det gjelder forskning, vil jeg
bemerke at Fiskeridepartementet mottar forvaltningsråd
fra Havforskningsinstituttet, som ligger i Bergen, og fra Fiskeriforskning, som
ligger i Tromsø. Vi må til enhver tid vurdere
den mest mulig rasjonelle og effektive utnytting av våre
totale forskningsressurser. Arbeidsdeling, samordning og samarbeid
er virkemidler for å oppnå dette. I 1999 ble 

(Statsråd Angelsen)

Fiskeriforskning tillagt rådgivningsansvar
for enkelte kystressurser, kongekrabbe og kystsel – en
relativt beskjeden andel i forhold til totalinnsatsen. Jeg ser denne arbeidsdelingen
som rasjonell og naturlig ut fra bl.a. at det er ressurser som har
sin tyngde i de nordlige deler av landet. Dessuten vil det bidra
til å styrke forskningsmiljøet i Tromsø,
og det er viktig ut fra den totale forskningsaktiviteten
på Fiskeridepartementets område.

Havforskningsinstituttet har hovedansvaret
for ressurs- og miljørådgivningen. Det har fra
departementets side vært et klart ønske om å styrke
instituttets rolle i forbindelse med de betydelige oppgavene som
er knyttet til forvaltning av de viktigste kommersielle fiskebestandene som
vi forvalter i samarbeid med andre nasjoner. På denne bakgrunn
har Havforskningsinstituttet fått en betydelig økning
i budsjettet for 2000.

  La meg si det slik at fiskeriministeren arbeider
ut fra det faktum at institusjonene ligger der de ligger. Hva som
vil være situasjonen i fremtiden, tror jeg vi alle må være åpne
for. Fiskeriministeren ser ingen grunn til å legge noen
hindringer for en offentlig debatt som måtte oppstå.
Norge er tross alt et demokratisk land, og det skal vi være
glad for, så hvem som helst i samfunnet, og på ulike
nivåer, har lov til å reise den debatten de måtte
ha lyst til å reise. Men som sagt er dette ikke tema i
Fiskeridepartementet. Det vi ser som det viktigste, er at vi får
utviklet forskningsmiljøene våre ut fra det potensialet
de har, og det behovet myndighetene har for å få økt
forskning på ulike områder i forbindelse med de
vekstmulighetene vi ser i fiskerinæringen, og der vil alle
de forskningsmiljøene vi har i Norge i dag, ha en utfordring.
Jeg tror den viktigste utfordringen for de offentlige forskningsmiljøene
vil være at de ser utfordringene og er i stand til å ta
den omstillingen som nødvendigvis må skje både
i tenkning og arbeidsoppgaver i årene som kommer. Men jeg
ser for meg at samarbeid vil være det viktigste. Det skjer
i dag et økt samarbeid, og eksemplet med det nye havforskningsfartøyet,
der det også er et samarbeid mellom HI og Universitetet
i Bergen, er jo et godt eksempel på det.

  For å presisere: Jeg har ikke uttalt
meg om hvorvidt den debatten som er reist fra Troms, er viktig.
Jeg har bare sagt at det ikke er tema i Fiskeridepartementet, men
fiskeriministeren ser det ikke som sin oppgave å forhindre
noen debatt, den får gå sin gang.

Når det gjelder forskningsmiljøene,
vil det, som jeg sa, være nok av oppgaver, og det vil være
behov for større ressurser til forskning og på et
bredere spekter enn det vi ser i dag. Det vil være et behov
for å øke ressursene totalt sett til forskning
og til alle instituttene, og det vil være nødvendig
med større grad av samarbeid. Jeg ser ikke behov for å flytte
noen institusjoner ut fra distriktspolitiske hensyn, men jeg ser
nok kanskje behov for å flytte arbeidsoppgaver i fremtiden.
Jeg kan ikke nå angi noe slikt. Vi har gjort det vi mener
er riktig i dag. Men i fremtiden, etter hvert som utviklingen går,
kan det nok være behov for at man gjør arbeidsdelingen
annerledes enn den er i dag, for å få optimalt
ut av forskningsressursene, og for å få fram resultat
så fort som mulig. Det som må være retningslinjene
politisk, er jo at man får utnyttet de offentlige ressursene
optimalt.





                

