  Innledningsvis vil jeg vise til at forvaltningsregimet
for norsk-arktisk torsk i Barentshavet, som er utviklet gjennom
flere års samarbeid med russerne, har resultert i flere
viktige tiltak som skal sikre en bærekraftig forvaltning
av fiskeressursene i området.  Jeg vil særlig
trekke fram ordningen med stenging og åpning av fiskefelt
som viktig i denne sammenheng.  Ordningen innebærer at
vi ved for stor innblanding av undermåls fisk i fangstene
kan stenge et fiskefelt for å bevare småfisken.
 I møte i Den blandete norsk-russiske fiskerikommisjonen
i Tromsø i forrige uke ble vi enig med russerne om felles
retningslinjer for bruken av dette virkemidlet.  Det er videre innført
felles påbud om bruk av rist som skiller ut småfisk
i trålfangstene i Barentshavet.

Selv om vi har lyktes i å få på plass
slike tiltak, unngår vi ikke innblanding av undermåls
fisk i fangstene.  På denne bakgrunn og for å få oversikt
over det samlede uttak av fisk, må all fisk leveres. Vi
har ut fra bl.a. dette et utkastforbud og leveringspåbud
for all fisk som blir fanget.  Det er derfor ikke uvanlig at det
oppdages undermåls fisk i enkelte partier.

I den senere tid er det fokusert på to
russiske partier levert for videresalg fra tollager i Ålesund. 
La meg med en gang få si at levering for videresalg fra
tollager er en innarbeidet ordning som etter det vi kjenner til,
har fungert tilfredsstillende.  De aktuelle partiene har blitt kontrollert
av Fiskeridirektoratet som rapporterer at det er store innslag av
fisk under minstemål i partiene.  Hvorvidt dette er representativt
for fangstsammensetningen under fiske, er imidlertid vanskelig å si
ettersom partiene har kommet med lastebåt.  Resultatene
av våre undersøkelser er likevel overlevert russiske
kontrollmyndigheter for videre oppfølging.

La meg få legge til at vi generelt
har erfart at russisk fanget fisk holder minstemål.  Jeg
minner da om at det i russisk sone gjelder annet og lavere minstemål
med bakgrunn i at fisken der er jamt over mindre.  Dette har vært et
stridstema mellom Norge og Russland i mange år uten å ha
funnet sin løsning.  Gjennom innføring av rist
med lik spileavstand i størstedelen av Barentshavet har
problemet blitt redusert.  Jeg vil også nevne at det ikke
er etterspørsel etter råstoff under lovlig minstemål
fra norske bedrifter.  Fra importørhold har vi imidlertid
fått opplyst at det er et viktig marked for fisk under
minstemål i Storbritannia, noe som jeg ved første
anledning vil ta opp med min britiske kollega, fiskeriminister Morley.

Når det gjelder fastsetting av kvoter,
skjer dette på basis av anbefalingene fra forskerne for
det enkelte år.  Et beskatningsmønster rettet
mot de eldste årsklassene har betydning for oppbygging
av bestanden og således for muligheten for å øke
kvotene  i framtiden.  (Presidenten klubber.)  Forvaltningssamarbeidet
med Russland har de senere årene vært konsentrert
om å bedre beskatningsmønsteret.  Den saken representanten
Bekkemellem Orheim reiser, viser behovet for å holde en
høy innsats på dette området.

Ursula Evje hadde
her overtatt presidentplassen.

  Jeg vil først vise til at Fiskeridepartementet
i 1996 fastsatte en ny forskrift om forvaltning av sel på norskekysten.
Formålet med forvaltningen av sel på kysten er å sikre
livskraftige selbestander. Innenfor denne rammen kan selbestandene
beskattes som en fornybar ressurs, og bestandene reguleres ut fra økologiske
og samfunnsmessige hensyn. 

Etter nevnte forskrift er det satt et generelt
forbud mot fangst av sel av alle arter på norskekysten.
Det er imidlertid adgang til å gi tillatelse til seljakt
i områder hvor bestandene vurderes som jaktbare. Tillatelse
til jakt på kystsel blir gitt fylkesvis for ett år
av gangen. 

For inneværende år fastsatte
Fiskeridepartementet et bestemt antall sel for felling i de ulike
fylkene basert utelukkende på biologiske hensyn. Dette
innebærer at kvotene er fastsatt ut fra vitenskapelige
anbefalinger. På bakgrunn av at sel har skapt spesielle
problemer for fiskeri- og næringsvirksomhet i fylkene Finnmark,
Troms og Nordland, ble det i sommer bestemt å øke
kvotene for kystsel med 30 pst. i hvert av de tre fylkene.
Fiskeridepartementet skal i løpet av kort tid fastsette
kvoter for fangst av kystsel for 1999. Totalkvoten vil bli fastsatt med
utgangspunkt i vitenskapelige anbefalinger. Bestanden i Østfold
er pr. i dag anslått til å bestå av 300
steinkobber. Det foreligger ikke anbefalinger som tilsier at det er
rom for å øke kvoten for Østfold fylke i forhold
til i år, hvor det ble fastsatt en kvote, som nevnt, på 15
dyr. De nye bestandsanslagene fra Indre Oslofjord Fiskerlag vil imidlertid
bli vurdert nærmere før kvoten for 1999 fastsettes.

Fiskerimyndighetene vil også vurdere
om det ut fra samfunnsmessige hensyn er behov for å fastsette
et høyere uttak enn det biologiske grunnlaget alene skulle
tilsi. Dette vil være aktuelt for områder der
en har kunnskap om at sel gjør skade på fiskeredskaper
og oppdrettsanlegg samt der en har registrert problemer med spredning av
parasitter fra sel til fisk. 

Jeg gjør oppmerksom på at
det er fastsatt unntaksbestemmelser for tilfeller der sel gjør
skade på fiskeredskaper og oppdrettsanlegg i sjøen.
Eier, bruker eller andre som har tilsyn med redskapet eller anlegget,
kan foreta avliving av sel. Før avliving skal det imidlertid
i rimelig utstrekning forsøkes andre tiltak for å avverge
skade. Enhver avliving av sel skal rapporteres på fastsatt
skjema. 

  Det jeg kan si, er at vi i Fiskeridepartementet
selvfølgelig er forpliktet til å opprettholde
artsmangfoldet man har av dyreliv i sjøen langs kysten.
Men vi innrømmer så gjerne at det er veldig vanskelig å få en
fullstendig oversikt over størrelsen på de lokale
selbestandene langs kysten. Det vil være både kostnadskrevende
og ta tid å få en slik fullstendig oversikt. Vi
vil selvfølgelig nå ta hensyn til de rapportene som
kommer fra de enkelte delene av kysten, og ta dem med i vurderingene
når vi skal fastsette forvaltningen av selen langs kysten
til neste år. 

Jeg kan også si at vi fra Fiskeridepartementets
side vil se på hvorvidt vi skal endre på de forvaltningsregimene vi
har for selen, for på den måten og innenfor de
ressursene man har, å få til en bedre bestandsvurdering. 

  Jeg må innrømme at statsråden
ikke var kjent med det problemet før det ble reist her.
Men jeg synes det er veldig viktig at vi i denne sammenhengen tar
med alle de problemstillingene som er knyttet både til
beskatning og forvaltning av sel. Jeg kan derfor love representanten
Hedstrøm at det vil bli tatt med i den vurderingen vi skal
gjøre i høst.





                

