  Det er ingen prinsipiell forskjell på kvoter
gitt i antall individer og kvoter gitt i tonn. En kvote i tonn blir
beregnet ut fra et bestandsgrunnlag i antall fisk. En kvote i antall
individer måtte sannsynligvis også uttrykkes i
ventet fangstvekt, ettersom kvoten skal fordeles mellom parter med
ulik tilgang på stor og liten fisk. 

Når det gjelder problematikken med
utkast av småfisk, vil motivasjonen for slik atferd bli
større dersom det kun er antallet landete individer som
blir avregnet mot kvoten. 

Dagens torskereguleringer tilstreber langt
på vei stenging av oppvekstområder. Gjennom et
overvåkningsprogram for fiskefelt, med åpning
og stenging av felt, blir områder med høy innblanding
av småfisk stengt for lange perioder. Programmet dekker
både kysten, Barentshavet og fiskevernsonen ved Svalbard.
Dette er imidlertid et langsiktig tiltak som først får
effekt når den fisken vi har beskyttet på denne
måten, har vokst opp og gitt sitt bidrag til oppbyggingen
av bestanden og er fiskeklar. Vi forventer at dette vil gi ytterligere
effekt fremover i form av vern av fisk under minstemål
og på den måten bidra til gjenoppbygging av bestandene. 

Fiskeridepartementet søker til enhver
tid å evaluere forvaltningssystemene i den hensikt å bli
bedre. Blant annet er erfaringer fra tidligere års fiske
ett av elementene som legges til grunn ved fastsettelse av nye bestemmelser
om deltakelse i og utøvelse av fisket. 

Jeg vil i denne forbindelse også vise
til det arbeidet som Fiskeridepartementet har satt i gang med å legge
en plan for å sikre at de fastsatte reguleringer blir fulgt
opp i det praktiske fiskeriet. Norges Fiskarlag vil nå i
samarbeid med Fiskerinæringens Landsforening og fiskerimyndighetene
ta initiativ til en konferanse hvor søkelyset skal settes
på sammenhengen mellom ulike reguleringsformer og de kontrollproblemer
som oppstår. 

  Som jeg sa i mitt innlegg, er det å sikre
oppveksten av ungfisken et av de viktigste forvaltningsgrep som
vi har i dag, med avstengning av betydelige områder av
Barentshavet og Svaldbardsonen. I vår var også store
deler av Finnmarkskysten innenfor fiskerigrensen sperret for drift
med snurrevad. Det viser at dette spørsmålet blir
tatt på alvor.

Jeg er kjent med at det kommer ulike utspill
fra fiskerne. Det å gå over til forvaltning i
antall individer i forhold til vekt har vært vurdert. Det
er innspill som har kommet gjennom mange år. Men resultatet
av evalueringen er at det faktisk vil være et dårligere
forvaltningsregime, spesielt fordi det gir grunnlag for at det kan
bli enda mer utkast av småfisk. Fiskerne selger tross alt
fisken etter vekt, og det er det som vil være avgjørende
for den reaksjonen som vil være på feltene.





                

  La meg først si at CITES står
for Konvensjonen om internasjonal handel med truede dyre- og plantearter.

Formålet med konvensjonen er å beskytte
truede dyr og planter. Dette skjer ved å regulere handel
og privat inn- og utførsel av slike arter. Arter som omfattes
av konvensjonen, er oppført på tre forskjellige
lister. Liste I omfatter de mest truede artene og innebærer
at handel i praksis er forbudt. Vågehval er i dag ført
på liste I – dette til tross for at bestandene
av vågehval i våre områder helt klart
ikke er truet av utryddelse.

Under CITES-møtet i 1997 oppnådde
Norge bred støtte, m.a.o. simpelt flertall for sitt forslag
om å tillate handel med vågehvalprodukter. Vi
fikk dessverre likevel ikke det nødvendige 2/3
flertall for fjerning av vågehval fra listen over truede
arter.

Norge har nå sendt et nytt og ytterligere
bearbeidet forslag til CITES om å overføre bestandene
av nordøstatlantisk og sentralatlantisk vågehval
fra liste I til liste II. Saken skal behandles på det kommende
partsmøte i Kenya 10. – 20. april 2000.

Det norske forslaget om nedlisting er begrunnet
med at de biologiske kriteriene for å beholde disse to
artene på liste I ikke er oppfylt. Den forskning som er
gjort bl.a. innenfor Hvalfangstkommisjonens vitenskapskomite, viser
klart at det ikke er grunnlag for å beholde vågehval
på liste I.

Når det gjelder situasjonen dersom
det skulle bli et ja til nedlisting, og om jeg da vil åpne
for eksport, vil jeg si at det er jo nettopp dette norske myndigheter
arbeider for. Det viktigste nå er at vi arbeider på en
bred front og i ulike sammenhenger for å skape forståelse
og støtte for det norske nedlistingsforslaget. Vi har med
hensyn til forslaget fokusert på å oppnå et
positivt resultat for norsk hvalfangstnæring. Uansett resultatet
etter partsmøtet i CITES er dette en situasjon som vi da
må ta stilling til med hensyn til norsk eksport. Det avgjørende
vil selvfølgelig være om det er markeder som er åpne
for import av produkter av vågehval. Men situasjonen må drøftes
nærmere der og da.

  Jeg vil gi som svar til representanten Bastesen
at det er normal forvaltningsprosedyre og at man ved en politisk
beslutning vurderer enhver situasjon den dagen man skal ta beslutningen,
og ikke måneder på forhånd sier hva beslutningen
vil bli, uansett hva situasjonen måtte være. Det
jeg sa i mitt svar, var at det arbeidet som vi gjør nå,
og formålet med å ta saken opp på nytt
i CITES, er nettopp å få til en normal forvaltning
av vågehvalen, slik at vi kan ha en normal, tillatt åpning
for eksport.

  Dette er et nytt spørsmål, det
ligger ikke i det hovedspørsmålet som er stilt,
men jeg vil forsøke å svare.

Det er ethvert demokratisk lands rett i en
demokratisk organisasjon å ta opp saker. Det som fra norsk
side vil være standpunktet, er å ta stilling til
de sakene som kommer opp i CITES, og ha en formening om dem.

Noe mer kan jeg ikke si her og nå,
men om fisk skulle komme innenfor CITES" arbeidsfelt, kan
jeg ikke se at det i våre områder skulle være
fiskearter som det i så fall ville være grunnlag
for å ta opp og få listet i CITES.

Øyvind Korsberg hadde
her overtatt presidentplassen.





                

  For det første vil jeg informere
om at totalkvoten for norsk arktisk torsk for år 2000 nå er
fastsatt til 390 000 tonn. I tillegg kommer 40 000 tonn
norsk kysttorsk. Den norske andelen vil for neste år utgjøre
193 400 tonn, mot 236 500 tonn for inneværende år.
Sjøl om dette innebærer en betydelig reduksjon,
er dette atskillig mindre dramatisk enn om vi hadde benyttet den
opsjonen som ville brakt gytebestanden opp på føre
var-nivået allerede i år 2001, og dermed gitt
et fangstuttak totalt på 110 000 tonn neste år.

Havforskningen står foran store utfordringer
knyttet til en bærekraftig forvaltning av havets ressurser.
Regjeringen har i revidert nasjonalbudsjett for 1999 bevilget midler
til igangsetting av forprosjekt for bygging av et nytt havforskningsfartøy.
Det er i neste års budsjett inne midler til oppstart av
bygging av det fartøyet. Et nytt og topp moderne fartøy
med den forbedring av forskningsverktøyet dette innebærer,
vil ha stor betydning for den fremtidige havforskningen.

En planleggingsgruppe med deltakelse fra Havforskningsinstituttet,
Universitetet i Oslo og Universitetet i Bergen la i april i år
frem en rapport med tittelen «Hvordan beregning og framskriving
av fiskebestander kan forbedres». Her er bl.a. skissert
tiltak for å redusere usikkerhet og feilkilder i fangstdata
og prøvetakingsdata. Her tas det sikte på å fremskaffe
fangstanslag som er uavhengige av den offisielle fangststatistikken.
Det er foreslått deltakelse fra Havforskningsinstituttet,
Kystvakten, Kontrollverket, salgslag og ekspertise på statistiske
undersøkelser. Torsk i Barentshavet har høy prioritet
i disse planene. En øremerket bevilgning på statsbudsjettet
skal bl.a. dekke deler av dette.

Uansett verktøy må vi være
villig til å tenke nytt i forhold til havforskningen. Kanskje
kan det være slik at havforskningsmiljøet kan
hente ytterligere impulser til sitt arbeid fra andre fagmiljøer
og fra det som er utviklet av metoder og innfallsvinkler på andre
samfunnsområder. Sjøl om havforskerne i dag har
et betydelig samarbeid og kontaktnett både nasjonalt og
internasjonalt, kan det være tjenlig med ytterligere samarbeid
med andre fagområder – dette for å utvikle
teknikken og metodikken innenfor ressursforskningen. I andre sammenhenger har
vi sett hvordan en kritisk opposisjon har drevet forskningen fremover,
som f.eks. innenfor IWCs vitenskapskomite. Kanskje kan vi benytte
disse erfaringene på en positiv måte i forhold
til havforskningen, sjøl om kompleksiteten ved å fiske
på torskebestanden sjølsagt gjør at det
ikke er sammenlignbart i forhold til vågehvalen. For å utløse
en slik mulighet har Havforskningsinstituttet etablert det før
nevnte prosjekt, og forskernes muligheter til å gå dypere
inn i problematikken vil være begrenset av både økonomiske
og personellmessige ressurser.

Når det gjelder påstander
om at innsatsen i dag kun konsentreres om etterforskning av påståtte
ulovligheter, så er dette ikke riktig. I forkant av fastsettelsen
av reguleringene for utøvelsen av fisket søkes
det gjennom et utstrakt samarbeid med næringen å finne
fram til reguleringsformer som i størst mulig grad harmonerer
med det praktiske fisket. Jeg vil også her, i likhet med
i mitt svar på spørsmål 5 fra representanten
Arnesen, vise til det samarbeid som er inngått mellom myndighetene
og fiskerinæringen med planleggingen av en egen
konferanse som bl.a. skal fokusere på etterlevelse av fastsatte
reguleringer og kontroll med utøvelsen av fisket. Men det
vil alltid være slik at reguleringer vil gripe inn i den
frie utøvelsen av fisket. Jo lavere kvoter, desto
større vil inngrepet i fisket føles.

 La meg først si at nivået
på 110 000 tonn, som var en av opsjonene fra ICES, er blitt misbrukt
ved at det er blitt sagt at det er det nivået som er betraktet
som et bærekraftig uttak av bestanden. Forskerne har gitt
ulike opsjoner, brukt ulike uttaksmodeller, for å angi
resultatet når det gjelder veksten i bestanden. Kvoten som
er fastsatt til 390 000 tonn innebærer at gytebestanden vil øke
til neste år, og en har med ca. 70 pst. sannsynlighet anslått
at den vil være over 500 000 tonn allerede i 2003, altså over
det som er betraktet som det bærekraftige nivå. 

La meg også si at nivået
på 500 000 tonn for gytebestanden som nå er satt
som et bærekraftig nivå, er et relativt høyt
nivå i forhold til den historiske størrelsen man
har hatt på gytebestanden. Slik sett vil det fisket som
skal igangsettes neste år, forutsatt at de anslag som forskerne
har gitt, er riktige, være godt innenfor et bærekraftig
forvaltningsnivå. 

 Det er riktig at det er mange opinionsgrupper
internasjonalt som fokuserer på hvordan forvaltningen av
ressursene skjer både i havet og på land. Men
vi vet av erfaring fra vågehvalforvaltningen at det kun
er gode nok forskningsresultater som kan drive tilbake påstander
som ikke er riktige. Det legges opp til, som jeg sa i mitt første
svar, at havforskningen skal evaluere sitt arbeid hvert år,
og det legges opp til et stort program for å forsøke å gjøre
forskningen bedre og det skal foregå ved siden av den årlige,
repeterende forskningen de driver med. Det er tross alt det å gjøre verktøyet
bedre, gjøre modellene som de forsøker å beregne
bestandene etter, bedre, som er den eneste veien å gå.
Og for at man skal ha best mulig verktøy å arbeide med,
må man også ha fartøy som kan gå på havet,
og som kan gjøre en skikkelig jobb. Derfor er det i denne sammenhengen
viktig at man bygger et nytt havforskningsfartøy. 

