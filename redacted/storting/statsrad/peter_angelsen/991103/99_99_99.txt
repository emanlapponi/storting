  Jeg kan innlede med å si at det medfører
ikke riktighet. 

Regjeringen sendte den 26. oktober
1999 på høring forslag til forskrift om kontroll
med eiermessige endringer innenfor oppdrettsnæringen. Forslaget
har hjemmel i § 6 i oppdrettsloven. I høringsforslaget
er det foreslått at ingen, som hovedregel, skal kunne kontrollere
mer enn 15 pst. av de tildelte konsesjonene til oppdrett
av laks og ørret. Dette innebærer i dag en grense
på om lag 115 konsesjoner. 

Med bakgrunn i de registrerte opplysningene
jeg sitter inne med om direkte og indirekte eierskap i næringen, kan
oppdrettsnæringens største selskap og næringens nest
største selskap fusjonere uten å komme i strid
med den foreslåtte begrensningen. Jeg vil videre opplyse
om at det er åpnet adgang for å dispensere fra
begrensningen på 15 pst. dersom særlige
samfunns- eller næringsmessige hensyn tilsier det. 

Fram til sommeren 1991 var det i oppdrettsloven
et forbud mot å inneha majoritetsinteresser i mer enn ett
anlegg dersom det ikke forelå særlige hensyn som
tilsa det motsatte. Dette for å hindre at for sterk konsentrasjon
av dominerende eierinteresser ble samlet på få hender.
I forbindelse med lovendringen i 1991 ble det uttrykt at målsettingen
fortsatt var å søke å unngå store
oppsamlinger av konsesjoner på én hånd. 

Siden lovendringen har utviklingen i næringen
gått i retning av konsentrasjon av eierforholdet mot færre
og større selskaper. Hydro Seafood, som det største
selskapet innen oppdrett av laks og ørret i Norge, har
majoritetsinteresser i 87 konsesjoner. Videre er det fire
selskaper som innehar mellom 20 og 25 konsesjoner. 

Konsesjonsordningen og andre reguleringer av
næringen har vært en viktig forutsetning for den
lønnsomme veksten som har vært, og som har gjort
det interessant å investere i næringen. Samtidig
medfører konsesjonsordningen at noen blir gitt en eksklusiv
rettighet til lokaliteter langs kysten – en del av vårt
felles ressursgrunnlag – en ordning som har som konsekvens
at den begrenser muligheten for nye aktører. Uten en avgrensing
av hvor mange konsesjoner som kan innehas av en eier, ligger det i
realiteten åpent for en monopolisering av næringen. 

Regjeringen mener derfor at vi bør
ha regler som forhindrer at reguleringssystemet medfører
at eksklusive rettigheter til norskekysten kan bli samlet hos et
fåtall utøvere, og som kan hindre effektiv konkurranse
mellom produsentene av laks. 

Tiden er derfor inne til å fastsette
en grense i medhold av oppdrettsloven for å hindre at store
selskaper kjøper seg opp enda høyere enn det Hydro
Seafood har gjort og blir så store at de får en
dominerende posisjon, noe som etter Regjeringens mening også vil
komme i strid med den spesielle samfunnsmessige betydningen næringen
har, så lenge det ikke er rom for utdeling av nye konsesjoner. 

Som det går fram av mitt svar, er
oppslaget i Dagens Næringsliv ikke riktig, og jeg kan heller
ikke se at det er grunnlag for den vinklingen avisen har gitt saken. 

  Det er riktig som spørreren gir uttrykk
for, at oppdrettsnæringen kanskje er en av de viktigste
vekstnæringene vi har langs norskekysten. Det er derfor
viktig at vi skaper grunnlag for en balansert vekst som samtidig
gir lønnsomhet.

La meg si det slik: Næringen har vært
under streng regulering etter at lakseavtalen med EU ble inngått
av den forrige regjering sommeren 1997. Lakseavtalen har faktisk
dannet grunnlag for at vi har kunnet regulere næringen
lønnsomt, og det er derfor det er så stor interesse
for å investere i næringen i dag.

Vi har et godt samarbeid med næringen
når det gjelder regulering av produksjonen gjennom fôrkvoter.
Og jeg kan fortelle at det til neste år er lagt inn en
betydelig økning av fôrkvotene. Men vi følger
hele tiden med, slik at vi, når tiden er inne, kan tildele
nye konsesjoner for å ivareta det vekstbehovet næringen
har i forhold til det som skjer i markedene. Vi vurderer det slik
at vi kanskje til neste år må se på om
vi ikke må ha en ny konsesjonsrunde dersom næringen
fortsatt har vekst i markedet, slik den har hatt de to siste årene.
Det er en prosess som vil bli satt i gang i samarbeid med næringen,
og jeg tror også det vil bli en prosess som har stor politisk
interesse.





                

 Innledningsvis vil jeg vise til forskrift for
tildeling av tilskudd til fornyelse og kapasitetstilpasning i den
norske fiskeflåten av 3. mai 1999. Ordningen inneholder
elementer både fra den tidligere ordningen med tilskudd
til kontrahering og tilskuddsordningen til kondemnering i fiskeflåten.
Formålet med denne støtteordningen er å kombinere
kapasitetstilpasning med fornyelse og strukturtilpasning i fiskeflåten.
På den måten kan det skapes et bedre grunnlag
for lønnsomme enheter i flåten.

Vi vet at store deler av den norske fiskeflåten
er i den situasjon at det er stort behov for fornyelse. Samtidig
er det viktig at fornyelsen ikke bidrar til en økning i
fangstkapasiteten som kommer i konflikt med de overordnede fiskeripolitiske
målsettingene om en lønnsom utvikling av fiskerinæringen
og en bærekraftig forvaltning av våre fiskeressurser.

Det ble for inneværende år
bevilget 50 mill. kr til denne tilskuddsordningen.
I tillegg ble 18 mill. kr til kondemnering bevilget
over fiskeriavtalen mellom staten og Norges Fiskarlag.

Begrensede midler krever prioriteringer. For å få effekt
av ordningen både med hensyn til flåtefornyelse
og kapasitetsbegrensning har det vært nødvendig å avgrense ordningen
til å omfatte de fartøygrupper der det er innført
adgangsbegrensning for deltakelse i fisket, eller fartøy
som har konsesjoner. Dette skal sikre at det tas ut kapasitet innenfor
de gruppene der reguleringsbehovet er størst grunnet overkapasitet.
Overkapasiteten øker fartøyenes samlede kostnader
og undergraver målsettingen om lønnsomhet.

I henhold til nevnte forskrift kan det i tillegg
til fartøy med fartøykvote i torskefiske gis tilskudd
til fartøy med adgang til å delta i reketrålfiske
i norsk økonomisk sone sør for 62  N og i Skagerrak.
Tilskuddsordningen omfatter også deler av nordsjøtrålflåten
samt fartøy med adgang til å delta i kystfartøygruppens
fiske etter makrell med not, garn og snøre. Fartøy
over 13 m med adgang til å delta i fiske etter
sei nord for 62  N med not har også adgang til tilskudd
etter denne forskriften.

En endring av dette regelverket slik at flere
fartøygrupper får tilgang til ordningen, vil være
aktuelt kun dersom en oppnår reell reduksjon av fangstkapasiteten. Det
er imidlertid ikke aktuelt å utvide ordningen til å omfatte
fartøygrupper som ikke fisker innenfor adgangsbegrensede
fiskerier.

Til slutt vil jeg nevne at det i budsjettforliket
med Arbeiderpartiet for neste års budsjett er lagt til
grunn en bevilgningsfullmakt på 35 mill. kr
i tillegg til det opprinnelige bevilgningsforslaget på 50 mill. kr
under tilskuddsordningen for flåtefornyelse og kapasitetstilpasning.

  Som jeg sa i mitt innlegg, må man
prioritere innenfor begrensede midler, og hovedprioriteringen vil
være å ta ut kapasiteten innenfor de gruppene
der reguleringsbehovet er størst.

Når det så gjelder de to
gruppene som ble nevnt, vil jeg tro at det innen spesielt brislingnotfiske
gjelder fartøy som også driver innenfor andre
fiskerier, og som kanskje kommer inn under andre ordninger ved at
de har deltakeradgang i andre fiskerier.

Når det gjelder kystreketrålfiske,
kan vi ikke se noen grunn til å utvide ordningen på grunnlag
av de økonomiske midlene vi har i dag.

