  Den rådgivende komiteen – ACFM – i
det internasjonale rådet for havforskning har foreslått
en betydelig reduksjon i kvoten for norsk-arktisk torsk i år
2000 sammenlignet med 1999. Jeg anser det foreliggende rådet,
basert på havforskernes beste kunnskaper, som et svært
alvorlig signal. Alvoret i situasjonen gjelder konsekvensene for
fiskerne og kystsamfunnene på kort sikt, det vil si allerede
for neste år. Hensynet til gjenoppbygging av bestanden,
og dermed også fiskeriaktiviteten på noe lengre
sikt, står imidlertid også helt sentralt.

Forskerne har utarbeidet opsjoner ved ulike
valg av strategier for gjenoppbygging av gytebestanden. Dersom vi
velger en strategi med å få gytebestanden opp
på et føre var-nivå på 500 000
tonn i år 2001, kan vi til neste år ikke ta ut
mer enn 110 000 tonn norsk-arktisk torsk. Dersom vi derimot
velger en strategi med å bygge opp gytebestanden noe langsommere,
kan vi ta ut en noe høyere torskekvote til neste år. 

Det er imidlertid helt klart at uansett hvilken
gjenoppbyggingsstrategi vi velger, så må torskekvoten
reduseres til neste år. Hvor mye vil vi få svar
på når Den blandete norsk-russiske fiskerikommisjon
har avsluttet sin 28. sesjon i Murmansk denne uken og bl.a.
fastsatt totalkvoten for norsk-arktisk torsk for neste år.

De tiltak som det måtte bli behov
for å sette inn for neste år for å dempe
de negative virkningene av kvotereduksjonen, vil måtte
vurderes ut fra den endelige størrelsen på kvoten.
Det vil i forbindelse med forberedelsene til reguleringsrådsmøtet
i desember, hvor neste års reguleringer av de nasjonale
fiskeriene drøftes, bli vurdert ulike modeller i den hensikt å finne
fram til muligheter for at alle skal kunne ha et driftsgrunnlag
også til neste år. Dette blir en utfordring, men
her vil et nært samarbeid mellom myndighetene og næringen
være avgjørende for resultatet. 

Øvrige særtiltak utover de fiskerimyndighetene
har hånd om gjennom reguleringssystemene, må vi
komme tilbake til etter hvert. I så fall må det
fremkomme gjennom et samarbeid mellom flere departement. Jeg vil imidlertid
advare mot å krisemaksimere situasjonen. En slik holdning
vil kunne skade mer enn gagne. Jeg ser det som særlig viktig
i slike situasjoner å holde fast ved den fiskeripolitikk
som Regjeringen har ført, og videreutvikle denne slik at
vi gjennom en langsiktig strategi kan tilpasse fangstkapasiteten
til ressursgrunnlaget uten at dette skal gå på bekostning
av sysselsetting og bosetting i distriktene. Bare på den
måten kan vi skape livskraftige samfunn som er rustet til å ta
slike utfordringer som vi nå står overfor.

  Det er riktig at forskernes tilrådinger
når det gjelder bestanden har variert sterkt gjennom 1990-tallet.
Forskerne har vel på et tidligere tidspunkt innrømmet
at det hefter svakheter ved den beregningsmodellen som de har benyttet,
og de har selvfølgelig kontinuerlig forsøkt å oppjustere
og endre modellen etter de erfaringene de etter hvert har fått.
Allerede høsten 1997 tok jeg et initiativ overfor Havforskningsinstituttet
for å legge opp til et større program ved siden
av de årlige repetisjonene de regner med på bestandene,
der de kunne trekke på både utenlandsk og annen
norsk ekspertise for å se på hvordan
man kan komme fram til en bedre beregningsmodell. Et slikt prosjekt
er nå allerede klart og ligger finansiert i statsbudsjettet
for neste år. Vi håper at etter en to-treårsperiode
skal man kunne ha en bedre modell etablert.

Når det så gjelder fiskeriavtalen,
er det begrenset hva EØS-avtalen gir mulighet til å bruke
av tilskuddsmidler til en næring som er en eksportnæring. 

Når det gjelder sjøpattedyrene,
har vi også der en større satsing i fiskeriavtalen
i år for å få et større uttak
av sjøpattedyr til neste år. Det ligger også i
de fiskeriforhandlingene vi har med Russland, i samarbeid å få til
et større uttak av sjøpattedyr.





                

  I Norges økonomiske sone er det forbudt å kaste
ut torsk, hyse, sei, uer, makrell, sild, vassild, lodde og blåkveite.
Formålet med utkastforbudet er bl.a. å ha kontroll
med det reelle uttaket fra havet. Til tross for myndighetenes tiltak
for å motvirke utkast har jeg grunn til å anta
at utkast faktisk skjer. Omfanget av dette utkastet kan imidlertid
ikke fastslås.

Det må videre kunne legges til grunn
at det foregår såkalt svart omsetning av fisk,
men vi vet ikke i hvor stor utstrekning dette foregår.

Både utkast og svart omsetning av
fisk medfører at den offisielle fangststatistikken ikke
blir korrekt. Dette gjør at forskerne får gale
tall å forholde seg til, noe som igjen kan vanskeliggjøre
forskernes beregninger i forbindelse med bestandsmålinger.

Fiskerimyndighetene arbeider kontinuerlig med å forbedre
beskatningsmønsteret i de forskjellige fiskeriene. Kontroller
blir foretatt til havs ved hjelp av Kystvakten, og det blir foretatt
kontroller på land i forbindelse med landing av fangster
og ved gjennomgang av dokumenter i ettertid. Jeg har tidligere i
høst hatt møter med representanter for næringen
hvor vi bl.a. har diskutert mulighetene for å kunne forbedre
og intensivere kontrollene både til havs og på land.

Når det gjelder utkast og svart omsetning
av fisk, kan problemet imidlertid ikke løses gjennom kontroll
alene. Det er derfor avgjørende at hver enkelt fisker er
seg sitt ansvar bevisst ved å la være å kaste
ut fisk, samt å bidra til at ulovlig omsetning av fisk
ikke finner sted. I samarbeid med formannen i Norges Fiskarlag,
Oddmund Bye, har jeg derfor startet arbeidet med å sikre
at de fastsatte reguleringer blir fulgt opp i det praktiske fisket.
Norges Fiskarlag vil nå, i samarbeid med Fiskerinæringens Landsforening
og fiskerimyndighetene, ta initiativet til en konferanse hvor søkelyset
skal settes på sammenhengen mellom ulike reguleringsformer
og de kontrollproblemer som oppstår. En skal også analysere
hvilke virkemidler som må tas i bruk for å få til
en regulering og avvikling både av fiske og førstehåndsomsetning
som kan bidra til en lovlydig næring.

I den hensikt å motvirke utkast av
fisk har Fiskeridepartementet tidligere i år fastsatt regler
om kompensasjon til fiskere for utgifter i forbindelse med ilandbringelse
av fangst som enten er under minstemål eller i medhold
av reguleringene er ulovlig fangst. Videre har jeg tro på at
Overvåkningsprogrammet for fiskefelt med midlertidig stenging
og åpning av felt samt innføring av sorteringsrist
i torsketrål, reketrål og snurrevad vil hjelpe fiskerne
slik at de ikke fristes til å kaste ut fisk.

Etter ikrafttredelsen av den nye deltakerloven
neste år vil fiskerimyndighetene kunne inndra konsesjoner
ved alvorlige overtredelser av fiskerilovgivningen. Strafferammen
for slike overtredelser vil dessuten bli utvidet. Dette vil, kombinert
med kontroll til havs og på land, forhåpentligvis
ha en preventiv effekt når det gjelder utkast og ulovlig
omsetning. 

Fiskeridepartementet har videre hatt på høring
et forslag om endring i saltvannsfiskeriloven. Her blir det bl.a. foreslått å utvide
lovens saklige virkeområde. Dersom innholdet i dette forslaget
blir vedtatt, vil fiskerimyndighetene få mulighet til å kontrollere
bl.a. transportleddet på land, noe som igjen vil kunne
bidra til å vanskeliggjøre mulighetene til å drive
svart omsetning av fisk.

Arbeidet med å forbedre beskatningsmønsteret
og kontrollen av fisket i Barentshavet skjer i samarbeid med Russland.
Det har lenge vært et prioritert mål for meg at tiltakene
effektivt kan gjennomføres i hele Barentshavet. Dette er
derfor et viktig tema under møtet i Den blandete norsk-russiske
fiskerikommisjon, som har møte i Murmansk i denne uken.
Beregning av en fiskebestandsstørrelse er vanskelig, og
en må derfor ta med at det kan hefte feil ved de anslag
som gjøres det enkelte år. Jeg vil i den sammenheng
vise til mitt forrige svar om det prosjekt som skal iverksettes
for å få til en bedre beregning av torskebestanden
i Barentshavet.

  Nå er det vel slik at en statsråd
bør forholde seg til realitetene og ikke kaste ut påstander
som det ikke er dekning for. 

Vi har et omfattende kontrollapparat som skal
påse at det ikke skjer noe galt med hensyn til reguleringer
og omsetning av fangst, og vi må hele tiden forsøke å forbedre
det kontrollapparatet, slik at feil kan avdekkes. Når feil
avdekkes, inntrer de vanlige prosedyrene i norsk rettspraksis med
anmeldelse. Godtas ikke de straffutmålingene som kommer
ut av en anmeldelse, blir det selvfølgelig rettssak av
det. Rettsapparatet avgjør det.

Som fiskeriminister har jeg ikke noe ønske
om å blande meg borti rettssystemet vårt, det
må følge sine tradisjoner og de regler som gjelder
for det. Men det er viktig for oss i Fiskeridepartementet at vi
hele tiden utvikler kontrollsystemer som gjør det mulig å avdekke
alt som er irregulært innenfor fiskeriomsetningen og fangstområdene.





                

