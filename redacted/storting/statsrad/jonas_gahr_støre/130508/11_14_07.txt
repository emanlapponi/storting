 Alle kommuner er pålagt å ha beredskap for de helse- og sosialtjenester de er ansvarlige for. Norge er forpliktet av det internasjonale helsereglementet IHR, International Health Regulations, fra 2005. Hjemmelen for dette finnes i forskrift om varsling av og tiltak ved alvorlige hendelser av betydning for internasjonal folkehelse, den såkalte IHR-forskriften, som trådte i kraft 1. juli 2008. Gjennomføringen av forskriften omfatter varsling og oppfølging av smittsomme sykdommer av betydning for internasjonal folkehelse, mistanke om slike og mistanke om hendelser som ikke kan utelukkes å være en slik smittsom sykdom. Det er forutsatt at beredskapskravene etter IHR fra 2005 ligger innenfor rammen av lovpålagte oppgaver.


Helsedirektoratet har fått i oppdrag å utrede og utpeke hvilke lufthavner, havner og grensepasseringssteder som skal ivareta særskilte oppgaver dersom det skjer en hendelse av betydning for internasjonal folkehelse. De kommunene som har fått slike oppdrag, skal sørge for at de utpekte havner, lufthavner og grensepasseringssteder har tilgang til de lokaler og det personale og utstyr som er nødvendig for å kontrollere passasjerer, bagasje, last, containere, transportmidler, humant biologisk materiale, postsendinger og varer, herunder dyr og planter, for å beskytte mot en alvorlig hendelse av betydning for internasjonal folkehelse.


Fire kommuner ble i 2010 utpekt som såkalte Point of Entry-kommuner. Disse er, som representanten sier, Ullensaker – med flyplass, Oslo – med havn, Bergen – med havn og flyplass og Tromsø – med havn og flyplass.


Regjeringen har bestemt at eventuelle merkostnader disse kommunene har som følge av gjennomføringen av IHR-forskriften, som hovedprinsipp skal dekkes innenfor tildelte rammer. Disse rammene er som kjent økt under denne regjeringen. Direktoratet har imidlertid i 2012 informert de fire kommunene om at dersom kommunene kan dokumentere merkostnader utover det kommunene fra før er ansvarlig for etter helseberedskapsloven og smittevernloven, kan de sende dokumentasjon på dette til direktoratet, som vil vurdere den type innkommet informasjon.


