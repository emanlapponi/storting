 Beredskap er viktig i et langstrakt land som Norge. Heldigvis klarer norske prehospitale tjenester å levere svært gode resultater i internasjonale sammenhenger. Det er imponerende når vi tar landet vårt i betraktning. For kort tid siden diskuterte vi i denne salen akuttmottakene, og jeg la da vekt på at vi må se hele den prehospitale kjeden i sammenheng. Legevakt, bil-, båt- og luftambulanser og akuttmottak med ulike funksjoner utgjør i sum de tjenestene som kan bistå oss når vi trenger akutt medisinsk hjelp.


I Nord-Norge er det særlig krevende å ha gode nok helsetilbud på grunn av geografi og klima. Fra 2002 til 2006 hadde Helse Nord over 1,1 mrd. kr i underskudd. Det nye stortingsflertallet endret inntektsfordelingen mellom regionene slik at Helse Nord får økte ressurser til å ta høyde for sine spesielle forhold. Regionen er nå i økonomisk balanse. Styret for Helse Nord må etter råd fra sine fagfolk benytte ressursene slik at helheten i tilbudet blir best mulig. Det er nå luftambulansehelikopter i Brønnøysund og i Tromsø. På Banak og i Bodø er det samarbeid med redningstjenesten ambulansetjenester med Sea King-helikopter. Helse Nord har utredet og konkludert at nordre Nordland og Sør-Troms har dårligere ambulansehelikopterdekning enn resten av landet, og det er faglig grunnlag for å etablere en base. Evenes er anbefalt som et slikt plasseringssted. Styret for Helse Nord skal ta stilling til om de skal prioritere ressurser til en ny ambulansehelikopterbase eller benytte midlene til andre helsetilbud i landsdelen. Det vil, etter hva jeg erfarer, sannsynligvis skje på et styremøte i juni.


Stiftelsen Norsk Luftambulanse eier operatørselskapet Norsk Luftambulanse AS. Dette er det ene av to selskaper som drifter luftambulansetjenester i Norge. Jeg antar at Norsk Luftambulanse AS vil være aktuell tilbyder i en anbudskonkurranse om en permanent base på Evenes. I påvente av beslutning om anbud har Stiftelsen Norsk Luftambulanse, som representanten sier, tilbudt å drifte en midlertidig base på Evenes som en gave. Ledelsen i Helse Nord har uttrykt at deres hovedfokus er å vurdere en permanent base, og at de vil ha ryddige forhold knyttet til en slik anskaffelse.


Utformingen av helsetilbudet i Nord-Norge gjøres best i Nord-Norge. Jeg har liten tro på at det vil gagne innbyggerne i landsdelen å flytte beslutninger fra Bodø til Oslo. Styret for Helse Nord er bredt sammensatt, og de skal få seg forelagt administrasjonens vurdering av tilbudet fra Stiftelsen Norsk Luftambulanse på styremøtet 22. mai. Jeg avventer deres vurdering i denne saken.


Det viktigste for innbyggerne er hvilke permanente løsninger man får på plass. Helse Nord har gitt positive signaler om å arbeide for en ny base, og at den kan være på plass allerede mot slutten av neste år, dvs. i 2014 og ikke i 2016, som først var signalisert. Med bakgrunn i utredningen forventer jeg derfor at Helse Nord konsentrerer innsatsen om å få på plass en slik permanent base til beste for innbyggerne i regionen, og at de allerede nå er i en fase hvor de forbereder tilretteleggingen av det.


