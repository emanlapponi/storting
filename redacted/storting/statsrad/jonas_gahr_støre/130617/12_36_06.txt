 Dette er vel ikke en dag da man ønsker å forlenge debatten. Men jeg har lyst til å gi honnør til komiteen og til saksordføreren, og spesielt til komiteens leder som tok denne saken på kort varsel, fordi det ble nødvendig å fremme dette som en sak i Stortinget.


Jeg er helt enig med representanten Helseth i at det er av stor betydning at vi nå, med unntak av Kristelig Folkeparti, samler oss om å gjøre Kreftregisteret i Norge robust og i stand til å ivareta den viktige samfunnsoppgaven. Når man går inn i denne saken og ser på betydningen særlig for kvinners helse, men kreftforskningen generelt, ser vi at det er av usedvanlig stor betydning at vi kan gjøre det vedtaket vi gjør i dag.


La meg bare understreke: Personvernhensyn er et tema av aller viktigste kategori. Jeg mener det er godt ivaretatt her. Her er det full mulighet for å reservere seg, og vi kommer selvfølgelig til å følge opp at det blir fulgt videre. Men, som sagt, jeg synes det er en god sak at Stortinget i dag kan gjøre dette så bredt og samlet, og det legger et godt grunnlag videre.


Så skal jeg også si at vi vil følge med på måten Kreftregisteret nå håndterer denne siden av sitt arbeid, for det er klart at det å være fremragende i forskning på feltet er én ting, og det å kunne organisere det arbeidet er en administrativ utfordring som er en litt annen sak. Det er like viktig å holde orden på de sysakene, og det må vi følge opp overfor registeret.


