 Stortinget bevilger en samlet sum til hver av de høyere
                     utdanningsinstitusjonene. Styret i hver enkelt institusjon er ansvarlig for å
                     ha en aktivitet som er tilpasset denne bevilgningen. Budsjettet består av en
                     grunnbevilgning basert på historiske forhold samt effektene av de
                     resultatbaserte indikatorene. 

Med nytt finansieringssystem i 2002 ble verdien av de nye undervisnings- og
                     forskningskomponentene beregnet og trukket ut fra det som til da hadde vært
                     rammebevilgningen til den enkelte institusjon. De resterende midlene ble
                     definert som basiskomponenten. Størrelsen på basiskomponenten sett i forhold
                     til total bevilgning vil derfor variere mellom institusjonene. 

I perioden før innføringen av finansieringssystemet ble det omfordelt midler
                     mellom institusjonene i universitets- og høyskolesektoren for å utjevne
                     forskjeller som ikke var grunngitt i spesifikke kostnadsbehov. Ved selve
                     innføringen ble den samlede budsjettrammen for hver institusjon uendret. Det
                     betyr at ingen institusjoner da fikk redusert sin bevilgning som følge av
                     finansieringssystemet. 

Gjennomsnittskostnad pr. student varierer bl.a. ut fra institusjonenes
                     fagsammensetning, lokalisering og størrelse. Store institusjoner har normalt
                     lavere kostnad pr. student enn små institusjoner. 

Institusjonene mottar en samlet bevilgning som de har fullmakter til å
                     disponere for å nå sine mål. Dette innebærer at institusjonen selv må fordele
                     midler til avdelinger/fakulteter, fagmiljø eller forskergrupper slik at
                     institusjonen som helhet når sine mål og fremmer kvalitet innenfor utdanning,
                     forskning og formidling. 

De forhold som Høgskolen i Sør-Trøndelag er opptatt av, inngår i de spørsmål
                     som blir vurdert i forbindelse med evaluering av finansieringssystemet, som
                     departementet er midt oppe i nå. Resultatene av dette arbeidet blir lagt fram i
                     forbindelse med statsbudsjettet for 2010. 

Departementet har mottatt flere henvendelser fra representanter for Høgskolen i
                     Sør-Trøndelag angående den økonomiske situasjonen og det spørsmålet som
                     representanten reiser. Departementet tar sikte på å ha et møte om dette med
                     ledelsen ved høgskolen i løpet av våren. 

