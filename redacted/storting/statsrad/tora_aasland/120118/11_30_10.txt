 Jeg ser utover salen at dette blir mellom oss!


Først vil jeg understreke at jeg deler representanten Harbergs syn på at det er nødvendig med oppmerksomhet om kostnadene institusjonene har til faglitteratur og tidsskrifter.


Litteratur, fagbøker og tidsskrifter er helt sentralt for forskere. Det er betydelige kostnader til dette, og jeg har merket meg den store prisøkningen.


Disse abonnementene er imidlertid nødvendige som en form for infrastruktur for institusjonene, og det er meritterende for forskere å publisere i disse tidsskriftene. Dette vet utgiverne, så de har sterke kort på hånden i forhandlingene.


For å redusere kostnadsnivået samarbeider imidlertid universiteter og høyskoler allerede i dag om å inngå abonnementer gjennom konsortieavtaler. Dette samarbeidet ble tidligere koordinert av ABM-utvikling. Nå gjøres dette av det nye systemet Kunnskapsdepartementet har etablert for forskningsdokumentasjon, Current Research Information System in Norway, også kalt Cristin.


På vegne av institusjonene forhandler Cristin fram lisensavtaler med ulike leverandører. Avtalene dreier seg om tilgang til elektroniske ressurser, som eksempelvis e-tidsskrifter, referansedatabaser, ordbøker og leksika.


Cristin forhandler fram såkalte åpne konsortier, dvs. at en institusjon selv kan velge å delta i en eller flere av avtalene som framforhandles.


Konsortieavtalene er åpne for universitets- og høyskolebibliotek, instituttsektoren, helseforetak, folkebibliotek, fylkesbibliotek samt institusjoner tilhørende statsforvaltningen, som f.eks. direktorater og tilsyn. Slik oppnår institusjonene som deltar i konsortiene, lavere priser enn de ville gjort dersom hver og en av dem selv skulle inngå avtaler alene.


Konsortieavtalene dekker imidlertid ikke hele behovet for abonnementer som universitets- og høyskolesektoren har. Derfor må institusjonene selv prioritere sine satsingsområder og selv velge hvordan de utstyrer sine fag- og forskningsbibliotek, herunder hvilke tidsskrifter de ønsker å abonnere på. Dette følger av den autonomi institusjonene er gitt gjennom universitets- og høyskoleloven.


Politisk synes jeg det er vanskelig at offentlig finansiert forskning må publiseres i tidsskrifter som er kostnadskrevende for institusjonene. I forskningsmeldingen Klima for forskning for 2008–2009 tar regjeringen til orde for at alle vitenskapelige artikler som er resultat av offentlig finansiert forskning, skal være åpent tilgjengelige gjennom såkalt Open Access-publisering.


Dette innebærer at vitenskapelige publikasjoner gjøres fritt tilgjengelig på Internett. Forfatter eller opphavsmann beholder opphavsretten til publikasjonen, men gir brukere tillatelse til å lese, laste ned, kopiere, distribuere, skrive ut, søke i eller lenke til fullteksten uten å forlange vederlag.


Jeg vil i samarbeid med universitetene, høyskolene og andre forskningsutførende aktører arbeide for å øke andelen publiseringer gjennom Open Access betydelig. I tillegg vil departementet i sin dialog med Cristin vurdere om det er ytterligere gevinster å hente gjennom flere eller mer omfattende avtaler. Også mitt mål er at kostnadene her skal være så lave som mulig.


