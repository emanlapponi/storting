 Klima- og miljøutfordringene
krever tiltak innenfor alle sektorer. Representanten Syversen viser selv
til at det er satset på forskning på dette området. Dette
gir kompetanse og et godt faglig grunnlag for å utvikle studietilbud.

Dagens Næringsliv presenterte den 10. mars i år en oversikt
over nye studietilbud fra høsten 2008, som viser at universiteter
og høgskoler allerede har utviklet studier som vektlegger miljøfaglige
spørsmål og alternative, fornybare energikilder. 

Kunnskapsdepartementets
realfagsstrategi, Et felles løft for realfagene, er en viktig plattform
for arbeidet med å styrke utdanningsinstitusjonenes prioritering av
teknologi- og realfagsrelaterte studier og dermed også studietilbud
som er nødvendige for å bygge opp vår kompetanse på
klimaspørsmål, og teknologi som kan anvendes til utvinning
av fornybar energi. 

Slik situasjonen er i dag, er det neppe antall
studietilbud eller studiekapasiteten som er begrensningen, men antallet
unge som er interesserte og kvalifiserte til å studere relevante fag.
Derfor er det viktig med motivasjon. 

Realfagssatsingen tar også
sikte på å øke unges interesse for realfag i skolen,
slik at de senere eksempelvis velger å starte på en ingeniørutdanning
som har fornybar energi som spesialisering. Realfagssatsingen er derfor
kanskje vårt viktigste redskap for å gi nasjonen den kompetanse
som er nødvendig for å være en ledende nasjon på
fornybar energi i framtiden. 

Det er selvfølgelig vanskelig
for meg å si noe om prioriteringene i budsjettet for 2009 nå.
Det regner vel heller ikke representanten med at jeg skal gjøre.
Vi er enige om at det er viktig å rekruttere kvalifiserte og engasjerte
studenter og fagansatte som vil bidra til at Norge vil styrke sin rolle
som foregangsnasjon innen fornybar energi. Jeg lar ingen anledning gå
fra meg til å fortelle både forskningsmiljøer og universitetsmiljøer
hvor viktig det er at man nå bygger seg opp og er godt kvalifisert
til å ta forskningsoppdrag innenfor dette området. 

