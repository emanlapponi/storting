 La meg slå fast med en gang at det ikke er aktuell norsk politikk å boikotte
              israelske eller for den saks skyld andre lands læreinstitusjoner, verken kulturelt
              eller akademisk. Regjeringen mener at boikott ikke er et virkemiddel som samsvarer med
              kjennetegnet for den akademiske kulturen – fri, forskningsbasert meningsutveksling –
              uavhengig av hvem som framfører den. Å vedta en boikott vil dessuten bryte med
              lovfestede prinsipper om nettopp akademisk frihet. 

Våre universiteter og høyskoler skal fremme akademisk frihet ved å følge anerkjente
              etiske og vitenskapelige prinsipper om åpenhet. De ansatte selv har en lovfestet rett
              til å velge sine faglige kontakter samt emner og metoder for sin forskning. At noen
              forskere velger å ikke ha kontakt med enkelte land, enkelte institusjoner eller
              fagmiljøer, legger ikke institusjonene seg bort i. Styret ved institusjonen kan
              imidlertid ikke pålegge forskere ikke å samarbeide med forskere fra Israel og andre
              land. 

Når det gjelder styrenes og institusjonenes rolle, må det være helt legitimt å
              diskutere de saker som de finner er viktige, og som i dette tilfellet har skapt stor
              debatt og oppmerksomhet. Det gjelder både forelesningsrekken om konflikten i
              Midtøsten, som for så vidt var utgangspunktet for denne saken, og de oppropene som
              NTNUs styre har mottatt. 

De faglige vurderingene som ligger til grunn for forelesningsrekken, er det NTNU som
              er ansvarlig for. Oppropene er, som sagt, adressert til styret ved NTNU og vil
              behandles som en sak på deres møte 12. november 2009. Jeg har full tillit til at
              styret behandler denne saken på en profesjonell måte, og at de kommer fram til en
              håndtering av saken som samsvarer med de rammer som styret arbeider innenfor. 

