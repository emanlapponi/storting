 Jeg vil ikke bruke ordet «ulovlig», men jeg vil si at tolkingen av den akademiske
              frihet er slik at dette er i strid med prinsippene om akademisk frihet, og dermed
              overlater jeg til NTNU å fatte sitt vedtak. Jeg har forstått rektor slik at han ikke
              er for en akademisk boikott. Det er heller ikke styreleder, og jeg er ganske trygg på
              at styret vil fatte et vedtak på de akademiske prinsippene som også ligger til grunn
              for styret i NTNUs arbeid. 

Jeg tror ikke at saken på noen måte har skadet verken NTNU eller våre øvrige
              universiteter. Jeg tror det er bra og modig at man tar opp diskusjoner om f.eks.
              konflikter i Midtøsten. Jeg tar sterk avstand fra enkelte av de reaksjonene som er
              kommet, f.eks. fra Simon Wiesenthal Center i Paris, hvor man sammenlikner rektor ved
              Universitetet i Tromsø med nazitidens ledere. Det hører ingen steder hjemme å reagere
              så sterkt, og jeg tror på at med et fornuftig vedtak fra styret ved NTNU og ved en god
              håndtering av alle viktige saker som med åpen diskusjon kan bidra til å løse
              konflikter, kan den akademiske frihet her kanskje være et godt hjelpemiddel for oss
              alle sammen til å komme nærmere fred og forsoning også i Midtøsten. 





                

