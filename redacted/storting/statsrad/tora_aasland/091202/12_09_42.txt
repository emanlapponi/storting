 Det har vært arbeidet med prosjekt for samlokalisering av Kunsthøgskolen i Bergen
              innenfor en samlet ramme på 17 500 m

2 

brutto i flere år. Det ble lagt fram
              et skisseprosjekt i desember 2005 til en samlet prosjektkostnad departementet fant for
              høy. Prosjektet ble bearbeidet med sikte på en lavere kostnad. I mars 2006 forelå et
              revidert forslag etter noen runder med mulige innsparingsforslag. Departementet fant
              fortsatt kostnadene for høye og bad Statsbygg presentere et prosjekt som hadde
              kostnader mer på linje med andre høgskolebygg. For å gi prosjektet en sjanse besluttet
              daværende statsråd Djupedal at man kunne gå videre med det valgte konseptet, på de
              vilkår at man bearbeidet prosjektet med sikte på kostnadsreduksjoner og at det kom inn
              ekstern finansiering. Bakgrunnen for at det ble oppfordret til å skaffe ekstern
              finansiering, var at kostnadsrammen ble svært høy med utgangspunkt i de krevende
              løsninger som var valgt. 

I februar 2009 mottok Kunnskapsdepartementet en statusrapport fra arbeidet med å
              skaffe eksterne bidragsytere til Kunsthøgskolens byggeprosjekt. Kunsthøgskolens styre
              meddelte at man til tross for iherdig innsats fra institusjonens side måtte konkludere
              med at oppdraget med å skaffe eksterne bidragsytere ikke hadde ført fram. 

Det foreliggende prosjekt er et spennende bygg – jeg har selv sett tegningene. Det er
              spennende når det gjelder både det arkitektoniske og byplanmessige løsninger, og det
              er tilsynelatende et meget godt bygg for Kunsthøgskolen i Bergen og for Bergen by –
              det er det ingen tvil om. 

Det har i tiden fra vi mottok tilbakemeldingen fra Kunsthøgskolen og til i dag, vært
              flere kontakter med Kunsthøgskolen og Statsbygg. Kunnskapsdepartementet har i høst
              tatt initiativ til å få i gang prosessen igjen, med sikte på en bearbeiding av det
              foreliggende prosjektet, som vil gjøre det mulig å realisere noe innenfor en
              forsvarlig kostnadsramme. 

Kunnskapsdepartementet vil på denne bakgrunn arbeide videre med prosjektet
              samlokalisering av Kunsthøgskolen i Bergen og vil sende et oppdragsbrev til Statsbygg
              som sikrer videre framdrift i saken. 

Kunnskapsdepartementet vil komme tilbake til Stortinget så snart en ny og forsvarlig
              bearbeidelse av prosjektet er gjennomført. 

