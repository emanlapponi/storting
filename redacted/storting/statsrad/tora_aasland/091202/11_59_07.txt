 Vi er alle opptatt av at det blir en økning, bare de demografiske tallene i seg selv
              tilsier det. Jeg mener at Regjeringen har truffet bra med den økningen i antall
              studieplasser man har lagt opp til i revidert, og som vi viderefører i 2010. Når vi i
              tillegg tenker på de nye mulighetene man får både innenfor fagskolene og innenfor
              etter- og videreutdanning – for dette handler ikke bare om ungdom, det handler også om
              å gi voksne nødvendig kompetanse – mener jeg at vi er godt skodd for å kunne ta en
              økning i antall nye studenter. Men jeg er fullstendig klar over at det er en krevende
              utfordring vi har foran oss. Vi må ha så gode analyseverktøy som mulig, så god
              statistikk og så gode prognoser som mulig, for å treffe så riktig vi kan. Og så vet vi
              også at det er et spørsmål om hvordan vi utnytter kapasiteten i vårt system, og
              eventuelt også i forhold til studier i utlandet. For morgendagens samfunn vil kreve
              mange forskjellige typer kompetanse, og alle de nye studentene skal ikke inn på våre
              universiteter alene, men mange andre steder. 

