 Regjeringen har nettopp i St.meld. nr. 44 for 2008–2009 Utdanningslinja vurdert
              hvordan større ungdomskull og flere studenter gir gode muligheter til å fylle
              samfunnets behov for kompetanse i årene som kommer, og dermed også hindre at flere
              blir arbeidsledige. 

Jeg vil først understreke at det vi kaller «utdanningsbølgen», innebærer en unik
              mulighet. Om vi lykkes med å tilby god utdanning til flere, står vi også bedre rustet
              til å møte utfordringene i framtiden – om det er globale miljø- og klimautfordringer,
              eldrebølgen eller framtidens verdiskaping. 

For å være godt forberedt på en kommende økning i søkningen til høyere utdanning er
              den første forutsetningen å ha et godt analysegrunnlag på plass. Stortingsmeldingen
              Utdanningslinja er sentral i grunnlaget for vår overordnede plan for å kunne tilby
              høyere utdanning til flere. Siden stortingsmeldingen ble lagt fram, har Statistisk
              sentralbyrå lagt fram nye befolkningsframskrivninger. Kunnskapsdepartementet har lagt
              disse nye framskrivningene til grunn og oppdatert våre vurderinger av hvordan antall
              mennesker i høyere utdanning vil utvikle seg. De viser at dersom studietilbøyeligheten
              holder seg på dagens nivå, vil endringer i demografi alene føre til en økning på rundt
              17 000 studenter fram mot 2013. Dersom man antar at studietilbøyeligheten øker med 10
              pst. de neste fire årene – noe som er noe sterkere enn gjennomsnittlig økning de siste
              20 årene – vil antall studenter kunne øke med 33 000 fram mot 2013. Disse oppdaterte,
              mulige utviklingsbanene ble gjort kjent gjennom pressen i starten av denne uken, og
              Regjeringen vil meddele tallene til Stortinget på egnet måte i forbindelse med
              behandlingen av stortingsmeldingen. 

En kraftig vekst i studietallene ble observert allerede i inneværende år. I
              forbindelse med revidert nasjonalbudsjett 2009 fremmet derfor Regjeringen forslag om å
              bevilge til sammen 115 mill. kr til 3 800 nye studieplasser, i tillegg til økt satsing
              på fagskoleutdanningen. Dette sluttet Stortinget seg til. Regjeringen har foreslått å
              føre videre denne satsingen, slik at kapasiteten økes ytterligere med om lag 2 600
              studieplasser i 2010. Det betyr om lag 6 400 flere studieplasser i 2010 sammenliknet
              med 2008. Dette utgjør en satsing på 327,8 mill. kr i 2010. I tillegg foreslås det å
              videreføre om lag 100 mill. kr til videreutvikling av ny lærerutdanning i 2010. Dette
              er en tydelig satsing på høyere utdanning. 

For å kunne møte økt studietilstrømming må det settes i verk tiltak på flere områder.
              En del av veksten må komme i form av nye studieplasser finansiert av Stortinget, som
              jeg nettopp har redegjort for. I departementets planarbeid vil behovet for nye bygg og
              annen infrastruktur selvfølgelig være integrert. Videre må eksisterende kapasitet ved
              lærestedene utnyttes. Det er i varierende grad ledig kapasitet innenfor mange fag ved
              de fleste av våre læresteder. Derfor må det enkelte lærested bidra med å legge planer
              for å utnytte sin kapasitet på best mulig måte. Jeg har i den forbindelse uttalt at
              studenter i framtiden nok må være forberedt på å flytte på seg mer enn før for å ta
              det studietilbudet de ønsker seg. Det er heller ikke slik at all økning må finne sted
              ved universiteter og høyskoler. Vi vil stimulere til økning av utdanning i utlandet,
              og at flere søker seg til fagskoler etter videregående skole. 

