 Jeg er selvsagt helt enig med representanten i at de tiltak vi nå setter inn, må være
              sterkt knyttet opp til at kvaliteten ikke forringes, men heller forbedres. Det er et
              klart mål også for meg. 

Jeg mener at vi har en overordnet plan. Grunnlaget for planen ligger i
              stortingsmeldingen, og jeg ser fram til at Stortinget både skal behandle meldingen og
              legge den fram til debatt, slik at vi sammen med Stortinget kan legge de nødvendige
              byggesteiner til den planen og det plangrunnlaget som er der i dag. 

Når det gjelder stimulering til studier i utlandet, er det nøye redegjort for i
              internasjonaliseringsmeldingen, som nylig ble lagt fram for Stortinget. En av de
              viktigste strategiene i den meldingen er å ansvarliggjøre lærestedene selv – ikke
              minst her i Norge – slik at de har en strategi for internasjonalisering, i den
              forstand at de kan garantere sine studenter utdanning med en kvalitet som gir et godt
              utbytte, både for studentene selv og for den institusjonen de eventuelt kommer tilbake
              til, og kommer fra. Så dette ansvaret er delt mellom institusjonene og myndighetene.
              Og jeg tar selvsagt min del av ansvaret – ved å inspirere og motivere dem til dette
              arbeidet. 





                

