 Jeg er veldig glad for at representanten og jeg åpenbart tenker likt når det gjelder
              nødvendigheten av å få i gang det bygget som nå er planlagt. Det vil jeg sette mye inn
              på at vi får til, og at vi får fulgt det opp på en god måte. 

Som jeg sa i mitt første svar, er det areal tilstrekkelig til at man i framtiden kan
              foreta eventuelle utvidelser. De studentene som vi venter i tiden som kommer, kan
              selvfølgelig studere mange andre steder enn ved Høgskolen i Bergen, men jeg deler
              representantens ønske om at Høgskolen i Bergen skal få flest mulig studenter, og vi
              legger til rette for det. Jeg vil vise til min dialog med Statsbygg, en dialog som
              selvfølgelig også inneholder diskusjoner omkring sikring av areal og planlegging av
              framtidige byggetrinn. 

