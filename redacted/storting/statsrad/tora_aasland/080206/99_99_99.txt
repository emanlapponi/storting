 Markedsprisen for eiendommen på Adamstuen
er vurdert til om lag 660 mill. kr. Det understrekes at dette anslaget er
usikkert. Det er foreløpig ikke tatt stilling til framtidig bruk
av eiendommen, dvs. om den skal selges eller ikke. Det kan foreligge gode
grunner til at staten ønsker å beholde eierskap til arealet
sentralt i Oslo for å kunne dekke mulige framtidige behov. I så
tilfelle har eiendommen høyere verdi for staten enn den anslåtte
markedsverdien tilsier. 

Forutsatt at eiendommen på Adamstuen
faktisk selges ved flytting av Veterinærhøgskolen og Veterinærinstituttet,
vil forskjellen i kostnader mellom de to alternativene reduseres. 

 Jeg vil bare understreke det jeg sa i mitt
svar, at her er det usikkerhet knyttet til både kostnadsanslagene
og til hva staten reelt kommer til å gjøre. Dette er det selvsagt
ikke tatt noen endelig beslutning om, og det vil være en viktig utfordring
for staten å gjøre dette på best mulig måte når
det gjelder både det å bruke salg av en eiendom som en del av
det totale regnestykket, og det å være opptatt av at vi får
en god kostnadsstyring på det prosjektet som foreligger. 

