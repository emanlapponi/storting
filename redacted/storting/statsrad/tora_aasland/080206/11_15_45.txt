 Vi har selvsagt lagt vekt på alle rapportene som har kommet inn
i denne saken, også Dovre-rapporten. Den har i seg en kostnadsberegning
som helt tydelig går i den retningen som Marit Nybakk sier, at det
er en mer kostbar sak å flytte veterinærmiljøene til
Ås. Men samtidig, skal man vektlegge de faglige underliggende rapportene
her, er det som sagt faglige argumenter for begge lokaliseringene. I en
helhetsvurdering har Regjeringen valgt å tenke langsiktig og framtidsrettet,
fordi man før eller senere ville få et problem med eksisterende
areal og plass, hvis man fortsatte å være i Oslo, på Adamstuen.

Regjeringen har foretatt en total, helhetlig avveining, hvor det
faglige har gått nettopp i den retningen jeg sa i mitt første
svar, med vekt på det biofaglige og det framtidsrettede, knyttet til
akvakultur og veterinærmedisin innenfor en biofaglig tenkning. 

Eirin Faldet hadde her
overtatt presidentplassen. 

