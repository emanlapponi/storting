 Det som er helt sikkert, og som jeg også har sagt tidligere, er
at her er det ennå ikke tatt noen beslutning om hvordan dette skal
skje, og på hvilken måte eiendommen på Adamstuen kommer
til å bli håndtert. 

Alternativet som Bøhler peker
på, får meg til å komme med enda en vurdering i dette
spørsmålet - han spør om vi ikke har vurdert det den
andre veien. Jeg konstaterer at vi er uenige om de opplysningene som er
lagt fram i stortingsproposisjonen. Jeg tror vi har vårt på
det tørre der, men likevel vil arealbegrensningen på Adamstuen,
hvis vi ser det i et langsiktig perspektiv, være atskillig større
enn de mulighetene det er for en fantastisk fin både samlokalisering
og bygningsmasse ved en lokalisering på Ås. Jeg vil legge stor
vekt på det framtidsrettede perspektivet. Her har man muligheter for
framtiden, både for veterinærmiljøene og for samorganiseringen
med Universitetet for miljø- og biovitenskap, og for få en
spennende ny faglig satsing. 





                

