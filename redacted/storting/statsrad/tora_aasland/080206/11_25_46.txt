 Behovet for nytt klinikkbygg ved Norges veterinærhøgskole har lenge vært prekært. Det har stått høyt på Regjeringens liste over prioriterte byggesaker. Slik det går fram av St.prp. nr. 30 for 2007-2008, vil det å realisere ny bygningsmasse på Ås ikke endre Regjeringens prioritering av nye bygg i universitets- og høyskolesektoren. 




Per i dag er det en godkjent kostnadsramme for de tre prioriterte prosjektene: nytt odontologibygg ved Universitetet i Bergen, bygg for sykepleierutdanningen ved Høgskolen i Oslo og samlokalisering av Høgskolen i Bergen. I St.prp. nr. 1 for 2007-2008 varsles det videre at siktemålet er å rehabilitere sentrumsbygningene ved Universitetet i Oslo. Disse prosjektene vil bli prioritert før nybygg på Ås. For øvrig arbeides det med en rekke andre prosjekter i sektoren, jf. St.prp. nr. 1 for 2007-2008. Jeg er opptatt av at det er god framdrift i arbeidet også med disse sakene. 




