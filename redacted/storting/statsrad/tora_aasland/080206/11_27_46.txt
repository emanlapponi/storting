 Jeg vil selvfølgelig følge nøye med i alle disse situasjonene hvor det er prekært behov for bygg, og nybygg spesielt. Min oppgave er å få fortgang i den byggekøen som jeg nevnte, også slik at Veterinærhøgskolen så raskt som mulig kan få løst sine problemer. Men her er vi nå inne i starten av en prosess, hvor det skal både være en integrering mellom Veterinærhøgskolen og Universitetet for miljø- og biovitenskap organisatorisk, samt en samlokalisering med Veterinærinstituttet, og samtidig planlegges bygg for dette. Det er ikke de aller første kullene dette vil berøre, men jeg vil likevel holde et våkent øye med utviklingen, slik at vi holder et press oppe i den byggeprosessen. Men den kommer altså etter de andre i køen, bare så det er presisert nok en gang. 




