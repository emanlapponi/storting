 Jeg kan selvsagt
avkrefte den siste påstanden som representanten Nybakk kommer med.
Det er ikke slik at man ikke har lyttet til det faglige, man har lyttet
til de faglige råd som er kommet, fra flere hold. Jeg vil også
understreke overfor representanten at vi har hatt meget grundige møter
med alle de relevante fagmiljøene som det her er snakk om, både
Veterniærinstituttet og Veterinærhøgskolen og de miljøene
som de er nødt til å samarbeide med, enten lokaliseringen er
det ene eller det andre stedet. 

Jeg vil fastholde at ut fra en helhetlig
vurdering, også når det gjelder fiskehelse/akvakultur, og når
det gjelder de spennende nye perspektivene i forhold til det veterinærfaglige
knyttet opp mot det biofaglige, er etter min mening den faglige begrunnelsen
for en samorganisering - ikke bare samlokalisering - med Universitetet for
miljø- og biovitenskap en god og framtidsrettet løsning for
det veterinærfaglige miljø. 





                

