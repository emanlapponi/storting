 Den framtidige
organiseringen av Norges veterinærhøgskole og lokalisering
av Veterinærhøgskolen og Veterinærinstituttet har vært
grundig utredet over flere år. 

Saken startet med et forslag
i Stortinget om å gjøre tidligere Norges landbrukshøgskole
om til et grønt universitet, der også en sammenslåing
av Landbrukshøgskolen og Veterinærhøgskolen skulle vurderes.
Regjeringen satte ned et utvalg, ledet av professor Kaare Norum, som enstemmig
gikk inn for en organisatorisk sammenslåing, men der mindretallet
gikk imot at de veterinærfaglige miljøene skulle flyttes. 

På oppdrag fra det daværende Utdannings- og forskningsdepartementet
satte Norges forskningsråd ned et internasjonalt forskerpanel for
å vurdere framtidig organisering av Veterinærhøgskolen.
Flertallet gikk inn for å slå sammen Norges veterinærhøgskole
med Universitetet i Oslo. Panelet sa likevel at det ikke forelå en
entydig faglig løsning, men at det måtte foretas et valg ut
fra om Norge ville vektlegge det biofaglige eller det biomedisinske området.
Det første pekte mot Ås, det andre mot en samorganisering med
Universitetet i Oslo. 

I den faglige begrunnelsen for å velge
flytting til Ås har Regjeringen valgt å samle fagmiljøene
for derved å prioritere nasjonale utfordringer knyttet til mattrygghet
og dyre- og akvamedisin. En sammenslåing med Universitetet for miljø-
og biovitenskap på Ås vil kunne sikre en helhetsbetraktning
av mattrygghet fra produsent til forbruker. Her vil grunnforskningsmiljøene
samles med anvendt forskning, ettersom deler av NOFIMA og deler av Bioforsk
er lokalisert til Ås. 

Norges forskningsråd har gjennom
hele prosessen vært tydelig på at Veterinærhøgskolen
og Veterinærinstituttet bør flyttes til Ås. Norges forskningsråd
mener at en samling av de biovitenskapelige landbruks- og veterinærfaglige
miljøene vil gi større og mer robuste vitenskapelige miljøer
som også åpner for tverrfaglighet. Det gir økte muligheter
for å styrke økologisk produksjon, bioteknologi og innovasjon.

Regjeringen mener at en sammenslåing av Veterinærhøgskolen
og Universitetet for miljø- og biovitenskap og en flytting av Veterinærhøgskolen
og Veterinærinstituttet til Ås vil bidra til å styrke
utdanningsinstitusjonene og samle de mest relevante fagmiljøer innen
de nasjonalt prioriterte forskningsområdene mat, helse og miljø.
Når det gjelder mattrygghet og beredskap, har Mattilsynet uttalt at
det innenfor de avstandene vi her snakker om, ikke er noe problem at Veterinærinstituttet
flytter til Ås. 

Som det framgår, er faglige tilrådinger
i denne saken ikke entydige. Når Regjeringen likevel har valgt å
gå inn for å samle de veterinærfaglige miljøene
med Universitetet for miljø- og biovitenskap på Ås, har
den bl.a. fulgt råd fra Norges forskningsråd, som er vår
viktigste rådgiver i forskningspolitiske spørsmål. 

I valget mellom det biofaglige og det biomedisinske som faglig hovedvektlegging
har Regjeringen ut fra en samlet vurdering dermed valgt det biofaglige,
med vekt på bioproduksjon og matvitenskap, inkludert akvakultur. Jeg
er overbevist om at dette - også i forholdet til veterinærfaglige
miljøer - er framtidsrettet. 

