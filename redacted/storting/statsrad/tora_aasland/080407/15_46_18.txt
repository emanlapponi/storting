 Jeg kjenner meg ikke helt igjen i det bildet representanten Gundersen tegner. Etter nå temmelig nøyaktig seks måneder i statsrådsstolen har jeg vært med på ganske mange møter, også fellesmøter med samtlige styrer for våre universiteter og høyskoler, hvor det nettopp har vært «best practice» - det å lære av hverandre - som har vært viktige tema, og hvor man har tatt opp de utfordringene som styrene står overfor i sin rolle som ansvarshavende i forhold til institusjonene. 




Jeg sa at vi har satt i gang en del tiltak. Jeg kan nevne noen av dem som er gjennomført etter NOKUTs evaluering av allmennutdanningen, og som er spesielt rettet mot denne. Man har innvilget to forsøk med lærerutdanning som startet sist høst. Det ene er ved Høgskolen i Telemark, som har en allmennlærerutdanning hvor det legges mer vekt på praksis, og hvor studentene følger en skole i et helt år samtidig som de gjennomfører studier i fag. Vi har også Høgskolen i Vestfold, som prøver ut en ungdomsskolelærerutdanning. Vi har også tiltak i forhold til Forskningsrådet og med hjelp derfra program for praksisrettet FoU for barnehager, grunnopplæring og lærerutdanning. Der har man etablert et forskningsprogram med en samlet bevilgningsramme på 154 mill. kr. Målet for dette programmet er å bidra til kunnskapsutvikling som styrker barnehage, grunnopplæring og lærerutdanning. Det vil fremme FoU-arbeidet i lærerutdanningen, bedre sammenhengen mellom yrkesutdanning og yrkesutøving og bidra til at forskningsbasert kunnskap tas i bruk. 




Vi har et samspill med Utdanningsdirektoratet hvor man utvikler gode modeller for å styrke samarbeidet mellom universitets- og høgskolesektor og skole- og barnehageeier. Det er et treårig prosjekt, hvor man tildelte 6 mill. kr i 2007 og 2008. Man har også kartlegging av praksisopplæring i lærerutdanningene. Det er en rapport som Rambøll har utarbeidet, som ble levert høsten 2007, og som hjelper oss i den helhetlige vurderingen. Likedan er det på gang utvikling av gode samarbeidsmodeller for praksisopplæring som er ledet av NTNU i Trondheim og Universitetet i Agder, som fikk 3 mill. kr i 2008 til et treårig prosjekt. 




Dette er bare eksempler på de tiltakene som vi nå fortløpende prøver å sette i verk slik at vi hele tiden vil få tilbakemeldinger og evalueringer også fra disse - for å være best mulig skodd til å ta de nødvendige korrigeringene og eventuelt justeringene som må til i forhold til en helhetlig vurdering av lærerutdanningen. 




