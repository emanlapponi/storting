 Det er kommet veldig mange interessante innspill i debatten. La meg bare gi noen korte kommentarer. 




I forbindelse med de undersøkelser som har vært gjort, og at det er mulig at dårlig økonomi og vanskelige forhold i den sammenheng kan påvirke sannsynligheten for dårligere psykisk helse, vil jeg si at innsatsen fra Kunnskapsdepartementets side vel så mye er å forebygge som sammen med Helse- og omsorgsdepartementet å reparere skadene. Begge deler er viktig. 




Jeg har lyst til å nevne at vi i vår satsing på studentboligbygging har vært med på - forhåpentligvis - noe slik forebygging. Her er det en lavere husleie enn det er på det private markedet, og det generelle velferdsarbeidet som skjer gjennom studentsamskipnadene, og som gir noen billigere tjenester, er forhåpentligvis også med på å forebygge dersom det er dårlig økonomi som er et utgangspunkt. Men jeg tar gjerne utfordringen om å fortsette kontakten med helse- og omsorgsministeren. Alle læresteder er viktige her, enten de er små eller store, og det er viktig å følge opp i en helhetlig sammenheng fra storsamfunnets side. Det skal ikke bare være et sektoransvar, men også et helhetlig ansvar. Jeg tar også med meg Dagrun Eriksens forslag om eventuelt spesielle prosjekter, uten at jeg kan love noe spesielt om det, men det er en interessant tanke som jeg godt kunne tenke meg å drøfte med helse- og omsorgsministeren.




En liten kommentar til slutt om hvor viktig det er å begynne tidlig. Jeg ble inspirert til det av representanten Gåsvatn som snakket om å begynne tidlig med oppfølging i skolen. Jeg tror han kanskje har misforstått litt, muligens med vilje, når det gjelder hva enhetsskolen egentlig er. Etter min mening er enhetsskolen ikke at alle skal bli helt like, men at alle skal ha like muligheter. Jeg kan ikke nok understreke også det han var inne på, at oppfølging så tidlig som mulig i skolen er usedvanlig viktig. Da tenker jeg på muligheten både til særskilt oppfølging av den enkelte elev i grunnskole, og for så vidt også i barnehage og videregående skole, og også i studentsammenheng, som vi forhåpentligvis har fått til noe bedre gjennom Kvalitetsreformen. Det å bli sett og det å bli fulgt opp så tidlig som mulig - vi kaller det tidlig innsats, og mener at det er viktig - er forhåpentligvis også en viktig del av forebyggingen når det gjelder psykisk helse. Men jeg tar med meg interessante innspill og vurderinger i den videre dialogen jeg har både med studentsamskipnadene, studentorganisasjonene og med helse- og omsorgsministeren.




