 All honnør til representanten Dagrun Eriksen for hennes engasjement i forhold til studenters velferd og psykiske helse spesielt. Det er et meget viktig tema. Jeg er svært glad for at hun som politiker engasjerer seg i det. Dette er i hovedsak et spørsmål for helsestatsråden, men det er klart at studenters situasjon er mitt ansvar. 




Jeg vil svare på denne måten: De regionale helseforetakene skal sørge for at personer med fast bopel eller oppholdssted innen helseregionen tilbys spesialisthelsetjeneste i og utenfor institusjon. Det står bl.a. i lov om spesialisthelsetjenesten. Tilsvarende skal kommunene sørge for nødvendig helsetjeneste for alle som bor eller midlertidig oppholder seg i kommunen, jf. lov om helsetjenesten i kommunene. Dette er de bærende prinsipper i organisasjonen av helsetjenester i Norge, og gjelder for studenter som for alle andre. 




Ved universitetene i Oslo, Bergen og Trondheim er det bygd opp særskilte studenthelsetjenester i regi av studentsamskipnadene, i tillegg til tilbudene fra de regionale helseforetakene. Disse finansieres ved øremerkede midler som er lagt inn i basistilskuddet til de regionale helseforetakene, samt ved takster. Fordelingen av tilskuddet til studentsamskipnadene gjenspeiler prioriteringene av tjenesten hos den enkelte samskipnad da tilbudet ble bygd opp. 




Tilskuddene til de tre studentsamskipnadene er en ordning som delfinansierer en velfungerende tjeneste, med spesialkompetanse på studenter og deres psykiske helse. På denne bakgrunn har derfor Helse- og omsorgsdepartementet i oppdragsdokumentet sitt til Helse Vest stilt krav om at tilskuddet til Studentsamskipnaden i Bergen økes med 1 mill. kr i 2008. Dette er bare ment som et eksempel på hvordan det skjer. 




I årets statsbudsjett for Helse- og omsorgsdepartementet foreslås det at det etableres en gruppe med representanter fra de regionale helseforetakene, studentsamskipnadene, studentorganisasjonene, Kommunenes Sentralforbund, Kunnskapsdepartementet og Helse- og omsorgsdepartementet. Gruppen skal vurdere hvordan man kan samarbeide bedre om å gi et godt tilbud til studentpopulasjonen når det gjelder både psykisk helsearbeid og psykisk helsevern, som er en del av spesialisthelsetjenesten. Regionale helseforetak skal sørge for ansvar, og kommunenes ansvar for primærhelsetjenesten legges til grunn. Arbeidet er forankret i Helse- og omsorgsdepartementet. Gruppen er allerede i gang med sitt arbeid, og arbeidet vil ferdigstilles innen 1. juni 2008, altså i år. 




Det er også andre tiltak for unge og studenter med psykiske lidelser og problemer. Gjennom Opptrappingsplanen for psykisk helse 1998-2008 er det utarbeidet en Nasjonal strategiplan for arbeid og psykisk helse 2007-2012. Et av tiltakene i strategien er prosjektet «Studier med støtte», som er startet opp i Bergen. «Studier med støtte» er et tilbud til studenter og andre med studiekompetanse som har psykiske lidelser eller problemer. Det er et samarbeid mellom arbeids- og velferdsforvaltningen, altså NAV, Senter for arbeidslivsforberedelse og Studentsamskipnaden i Bergen. Studieprogrammet består av et forberedelsesprogram som skal klargjøre studentene til å gjennomføre høyere utdanning og til å gjøre riktige studievalg, og et støtteprogram som skal følge opp den enkelte student ut fra dennes behov. Det gis også tilbud om bistand i overgangen mellom studier og arbeid. «Studier med støtte» fokuserer ikke på behandling, men på studentenes ressurser. Prosjektet finansieres med midler fra Opptrappingsplanen for psykisk helse og skal utvides til å gjelde alle de store studiestedene i Norge. 




Når det gjelder spørsmålet om jeg vil se nærmere på studentenes psykiske helse og modellen for tildeling av midler til psykososialt arbeid blant studenter, legger jeg til grunn at representanten Dagrun Eriksen her mener fordelingen av tilskudd til studentvelferd som går fra mitt departement. 




I den nye loven om studentsamskipnader, som trer i kraft 1. august 2008, som Stortinget nylig har behandlet, har man videreført studentsamskipnadens autonome rolle. Til grunn for fordelingen av midlene ligger det samme prinsippet om at det er studentdemokratiet på det enkelte studiestedet som ved å være representert i styret til studentsamskipnaden skal være med på å bestemme hvilke velferdstilbud man ønsker på hvert studiested. Midler gitt til studentvelferd er ikke øremerket spesielle tilbud i dag. Disse midlene skal legge grunnlaget for generell studentvelferd. De skal supplere det generelle velferdstilbudet ellers i samfunnet og være en integrert del av det helhetlige læringsmiljøet ved utdanningsinstitusjonen. Studentsamskipnadene kan rent teoretisk, hvis de ønsker det, bruke hele tilskuddet til tiltak for psykisk helse. Derfor mener jeg at det er viktig at argumenter om dette kommer opp, slik at bevisstheten om at dette er et problem, er til stede. 




Når det gjelder disponering av midler fra semesteravgiften, vil jeg igjen referere til studentsamskipnadens selvbestemmelsesrett. Det er lagt til studentene å bestemme hva de trenger. Det er Kunnskapsdepartementet som godkjenner økningen av semesteravgiften. I søknadene til departementet har det ikke kommet klart fram at man har ønsket å øke semesteravgiften i den senere tid fordi man ville bruke mer på tiltak rettet mot psykisk helse. Slike signaler har vi ikke fått direkte. 




Rammevilkårene for å studere, både på det strukturelle, organisatoriske og individuelle nivå, er viktige faktorer for å få til et godt læringsmiljø. Jeg er enig i at det er et viktig tema som er tatt opp her. 




I Statistisk sentralbyrås levekårsundersøkelse over studenters levekår 2005 kom det fram at studenter hadde en dårligere psykisk helse enn befolkningen for øvrig. Samtidig kom man også fram til at for å kunne si noe sikkert om hvorfor studenter oftere enn andre har nedsatt psykisk helse, ville det være nødvendig med en mer omfattende analyse enn det som ble utført i rapporten.




I lys av det øvrige arbeidet på området vil jeg vurdere om det er behov for en ny undersøkelse når det gjelder studenters psykiske helse. Man ser jo her at det har kommet mange interessante og nyttige innspill til en slik vurdering. 




