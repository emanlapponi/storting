 Jeg er glad for å kunne si at statsråden kan avklare dette, og også at det blir
              høyere bevilgninger til universitetene i 2010. Budsjettforslaget for programkategori
              07.60, som dette handler om, utgjør 24,5 milliarder kr. Dette er en nominell vekst på
              931 mill. kr fra årets budsjett til 2010-budsjettet og tilsvarer en reell økning på
              178 mill. kr. Jeg vil derfor understreke at det ikke foreligger noen kutt i
              bevilgningen til universitetene. 

Det medieoppslaget som representanten refererer til, gjelder en feil i orienteringen
              til universiteter og høyskoler, det vi kaller «den blå boka», om den institusjonsvise
              fordelingen av midler i budsjettet for 2010. Der var det trukket ut 121 mill. kr for
              mye i fordelingen av bevilgningen til universitetene. Det innebar at tabellen over
              budsjettforslag for 2010 pr. institusjon viste feil beløp for universitetene, men ikke
              for de andre institusjonene. 

Men den samlede rammen på kapitlet var riktig. Feilen er rettet opp i revidert utgave
              av orienteringen om forslag til statsbudsjett i 2010 for universiteter og høyskoler
              som nå er sendt til institusjonene, og som Stortinget også har fått. Opprettingen
              innebærer at samlet 121 mill. kr er lagt tilbake i fordelingen pr. universitet, og
              innebærer dermed ingen endring for de øvrige institusjonene. 

