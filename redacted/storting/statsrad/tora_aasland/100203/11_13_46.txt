 Jeg er svært enig med representanten Solvik-Olsen i at rekruttering til realfaglige og teknologiske studier er meget viktig. Realfaglig og teknologisk kompetanse gir jo grunnlag for mye verdiskaping og velferd. Og betydningen av slik kompetanse er økende. Derfor kommer jeg nå, sammen med kunnskapsministeren, om kort tid til å lansere en ny realfagsstrategi som etterfølger to tidligere strategier. Gjennom denne nye satsingen viser vi at det skal satses på hele utdanningsløpet, fra barnehage til høyere utdanning, forskning og arbeidsliv. Denne strategien er utviklet i samarbeid med alle de viktige aktørene blant arbeidslivets organisasjoner, næringsliv, forskning og utdanning. Den viser dermed at vi står samlet om et felles mål, nemlig å få flere interessert i realfag.


Denne strategien blir en systemrettet satsing. Realfagene styrkes i lærerutdanningene og er mer synlige i satsingene for kompetanseutvikling. Men kanskje det viktigste vi gjør gjennom denne strategien, er å formidle hvor viktig MNT, altså matematikk-, naturfag- og teknologiutdanningene, er for å møte de store utfordringene vi står overfor – i tillegg til petroleumsaktiviteten – f.eks. når det gjelder klimautfordringene.


I grunnopplæringen er geofag opprettet som et programfag i studiespesialiserende utdanningsprogram. Faget vil ha betydning for kjennskap til berggrunn og muligheter til å utnytte naturressurser. Programfaget teknologi og forskningslære skal gi grunnleggende innsikt i de teknologiske utfordringer som aktualiseres gjennom petroleumsindustrien.


For høyere utdanning er det i strategien bl.a. formulert en målsetting om 15 pst. økning i uteksaminerte kandidater fra høyere utdanning innen realfag og teknologi. Mange tiltak skal iverksettes for å nå det målet, bl.a. et mattetreningsprosjekt ved navn ENTER og styrking av didaktikken i utdanningene.


Ingeniørutdanningen i Norge ble i 2008 evaluert, og som oppfølging av det arbeidet har departementet nå nedsatt et utvalg for å revidere rammeplanen for norsk ingeniørutdanning. Dette er for å gi kandidatene en enda mer relevant utdanning i forhold til arbeidslivets behov for kompetanse.


Samarbeid mellom høyere utdanning og arbeidslivet er et av hovedpunktene i St.meld. nr. 44 for 2008–2009, Utdanningslinja, som nå ligger til behandling i Stortinget. Her er det mange muligheter som ennå ikke er utnyttet. Jeg vil presisere at i den stortingsmeldingen er også videregående utdanning omtalt, så der er større deler av utdanningsløpet enn bare høyere utdanning.


Jeg vil også framheve viktigheten av forskning i denne sammenhengen. Det er i forskningspolitikken særskilt satset på å bygge solide kunnskapsmiljøer innenfor utvalgte områder. Og her satser vi videre for ytterligere å øke kvaliteten på forskningen. Jeg vil også nevne at vi har fått til en mekanisme gjennom forskningsfondet, som sikrer en årlig sum til utstyr – altså vitenskapelig infrastruktur. Det er jo også ting som er med på å gjøre de teknologiske miljøene attraktive, også for nyrekruttering.


