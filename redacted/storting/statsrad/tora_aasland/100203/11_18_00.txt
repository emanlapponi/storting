 Det er selvfølgelig grenser for hvor temarettet, eller fagrettet, man kan være i realfagsatsingen, ikke minst på videregående skole. Det viktigste å motivere til der, er matematikk og naturfag, altså realfagene. Og det jeg nevnte om geologi, er jo spesielt interessant innenfor petroleumsnæringen. Jeg er helt enig i at vi må utdanne folk til olje- og gassnæringen, men også til en omstilt olje- og gassnæring, som tar inn over seg at vi har noen miljøutfordringer. Det krever også en annen type innsikt i det rent teknologiske.


Men det grunnleggende – det er jeg helt enig med representanten i – er å kunne legge til rette for god veiledning av de unge. Det gjør vi nå også i videregående, og med en god oppfølging i f.eks. høyere utdanning når det gjelder ikke bare å få dem til å satse på å studere realfag, men også i kontakt med arbeidsliv og samfunnsliv rundt, for det er en viktig oppgave for våre utdanningsinstitusjoner at de er i kontakt med omverdenen rundt seg.


