 Det er et faktum at antallet studenter har økt betydelig de siste tiårene. Det er et like ubestridt faktum at vi ønsker at det skal være slik. Vi ønsker også at folk skal ta høyere utdanning i framtiden. Derfor er det viktig at vi erkjenner at studentpopulasjonen er en sammensatt gruppe, og at vi også erkjenner, som ganske riktig ble nevnt, at gjennomsnittsalderen på studenten nå er atskillig høyere enn den var tidligere. Vi vet også at mange studenter har familie og er i andre situasjoner enn en singel ungdom. 




Det som er viktig for meg i tenkingen omkring ordninger for studentene, er å ta hensyn til disse demografiske utviklingstrekkene, men også å ta inn over meg – og resten av Regjeringen – at vi har en utfordring når det gjelder f.eks. utbredelsen av psykiske lidelser generelt i befolkningen, blant ungdom spesielt, men også blant studenter. Undersøkelser har vist at mange studenter sliter på dette området. Dette bakgrunnsteppet får meg til å si at det er noen ting vi spesielt må følge opp. Som interpellanten og andre som har hatt innlegg her, har understreket, må vi få til en bedre samordning av ytelsene gjennom folketrygden og ytelser som gis gjennom Lånekassen, f.eks. sykestipendet. Det er det ene. Her kreves det at man klarer å samarbeide på tvers av fagdepartement, på tvers av ulike grenser, men det er en viktig og nødvendig utfordring for enhver myndighet. 




Det andre er kanskje en spesiell vurdering av de litt strenge vilkårene som det må være i et system som skal legge til rette for generelle ordninger, som Lånekassen gjør. Jeg tenker spesielt på vilkåret om å være helt studieufør, og at man ikke kan se noen mulig fleksibilitet i at det er mange som er delvis studieføre. Der har det med psykiske lidelser vært en viktig øyeåpner for mange, for det er en lidelse som nettopp kan føre til at man kan gjøre noe, men kanskje ikke makter alt i det tempoet og omfanget som er forutsatt. Så disse forholdene vil jeg følge nøye. Som jeg sa i mitt innlegg: Vi er i ferd med å arbeide med dette, også i forbindelse med forberedelsen av statsbudsjettet for 2010. 




