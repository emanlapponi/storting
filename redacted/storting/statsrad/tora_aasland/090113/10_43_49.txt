 Representanten Dagrun Eriksen tar opp sentrale spørsmål i sin interpellasjon. Jeg er takknemlig for hennes engasjement for studentenes velferd. 




Spørsmålene blir ikke mindre sentrale ved at problemene som det vises til, berører ordninger i to departement – sykestipendordningen i mitt departement, Kunnskapsdepartementet, og ordningen med rehabiliteringspenger i Arbeids- og inkluderingsdepartementet. Jeg har derfor hatt kontakt med arbeids- og inkluderingsministeren om denne saken. 




Ett av hovedformålene med utdanningsstøtteordningen gjennom Lånekassen er å legge til rette for like muligheter til utdanning, uavhengig av funksjonsdyktighet og sosiale forhold. Ordningen inneholder flere tiltak for å legge til rette for at bl.a. studenter som blir syke, skal kunne gjennomføre utdanningen. Det kan gis støtte utover det maksimale antall år som gjelder generelt, og studenter som blir forsinket i utdanningen på grunn av sykdom, kan få forlenget perioden med støtte til forsinkelse utover den generelle grensen på ett år. Studenter som har vært syke, kan også få utvidet rett til omgjøring av lån til utdanningsstipend for semestre der de har fått sykestipend. 




Sykestipendordningen gjennom Lånekassen gir rett til omgjøring av lån til stipend dersom den utdanningssøkende blir syk i utdanningsperioden. Det er en del vilkår knyttet til ordningen, bl.a. er det et krav om at studenten må være fullstendig studieufør i sykdomsperioden, slik representanten Eriksen framholder. Det er videre et krav at studenten ikke mottar ytelser fra folketrygden. 




Begrunnelsen for å ha en ordning med sykestipend i studiefinansieringen er å hindre akkumulering av gjeld for personer som blir syke underveis i utdanningen, og som av den grunn ikke klarer å opprettholde vanlig studieprogresjon. Sykdommen kan gjøre at studenten blir forsinket i utdanningen, og stipendet skal kompensere for det økte opptaket av lån dette medfører. 




Kravet om at studenten skal være helt studieufør i sykdomsperioden for å få sykestipend, har skapt oppmerksomhet også i media. Det har blitt pekt på at studenter som ikke klarer full studieprogresjon i perioder på grunn av sykdom, men som likevel produserer et visst antall studiepoeng i perioden, får økonomisk usikkerhet og problemer med større gjeldsbyrde på grunn av forsinkelse. Det har blitt vist til at dette f.eks. kan gjelde psykisk syke studenter som ikke klarer full studieprogresjon, og som er delvis sykmeldt. 




Studenter med psykiske lidelser vil i en del tilfeller være i stand til å møte opp til forelesninger og å levere skriftlige arbeider, men uten å være i stand til å få dokumentert dette i form av studiepoeng. Videre er det ofte problematisk for studenter med psykiske lidelser å få dokumentasjon på den faktiske sykdomsperioden, fordi det f.eks. ikke kan angis et spesifikt tidspunkt for når lidelsen ble slik at studenten ikke lenger kunne studere, eller fordi studenten søker hjelp i etterkant av perioden med sykdom. 




Det finnes i dag ingen kompensasjonsordning i Lånekassen som gjør at studenter som er delvis studieuføre, ikke får mer gjeld enn andre ved endt utdanning. Det er sannsynlig at det finnes en gruppe studenter som på grunn av delvis sykdom sliter med å opprettholde tilstrekkelig studieprogresjon, og som på grunn av dette pådrar seg en større gjeldsbyrde. Ifølge Lånekassen tilpasser en del av disse studentene seg regelverket ved å redusere studiebelastningen, dvs. at de går over til deltidsutdanning. På den måten unngår de forsinkelse og sikrer fortsatt støttetildeling fra Lånekassen. På den annen side blir den månedlige støttetildelingen da tilsvarende redusert, og disse studentene må finansiere den delen av livsoppholdet som ikke dekkes av Lånekassen, på annen måte, i noen tilfeller med ytelser fra folketrygden. 




Utdanningsstøtten er en del av rammeverket som skal bidra til at utdanning skal kunne skje uavhengig av f.eks. funksjonsevne. Jeg ser at det kan være grunn til å se nærmere på hvordan gruppen av dem som er delvis studieuføre, uten samtidig å falle inn under trygdeordningene, blir ivaretatt i dagens sykestipendordning. Gruppen psykisk syke studenter vil sannsynligvis være representert blant disse. I en tidligere interpellasjon fra representanten Dagrun Eriksen i april i fjor om psykisk helse blant studenter ble velferdstiltak som gode helsetilbud gjennom studentsamskipnadene trukket fram som viktige forebyggende tiltak, noe representanten også selv var inne på. Utdanningsstøtteordningen må i den sammenheng ses som det økonomiske sikkerhetsnettet som gjør det mulig å fullføre utdanningen når sykdom får konsekvenser for studieprogresjonen. Det kan også ha en viss betydning når man starter på utdanning, å vite at det finnes ordninger i Lånekassen som vil lette muligheten for å fullføre utdanningen selv med sykdom underveis. Jeg er helt enig med representanten Dagrun Eriksen i at god informasjon må være avgjørende for studenter i slike situasjoner. Det bør vi alle kunne bidra til at samskipnadene har et opplegg for. 




Rehabiliteringspenger kan ytes til personer som har vært sammenhengende minst 50 pst. arbeidsuføre i minst 52 uker. Det er et vilkår at det pågår aktiv behandling med utsikt til å bedre arbeidsevnen. Fra 2002 ble det innført en særordning for unge studenter med alvorlig sykdom slik at rehabiliteringspenger kan gis umiddelbart etter at perioden med sykestipend utløper. Ordningen gjelder for unge med alvorlig sykdom, f.eks. kreft eller psykiske lidelser. Bakgrunnen for at aldersgrensen for denne unntaksbestemmelsen ble satt til 26 år, er at de fleste da vil ha kunnet fullføre en vanlig utdanning. Det ble dessuten ansett som hensiktsmessig med samme aldersgrense som gjelder ellers i folketrygden for særskilte ytelser til unge uføre. 




Med innføringen av arbeidsavklaringspenger, som skal erstatte ytelsene rehabiliteringspenger, attføringspenger og tidsbegrenset uførestønad, blir samspillet mellom utdanningsstøtteordningen og folketrygden bedret for studenter som blir syke i løpet av utdanningen. 




Dagens hovedregel om venteperiode på ett år for å få rehabiliteringspenger foreslås ikke videreført. For studenter som ikke har rett til sykepenger, eller bare rett til lave sykepenger, blir ventetiden derfor betydelig redusert regnet fra det tidspunktet studenten ikke lenger har rettigheter gjennom Lånekassens sykestipendordning. Denne omleggingen vil føre til at også studenter med mindre alvorlig sykdom enn f.eks. kreft eller psykiske lidelser får rett til midlertidige ytelser til livsopphold gjennom folketrygden uten unødig opphold. Det er videre presisert at arbeidsavklaringspenger kan gis til studenter som har behov for aktiv behandling for å kunne gjenoppta studiene. Det vil i denne sammenheng av Arbeids- og velferdsetaten bli foretatt en vurdering om videreføring av den utdanningen studenten har begynt på, avbrutt på grunn av sykdom, kan regnes som et tiltak som er nødvendig og hensiktsmessig for at søker skal oppnå målet om arbeid. 




Når det reises kritikk mot de sosiale ordningene gjennom Lånekassen, er det som regel manglende fleksibilitet og skjønnsanvendelse i enkeltsaker det blir pekt på, noe vi også har hørt i denne interpellasjonen. Det kommer ofte av at regelverket ikke åpner for skjønn. Hensynet til et forutsigbart og enkelt regelverk som skal forvaltes effektivt, likt og rettferdig i en masseforvaltning som det Lånekassen driver, gjør det problematisk å ha en høyere grad av skjønnsanvendelse. Regelverket må innrettes slik at det blir en rimelig balanse mellom generelle ordninger for mange og spesielle ordninger for de få. 




Kunnskapsdepartementet følger med på hvordan sykestipendordningen og andre sosiale ordninger innenfor regelverket for studiefinansiering fungerer i praksis og i samspill med annet regelverk. Jeg vil derfor vurdere behovet for justeringer i regelverket for å ivareta denne balansen mellom krav til studieprogresjon og de forskjellige behov for tilrettelegging som bør finnes for at en sammensatt studentgruppe skal kunne gjennomføre studiene sine på like vilkår. Vi er i ferd med å gjøre slike vurderinger nå i forberedelsen til arbeidet med 2010-budsjettet. 




