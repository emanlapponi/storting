 La meg først understreke at jeg er
godt kjent med at en rekke byggeprosjekter i universitets- og høyskolesektoren
venter på å bli realisert. Jeg kan særlig nevne nytt bygg
for odontologiutdanningen ved Universitetet i Bergen, nybygg for sykepleierutdanningen
i Oslo samt samlokaliseringsprosjektet ved Høgskolen i Bergen. Alle
tre prosjektene er høyt prioritert. 

Hensiktsmessige og funksjonelle
bygg er en viktig målsetting innen universitets- og høyskolesektoren.
Dette vil jeg gjøre alt jeg kan for å oppfylle. Nybygg på
Kronstad vil samlokalisere høyskolen på ett campusområde
og gi nye og formålstjenlige lokaler for virksomheten. 

Samtidig
er byggeprosjektet for Høgskolen i Bergen et av de største
prosjektene i universitets- og høyskolesektoren, med en kostnadsramme
på vel 1,8 milliarder kr i prisnivå 1. juli 2009.  

Regjeringen
har ikke funnet rom for startbevilgning til nye byggeprosjekter i statsbudsjettet
for 2008. Selv om det er tegn til at presset i byggemarkedet er i ferd med
å avta noe, er det fortsatt grunn til å vurdere prosjekter i
denne størrelsesorden med hensyn til et opphetet byggemarked og økonomiske
konjunkturer. 

Jeg ønsker å understreke at nybygg for
Høgskolen i Bergen er blant de høyest prioriterte byggeprosjektene
i universitets- og høyskolesektoren. Samtidig vil jeg framheve at
det er Stortinget som vedtar startbevilgning til nye bygg. Bevilgninger
til igangsetting av nye investeringsprosjekter må også ses i
sammenheng med den samlede budsjettsituasjonen for hvert år, noe som
har konsekvenser for framdriften for de respektive prosjektene. Jeg kan
derfor ikke på vegne av Regjeringen bekrefte byggestart i år
for dette prosjektet, men jeg kan bekrefte at det står på min
prioriteringsliste over de tre viktigste og høyest prioriterte byggene.

 Jeg kan forsikre om at jeg har meget
god dialog og kontakt med ledelsen ved Høgskolen i Bergen og er godt
informert om både skuffelsen og deres syn på saken. Jeg har - og
trenger - løpende informasjon fra dem. 

Når det gjelder
vår prioriteringsliste, er det en synliggjøring av de tre viktigste
prosjektene. Det betyr ikke at lista ikke er lengre enn disse tre. Jeg vil
kjempe for at når det til enhver tid er en mulighet, en åpning
i storting og regjering for å få realisert et bygg, skal vi
forsøke å få fram så mye som mulig. For det er
et stort behov, jeg er helt enig med representanten i det, men vi er avhengig
av å få nettopp det klarsignal vi trenger, for å få
disse prosjektene i gang. Så jeg skal love at jeg kommer til å
følge Høgskolen i Bergen meget tett, og jeg er fullstendig
klar over den situasjon høyskolen er i. 

Situasjonen er den
samme når det gjelder en del andre bygg, men vi er veldig tydelige
på at Bergen har prioritet i de sakene vi har på topp. 





                

