 Som ledd i oppgave- og funksjonsfordelingen mellom
Sosialdepartementet og Sosial- og helsedirektoratet er departementets
tilskuddsforvaltning lagt til det nyopprettede direktoratet. Det
betyr at de fleste tilskuddsordninger departementet disponerer,
tildeles Sosial- og helsedirektoratet for oppfølging og
videre tildeling. Dette gjelder også for tilskudd
til frivillige organisasjoner og stiftelser som representerer svaktstilte
grupper.

I tildelingsbrev til Sosial- og helsedirektoratet
for 2002 fra Helsedepartementet er det pekt på at departementene
i sin tilskuddsforvaltning har tildelt midler til flerårige
prosjekter. Sosial- og helsedirektoratet er bedt om å ta
hensyn til dette ved behandlingen av søknader om midler
for 2002. Sosialkomiteens merknader til budsjettet for 2002 vil også selvfølgelig
bli tatt hensyn til ved behandling av søknader.

Sosial- og helsedirektoratet ble opprettet
1. januar 2002. Det har tatt noe tid å få saksbehandlingssystemer og
regelverk for tilskudd på plass. Jeg har fått
opplyst at direktoratet nå er i ferd med å rydde
opp i dette. For 2003 forutsettes at søknader vil bli behandlet
raskere.

Til slutt vil jeg opplyse
om at Stiftelsen Landsforeningen Rettferd for Taperne ble tildelt
forskudd fra Sosial- og helsedirektoratet for 2002, nettopp
for å sikre kontinuitet i driften.

 Hovedspørsmålet går
på prinsippene og på bedring av dagens
praksis. Etter de opplysinger jeg har fått, er
direktoratet i ferd med å rydde opp i dette, og for 2003
forutsettes søknadene å bli behandlet raskere.

Jeg skal ikke utelukke at man kan
gjøre forbedringer knyttet
til at organisasjonene kan søke tidligere. Men
så vidt jeg har forstått, er problemene knyttet
til omorganiseringen. Man rydder nå opp, og i 2003 skal
det bli bedre.

Jeg har den samme forståelse for den
frustrasjon som spørreren gir uttrykk
for i forhold til organisasjonene; dette må bli bedre.

