 Det er ingen tvil om at representanten Alvheim
har rett i at dette er en fryktelig vanskelig
situasjon å komme i for en alenemor med et alvorlig
sykt barn.

Regelverk og administrative rutiner skal ikke
stå i veien for å finne gode
og ikke minst praktiske løsninger når
livskriser inntrer. Her har de involverte etatene en klar veiledningsplikt,
og det må til koordinering
og samarbeid slik at mennesker slipper å måtte
fly fra dør til dør uten at noen instanser
tar ansvar. Vi ser ofte eksempler på at
det er et sterkt behov for å få til en bedre
samordning av trygdeetaten, Aetat og sosialtjenesten.
Altfor mange må gå i denne skytteltrafikken, fra
dør til dør, for å få hjelp
til å løse sine problemer.

Vi kan imidlertid ikke vente med å løse
konkrete saker til den aktuelle reformen er på plass. Departementet har
derfor allerede sørget for å ta kontakt med det
lokale trygdekontoret og sosialtjenesten i bydelen. Etter
det jeg erfarer, vil man i de involverte etater gå gjennom
saken på nytt og se hvilke muligheter som foreligger. Jeg
er opptatt av at det blir en slik dialog mellom
de involverte aktørene. Departementet vil derfor følge
opp denne saken slik at vi kan være sikre på at
de ansvarlige etatene raskt kommer på banen og finner frem
til en tilfredsstillende løsning i samarbeid
med moren.

