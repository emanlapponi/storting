 Det er korrekt som representanten Nesvik refererer
til, at feriepenger utbetalt etter uttak
av AFP i noen tilfeller kunne føre
til avkorting av pensjonen. Vanligvis skulle ikke feriepenger
være noe problem i forhold til AFP, for feriepenger etter
ferielovens hovedregel skal utbetales når arbeidsforholdet
er avsluttet. Så hender det at utbetalingstidspunktet likevel utsettes
til etter uttaket av AFP. I slike tilfeller kunne resultatet bli lite
heldig fordi feriepengene ble behandlet likt med ordinær
arbeidsinntekt, og pensjonen ble dermed redusert med et større
beløp enn det den ellers ville ha blitt.

Jeg kan bekrefte at det aktuelle regelverket
ble justert før jul, slik at AFP ikke skal reduseres
for inntekt som stammer fra arbeid eller virksomhet før
uttak av pensjonen, herunder feriepenger
og eierinntekt fra virksomhet som pensjonisten ikke lenger
er deleier i. Regelendringen er gitt tilbakevirkende kraft
for feriepenger utbetalt i 2001. Det
innebærer at feriepengene ikke skal tas med ved
avkorting av AFP i det tilfellet Aftenposten omtalte.

Når det gjelder alderspensjon fra
folketrygden, er situasjonen annerledes, først
og fremst fordi man opererer med en helt annen beløpsgrense
for når avkorting av pensjonen skal begynne. I AFP-ordningen
er denne beløpsgrensen satt til 15 000 kr,
mens den er på to ganger folketrygdens grunnbeløp,
dvs. nær 110 000 kr, for alderspensjon.
Dessuten er det gjort et eksplisitt unntak i folketrygdloven
for helt avsluttet arbeid og etterslepsinntekter, som f.eks. feriepenger
for året etter uttaksåret.

 Det jeg i hvert fall kan gjøre, er å oppfordre
de som er klar over det, til å ta dette opp med sitt lokale
trygdekontor og klage. I tillegg kan jeg også ta
problemstillingen opp med Rikstrygdeverket.

 Regelverket, slik det foreligger, gjelder også for
tidligere år. Vi har tatt opp problemstillingen og endret
det aktuelle regelverket. Utgangspunktet var jo at dette skulle
betales før man tok ut sin AFP, og at det slik sett ikke
skulle være et problem. Men vi er blitt gjort
oppmerksom på at dette er et problem, og har derfor endret
regelverket. Vi justerte det før jul, og vi har gitt det
tilbakevirkende kraft for 2001.

