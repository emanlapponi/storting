 Spørsmålet er oversendt meg
til besvarelse som rette vedkommende.

Norge kan bare i noen
få unntakstilfeller beskatte pensjoner som utbetales til
personer bosatt i utlandet. Etter den nordiske
skatteavtalen er derfor beskatningsretten til norske pensjonsutbetalinger
gitt til bostedslandet, i dette tilfellet Sverige. EØS-avtalen omfatter ikke
skatteforhold. Det månedlige trekket på 3 pst.
i pensjonen er en trygdeavgift, ikke skatt.

Prinsippet i EØS-avtalen er at det landet som
skal betale for pensjonistens helsetjenester, har enerett til å kreve
trygdeavgift til dekning av disse utgiftene. Det er derfor bare Norge
som kan kreve trygdeavgift i de tilfellene det er spørsmål
om her. Pensjonister som mottar sykebehandling som Norge
har det økonomiske ansvar for, må betale 3 pst.
i trygdeavgift. Dette gjelder uavhengig av om pensjonisten er bosatt
i Norge eller i et annet EØS-land.

Personer som bor i Sverige, eller
i et annet EØS-land, og som mottar sin pensjon fra Norge,
har rett til helsetjenester etter bostedslandets lovgivning
på samme vilkår som landets egne borgere.
Det land som yter pensjonen, i dette tilfellet Norge, skal imidlertid også dekke
utgiftene til helsetjenestene. Dette gjelder selv om vedkommende pensjonist også etter
bostedslandets interne lovgivning har rett til å få dekket
utgifter til medisinsk behandling på grunnlag av bosetting,
slik tilfellet er i Sverige. Vedkommende har også rett
til nødvendig behandling under midlertidig opphold i Norge,
og skal for dette bare betale vanlige norske
egenandeler.

Bostedslandet har refusjonskrav overfor det
pensjonsutbetalende land, men har ikke anledning til å kreve
trygdeavgift eller lignende av pensjonisten.

Av praktiske grunner har de nordiske landene
blitt enige om ikke å effektuere refusjonskravene
de har på hverandre, idet det er antatt at krav og motkrav
går opp i opp. Denne motregningen er et rent administrativt
tiltak, som ikke endrer betalingsplikten for helsetjenester etter EØS-reglene.
Avkall på refusjon går fram av artikkel 23 i den
nordiske konvensjonen om trygd. EF-domstolen har slått
fast at det at landene seg imellom gjensidig har gitt avkall på refusjon
av utgifter til naturalytelser ved sykdom, slik man har gjort etter
artikkel 23 i den nordiske konvensjon, ikke har noen
betydning for når det kan innkreves avgift fra pensjonsmottakere.
Her viser jeg også til en dom av 10. mai
2001 i saken C-389/99 Sulo Rundgren.

Norge har altså adgang til å kreve
trygdeavgift i den pensjonen som Norge selv utbetaler,
dersom utgiftene til helsetjenester påhviler en institusjon
i dette landet. Det aktuelle spørsmål har også vært
behandlet av Sivilombudsmannen, og jeg viser her til Sivilombudsmannens årsrapport
for 1998.

 Jeg er enig i at pensjonister som er skattepliktige
til Sverige og trygdeavgiftspliktige til Norge, ikke
skulle risikere å betale for de samme helsetjenester to
ganger. Men det vil likevel ikke være
riktig at Norge frafaller kravet om trygdeavgift fra norske
pensjonister bosatt i et land der innkrevd skatt også går
til dekning av helsetjenester.

I realiteten er forholdet at det er bostedslandet
som i dette tilfellet får dekket sine utgifter
dobbelt opp – én gang gjennom skatten og én
gang gjennom oppgjøret fra Norge. Det er også helt
riktig at helsetjenester i Sverige finansieres over skatten
og er innbakt i skattleggingen på en slik måte
at det ikke lar seg identifisere hvor stor del av det
den enkelte betaler i skatt det er som går nettopp til
dette formålet. I denne situasjonen er det for tiden ingen
annen løsning enn å akseptere at pensjonistene
kan få en form for dobbeltbeskatning når det gjelder
helsetjenester. Det kan gi urimelige utslag, noe som også Norge har
tatt opp med EU-kommisjonen og medlemslandene i EU. Skattereglene
er imidlertid, som nevnt, ikke omfattet av EØS-avtalen.

 Det følger av det som allerede er
sagt, og direkte av ordlyden i artikkel 23 nr. 2 i forordning 1408/71,
at Sverige ikke har adgang til å kreve
trygdeavgift – og det er trygdeavgift vi snakker om – av
norske pensjonister som er bosatt i Sverige, med
mindre de får pensjon også fra
Sverige. Etter det vi har fått opplyst av svenske
myndigheter, betales det ikke noen personlig
trygdeavgift til Sverige for helsetjenester.

Vel kan skatteetaten i Sverige reagere,
men vi befinner oss i Norge, og dette har vært tatt opp.
Det kan gi urimelige utslag. Det har Norge tatt opp bl.a.
med EU-kommisjonen og medlemslandene i EU. Skattereglene
er imidlertid, som nevnt, ikke omfattet av EØS-avtalen.

 Jeg kan forsikre representanten Meltveit
Kleppa om at Regjeringen arbeider aktivt for at salg av nye alkoholsvake
produkter i dagligvareforretningene skal få så få negative
konsekvenser som mulig. Jeg har klart og tydelig formidlet mine
forventninger til importører, produsenter og selgere av
slike produkter, og jeg har også bedt kommunene
om å være seg bevisst sitt særlige
kontrollansvar. Jeg har bl.a. hatt to møter med representanter
fra alkoholnæringen og salgsstedene, og har også sendt
brev til landets ordførere der jeg har minnet dem på deres
kontrollansvar. Både Statens institutt for rusmiddelforskning
og Sosial- og helsedirektoratet har fått i oppgave å følge
utviklingen nøye.

Det er ennå altfor tidlig å si
hvilke konsekvenser den nye situasjonen vil få. Ifølge
analyseselskapet ACNielsen ble det solgt 845 000 liter
rusbrus i januar, noe som utgjør ca. 7 pst. av
totalsalget i butikkene. Samtidig viser tall fra Norsk Bryggeri-
og Mineralvannindustris Forening at butikksalget av øl
gikk ned med 5,5 pst. i januar sammenlignet med tilsvarende
måned i 2002. Dette kan tyde på at det
til nå først og fremst har vært en vridning fra øl
over til de nye alkoholsvake produktene.

Uavhengig av dette har ulike medieoppslag
vist at mindreårige har fått kjøpt alkohol
i butikkene. Dagligvarebransjen selv både
kan, skal og må løse de praktiske problemene med å overholde
forbudet mot salg til mindreårige. Direktoratet
vil i år også prioritere kontroll av
dagligvaregrossistene og produsentene av de nye alkoholsvake produktene
og vil senere i år lansere en kampanje med fokus på 18-årsgrense
for kjøp av alkoholholdige produkter. Jeg må også minne
om at dette ikke er en ny situasjon. Ungdomsorganisasjonen
Juvente har i flere tiår gjennomført
såkalte ølkjøpsaksjoner. Kommunene mottar
16 øre pr. solgte liter alkohol, og dette gebyret kan brukes
til å finansiere nettopp
kontroll av bevillingshaverne.

Når det gjelder informasjonen fra
Nederland, har eksperter ved Folkehelseinstituttet vurdert
undersøkelsen om virkningen av rusbrus på ungdom.
Instituttet har meldt tilbake til meg at studien indikerer
at de aktuelle forsøkspersonene ca. 1,5 time etter
inntak av tre såkalte rusbrus oppnår en blodalkoholkonsentrasjon
på ca. 0,56 promille, mot ca. 0,41 promille dersom de drakk
samme alkoholmengde utblandet i vann. Undersøkelsen er
beheftet med en rekke svakheter. Jeg vil imidlertid følge den
videre forskningen i Nederland nøye og vurdere
om norske fagmiljøer også skal
foreta undersøkelser på området.

Fra Nederland får jeg opplyst at det
på det nåværende tidspunkt ikke
er mulig å koble akutthjelpssituasjonene som
er nevnt i spørsmålet, med introduksjonen av nye
alkoholprodukter, eller å påvise at
det har vært en økning i slike situasjoner som
følge av nye alkoholprodukter.

Det er for tidlig å dra noen
bastante konklusjoner. Det er imidlertid all grunn til å være årvåken
i forhold til dette. Det skal både jeg og Regjeringen
være.

 Jeg hører at representanten Meltveit
Kleppa er opptatt av at vi ikke skulle følge
en ESA-dom. Det er flere enn vår regjering som har prøvd å unngå det.
Jeg regner med at også tidligere regjeringer har
måttet ta dommen til følge.

En annen ting å si er at jo, vi hadde
et annet alternativ. Det var å ta ølet på Vinmonoploet
sammen med rusbrusen innenfor den samme alkoholstyrken.
Samtidig er det viktig å ha en realistisk
alkoholpolitikk og en alkoholpolitikk som det er mulig å få oppslutning
om. Jeg tror faktisk at det ikke hadde vært mulig
i forhold til det andre alternativet, nemlig å likebehandle
ved å føre alt inn på Vinmonopolet.
Da er det viktig når vi legger til rette for at denne likebehandlingen
skal skje i dagligvarehandelen, at vi følger alkoholloven,
at vi håndhever alkoholloven, og at de virkemidler som
ligger i alkoholloven, faktisk blir nyttet. Slik det er i dag, nyttes ikke alle
virkemidlene, og jeg har vært opptatt nettopp
av at man også ved brudd på alkoholloven,
særlig i forhold til aldersgrensen, ved salg til barn og unge
under 18 år, bruker muligheten til å inndra bevillingen.

 Nå er det ikke statsråden som
sender ungdomsorganisasjonene ut på kontroll. Det klarer
de utmerket godt alene. Hvis det er slik at representanten tror
at kommunene ikke har midler til å utføre denne
kontrollen, så er det faktisk feil. Pr. solgte liter alkohol
følger det 16 øre med tilbake til kommunene. Dette er
ment å gå til kontroll av nettopp salg
av alkohol. Dessverre er det slik at dess mer
alkohol som blir solgt, dess mer går også inn
til kommunekassen i forhold til å ha midler til nettopp
kontrolltiltak. Så det å snakke om stram kommuneøkonomi
her, faller på sin egen urimelighet.





                

 Spørsmålet om etablering av
polutsalg i Østfold, og mer konkret på Mysen
i Eidsberg, har vært reist før, både
av representanten Hedstrøm og av tidligere stortingsrepresentant
Stang.

I dag har Østfold sju butikker. Fylket er Norges
tredje minste, og bare i Oslo og Akershus
er det kortere avstand mellom Vinmonopolets butikker.
Drøye 8 pst. bor mer enn 15 km fra nærmeste
butikk. At det ikke ble vedtatt å etablere
flere butikker i Østfold i 2003, henger sammen med at Vinmonopolet
først ønsker å vurdere konsekvensene
av den sist etablerte butikken, i Rakkestad.

Verken mine forgjengere eller
jeg har funnet grunnlag for å ta initiativ
til å få etablert polutsalg i spesielle
kommuner, fordi dette spørsmålet er og må være
en sak mellom Vinmonopolet og den enkelte kommune. Jeg
vil også understreke at Vinmonopolet har mange
hensyn å ta ved avgjørelsen av hvor det skal etableres
nye butikker. Jeg vet imidlertid at Eidsberg har vært vurdert
i forbindelse med nyetableringen for 2003, og vil forholde meg til
at Vinmonopolet fant at en eventuell etablering på Mysen
i Eidsberg først bør vurderes senere.

 I dag har Østfold sju butikker. Det er det
tredje minste fylket. Tettheten på pol
er større bare i Oslo og Akershus.

Det fremgår av Vinmonopolets styredokument
om lokalisering av nye og ordinære butikker i 2003 at det ikke er
foreslått nyetablering i
Østfold. Etablering av butikk på Mysen i Eidsberg har også være
konkret vurdert, men det fremgår at en butikk
på Mysen vil ta salg fra andre butikker, særlig
fra den i Askim, muligens også fra den nyåpnede
i Rakkestad. På grunn av grensehandelspress og ny butikk
i området vil antakelig mersalget bare være 60 000 liter.
Derfor bør en eventuell etablering i Eidsberg også vurderes
senere.

Salget pr. innbygger i Østfold var i 2002 4,6 liter
under landsgjennomsnittet, den laveste omsetning for noe fylke.
Det vises til at det lave salget først og fremst
skyldes grensehandel. Paradoksalt nok er derfor grensehandelen i
området en faktor som har hatt negativ betydning for Eidsbergs
sak.

 Jeg kjenner fylket, og jeg vet hvor lite
det er. Jeg vet også hvor tett det er med pol, og
hvor kort det er til Sverige. Men utgangspunktet er allikevel at
det må bli en sak mellom Vinmonopolet og den enkelte
kommune. Så vidt jeg husker, er tildelingen for 2003 – med
forbehold om at jeg husker rett – at det er seks nye pol,
og at det er fire minipol.

Vinmonopolet har uttrykt seg veldig klart om
at pr. nå, for 2003, har Mysen i Eidsberg vært
vurdert. Men det utelukker ikke at man kan komme tilbake
til det ved en senere anledning.





                

 Vinmonopolet er inne i en prosess
med gradvis omlegging til selvbetjening. Selvbetjening velges nå ved
nyetableringer, og omleggingen skjer videre ved at butikker som
likevel må pusses opp eller flyttes, blir prioritert.
Ordningen med selvbetjening har medført større
tilfredshet blant Vinmonopolets kunder og ansatte.

Vinmonopolet hadde på landsbasis
177 butikker ved utgangen av 2002. Av disse var 77 butikker selvbetjente. Nyetableringer
og ombygginger vil øke andelen selvbetjente butikker til
113 i løpet av inneværende år.

Hedmark fylke hadde ved utgangen av fjoråret
sju butikker, lokalisert til Kongsvinger, Hamar, Elverum, Ringsaker – altså på Rudshøgda – Trysil,
Tynset og Åsnes, da på Flisa. Butikkene på Hamar
og Flisa er selvbetjente. Jeg har fått opplyst fra Vinmonopolet
at det i tillegg vil bli etablert to nye butikker i fylket
i løpet av inneværende år, nemlig på Stange
og på Rena. Begge disse vil bli selvbetjente. I tillegg
vurderer Vinmonopolet å flytte butikken på Kongsvinger.
Under forutsetning av tilgjengelige lokaler vil denne butikken bygges
om til selvbetjening i løpet av inneværende år.
I Hedmark fylke vil dermed fem av ni butikker – rundt 56 pst. – være
selvbetjente innen utgangen av året. Dette er
i tråd med situasjonen i landet for øvrig.

Butikkene i Elverum, Ringsaker, Tynset og Trysil
er alle relativt nye butikker, men også disse
vil, så snart ressursene tillater det, bli bygd om til
selvbetjening.

 I dag, og jeg forholder meg da til nåværende
regjering og til 2003, er det Vinmonopolet som vurderer utviklingen
når det gjelder selvbetjeningsbutikker. Men det er også en
helt klar strategi fra Vinmonopolets side at man ved flytting,
endring, bygging og nyetableringer tar sikte på å ha
selvbetjente pol der hvor det er praktisk og mulig.

 Det er fortsatt slik at det er Vinmonopolet
som ut fra en totalvurdering og endringer som skjer i forhold til
butikker, vurderer økningen av selvbetjente pol. Dessuten
er det også slik at det koster å bygge
om – og det må også ligge inne
i vurderingen, i forhold til totaløkonomien som Vinmonopolet
har.





                

