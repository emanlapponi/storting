 Eldre er en sårbar og utsatt gruppe når
det gjelder vold og overgrep, og mange har begrenset fysisk funksjonsevne.
Dette gjør dem mer utsatt for både fysiske
og psykiske overgrep enn yngre.

I 1991 tok departementet initiativ
til å sette i gang et forsøksprosjekt hvor målsettingen
var å utvikle modeller for tiltak, motvirke vold mot eldre
i familien og fange opp problemer i en tidlig fase
for å forebygge lidelser. «Vern for eldre»-prosjektene
er et resultat av dette. For å få til et mest
mulig målrettet arbeid mot vold og overgrep er det nødvendig
med kunnskap. Det er bl.a. en av grunnene til at det i 1996 ble
etablert et eget kompetansesenter for voldsofferarbeid. «Vern
for eldre»-prosjektet ble en del av kompetansesenterets
arbeid.

Vold mot eldre må ses som
en del av den generelle voldsofferproblematikken i samfunnet. Justisdepartementet
har fått ansvaret bl.a. for handlingsplanen «Vold mot
kvinner», som skal gjennomføres i perioden 2002–2003.
Handlingsplanen omfatter 20 ulike tiltak, som også vil
komme eldre til gode.

Ett av tiltakene er prosjekter med sikte på å utvikle modeller
for hvordan kommunene mer effektivt kan styrke innsatsen mot vold
og overgrep. Det skal utvikles eller prøves ut
ulike modeller for forebygging av vold, samarbeid mellom
aktuelle instanser og bistand til ofre og overgripere.

Fra 1. juli i år ble det
etablert en ordning med familievoldkoordinator ved alle
landets politidistrikter, og politiet har fått
instruks om hvordan familievoldsaker skal behandles.

Jeg vil også nevne at det
i kjølvannet av «Vern for eldre»-prosjektet
har vært en prøveordning med opprettelse av rådgivningskontor
for kriminalitetsofre i syv byer: Drammen, Fredrikstad, Haugesund,
Tromsø, Kristiansand, Trondheim og Hamar. Kontorene er
opprettet i samarbeid med politiet
i vedkommende by, og bistår ofre for kriminelle
handlinger med råd og veiledning og videreformidler
behovet for juridisk- og helsemessig hjelp. I tillegg skal det etableres fire
nye rådgivningskontorer. Kompetansesenteret for voldsofferarbeid
er ilagt ansvaret for å koordinere
og videreutvikle arbeidet ved rådgivningskontorene. Med
de tiltakene som nå er i gang gjennom Regjeringens handlingsplan «Vold
mot kvinner» vil også eldre
voldsofre kunne få den hjelp de har
behov for.

For å sikre hjelp og oppfølging
ved overgrep mot eldre, er vi avhengige av at det lokale
apparatet er til stede og kan følge opp voldsofrene. Det
er viktig at det generelle hjelpeapparatet kan fange opp overgrep
når de skjer, og kan tilby riktig hjelp. Derfor må det
skje en styrking av tilbudet generelt, slik at det kan bli varige
tiltak som ikke er knyttet til enkeltprosjekter med begrenset
varighet. Et ledd i dette er et videreutdanningstilbud for ansatte
i pleie- og omsorgstjenesten/sosialtjenesten i kommunene
som Høgskolen i Oslo, kompetansesenteret og fylkesmannen
i Buskerud samarbeider om.

 Det viktigste er at man både
ser behovet og utarbeider tiltakene lokalt, at det skjer i den enkelte
kommune og i samarbeid med politiet. Jeg merker
meg synspunktene fra representanten Hildeng om at det er få deltakere
fra det kommunale tjenesteapparatet. Noe av oppfølgingen
blir da å ta dette opp i møte med kommunene
og å sette dette på dagsordenen.

Det vi kan følge opp med fra statens
side, er nettopp det som går på kompetanse
og det å stille kompetanse til rådighet ut fra
de erfaringene vi har så langt. Det handler om kompetansesenteret
som ble etablert i 1996, som representanten Hildeng selv
refererer til, masse erfaring fra det som går på etablering
av rådgivningskontor for voldsofferproblematikk i kommunene,
som viderefører erfaringene som vi har i prosjektet «Vern
for eldre», og ikke minst den erfaringen som også ligger
i prøveordningen med rådgivningskontorene for
kriminalitetsofre, og det som ligger i Justisdepartementets oppfølging
av handlingsplanen «Vold mot kvinner».

Jeg er helt enig med representanten i at denne
kunnskapen er til stede. Vi får mer av den hele
tiden, men det er viktig at vi sørger for at kommunene
og de ansatte som møter den enkelte eldre, blir dette til
del.

 Jeg har lyst til å gjenta at tiltakene
må forankres lokalt i den enkelte kommune og også sammen
med politiet. Samtidig erkjenner jeg fullt ut at det er viktig at
vi også bruker den kunnskap og den kompetanse
som det frivillige Norge kan stille opp med. Slik sett
er det viktig å oppfordre kommunene
til i større grad å involvere både
den kunnskap og den erfaring som de frivillige organisasjonene har,
og også se på muligheten for at de kan
delta i dette arbeidet.

Jeg er selv kjent med at flere av de frivillige
organisasjonene, f.eks. gjennom besøkstjenesten, sitter
med en del kunnskap når det gjelder å observere
saker hvor man er engstelig for at den eldre faktisk utsettes
for vold, og at de også har kompetanse til å forebygge
vold. Det er viktig at det offentlige Norge inkluderer
de frivillige organisasjonene der hvor det er hensiktsmessig. Jeg
tror, som representanten Hildeng, at de faktisk har mye å bidra
med.





                

 Det er rystende at et skjenkested
skal ha servert sine gjester teknisk sprit. Som gjester
skal vi alle kunne føle oss trygge
på det vi spiser og drikker ute. Vi må ha tillit
til at det vi blir servert, er lovlig, og det må få tydelige
konsekvenser når skjenkesteder bryter denne tilliten.

Jeg vil i denne sammenheng rose Oslo
kommune for de aksjonene som er gjennomført. Aktiv kontrollvirksomhet
er en forutsetning for at man kan avdekke og reagere
på slike forhold som dette.

I den saken representanten Øye viser til, var
det Næringsmiddeltilsynet i Oslo kommune som
avslørte teknisk sprit i flasker i baren på Elvis
Pub. Baren ble, etter det jeg har fått opplyst,
stengt med hjemmel i næringsmiddelloven § 6,
under henvisning til helsefare. All sprit ble konfiskert, og stedet
ble deretter åpnet igjen.

Skjenking av teknisk sprit er et alvorlig brudd
på alkoholloven, som gir grunnlag for inndragning av en
skjenkebevilling knyttet til stedet.

Til et sted av denne typen er det knyttet både
en serveringsbevilling etter serveringsloven og en skjenkebevilling etter
alkoholloven. Serveringsbevilling er en forutsetning for å kunne
skjenke i henhold til en skjenkebevilling. Begge bevillingstypene
gis av kommunen. Det er også kommunen som fører
tilsyn og gir sanksjoner på grunnlag av dette.

Oslo kommune har i dette tilfellet
valgt å suspendere serveringsbevillingen. Da må stedet
stenge, og det vil følgelig ikke kunne serveres
noen noe som helst inntil kommunen har fattet et endelig
vedtak. Jeg er kjent med at Oslo kommune tar sikte på å tilbakekalle
serveringsbevillingen. Det betyr at stedet vil måtte stenge
for godt. Det er etter min oppfatning en riktig reaksjon
i forhold til overtramp av denne sorten.

 Kommunen har alle muligheter til å reagere.
Det gjelder bare å ta i bruk de virkemidlene
man har, nemlig loven. Oslo kommune har brukt den i denne
saken.

Vi har et overordnet lovverk, og det skal være
tilstrekkelig for å kunne iverksette
sanksjoner mot bedrifter som ikke følger reglene.
Det er strenge kvalitetskrav i næringsmiddelloven, og det
er strenge vandelskrav i alkoholloven for å kunne få og
beholde rett til å skjenke alkohol. Kommunen kan inndra
skjenkebevilling ved brudd på alkoholloven og bestemmelser
knyttet til skjenking. Politiet har hjemmel
til å stenge et skjenkested inntil
to dager. Serveringsloven gir politiet mulighet
til stenge serveringsvirksomheten i inntil fire dager.
Kommunen kan også suspendere og inndra serveringsbevillingen
ved lovbrudd, slik Oslo kommune har gjort i dette tilfellet.

 Jeg merker meg synspunktene fra representanten
Øye. Med bakgrunn i Elvis Pub, som var utgangspunktet for spørsmålet,
har kommunen de virkemidler som skal til, ved å følge
loven. Det har Oslo kommune gjort når det gjelder
serveringsloven og alkoholloven.

Jeg tar med meg de synspunkter som representanten har
i forhold til eventuelt nye eiere og bytte.





                

 Formålet med folketrygdens stønadsordning
for enslige forsørgere er å sikre inntekt i en
overgangsperiode og legge til rette for større grad av
selvforsørging. Stønadsperioden ble i 1998 forkortet
fra ti til tre år, med mulighet til fem års stønadstid ved
nødvendig utdanning. Samtidig ble overgangsstønaden
beløpsmessig økt, og ordningen med stønad
til barnetilsyn vesentlig forbedret. Dette skulle legge
bedre til rette for å ta arbeid eller
utdanning og hjelpe enslige forsørgere fra langvarig mottak
av passive stønader til aktive tiltak og arbeid.

Rapporten representanten Lena Jensen
refererer til, bygger på tilbakemelding fra vel 400 personer
og vil – sammen med trygdeetatens erfaringer – gi
et viktig bidrag for å videreutvikle politikken for enslige
forsørgere. Rapporten bekrefter at reformen gjennomgående
har virket godt med å få enslige forsørgere
tidligere ut i arbeid og utdanning. I så måte
er rapporten langt mer nyansert enn det man får inntrykk
av ved å lese avisen. Halvparten av dem som ikke
lenger har overgangsstønad i 2001, arbeider full tid, mens
40 pst. arbeider deltid. Jeg er derfor ikke enig
i at reformen for enslige forsørgere har vært mislykket.
Stønadssatsene ble hevet gjennom reformen, flere har kommet
raskere i arbeid, og det er ikke grunnlag for påstanden
om at reformen har skapt et fattigdomsproblem.

Forskerne fremhever i sammendraget av sin rapport
at det er en dominerende positiv holdning til reformen blant de
spurte, men spesielt tidsavgrensningen oppfattes som negativ.
Samtidig mener mange at stønadsordningen er for lite
fleksibel og har for stramme tidsfrister før stønadsperioden
går ut.

Regjeringen har allerede i statsbudsjettet
for 2003 foreslått at enslige forsørgere skal
få beholde overgangsstønad ut skoleåret,
uavhengig av om stønadsperioden utløper i skoleåret.
Sosialdepartementet er også i gang med å vurdere
eventuelle andre tiltak som kan lette overgangen til selvforsørgelse
for enslige forsørgere. Jeg vil også nevne
at det i tiltaksplanen mot fattigdom foreslås å øremerke
1 000 plasser for langtids sosialhjelpsmottakere i arbeidsmarkedstiltak,
hvor enslige forsørgere som sliter med å få innpass
på arbeidsmarkedet vil være en viktig målgruppe.

Jeg er opptatt av å finne løsninger
for dem som sliter med å få tilstrekkelig med
arbeid eller har problemer med å fullføre
utdanningen. Løsningen finnes ikke bare
i folketrygdens stønadsordning. Enkelte sliter med boligproblemer,
sykdom, gjeldsproblemer og andre forhold. Kritikken i
rapporten om manglende samarbeid mellom etater
kan langt på vei være berettiget. Departementet
er nå i sluttfasen av en utredning
om endret organisering av Aetat, trygdeetat
og sosialetat, og tar sikte på å legge frem en
stortingsmelding om dette om kort tid. Bedre samordning mellom
disse etatenes tilbud og tjenester vil være et viktig bidrag
for dem som føler at de blir kasteballer i systemet.

 Jeg tillater meg også å referere
fra rapporten. Der står det:

«Det
er en dominerende positiv holdning til reformen blant dem som har
svart, samtidig som mange oppfatter tidsavgrensningen som negativ.»

Det har vi allerede gjort noe med.

Det er 400 personer som har vært intervjuet
i evalueringsrapporten, som bare er ett bidrag i vurdering
av reformen. Vi kommer også til å legge
særlig vekt på de erfaringer som Rikstrygdeverket
har, og også på det materialet
vi får fra Statistisk sentralbyrå.

Vi har allerede foreslått en del tiltak
fordi ikke alt løses over folketrygden, og det
er bl.a. å se på tiltak som letter overgangen
til arbeid og/eller utdanning. I budsjettet for 2003 har
vi foreslått å beholde overgangsstønaden ut
skoleåret. Vi øremerker tiltak i forhold til arbeidsmarkedstiltak,
og vi forbedrer også bostøtteordningene
som gjør at uavhengig av hvem som finansierer boligen,
får man forbedret disse. Dette er nettopp tiltak
som kommer i tillegg til det som er i folketrygden, og som også har vært
pekt på som forhold som enslige forsørgere bl.a.
sliter med.

 Jeg viser til mitt forrige svar,
hvor det nevnes en rekke tiltak som vil være
med på å bedre enslige forsørgeres
situasjon.

Hvis representanten spør om jeg vil
komme tilbake og øke stønadsperioden generelt,
er svaret nei. Tilbudet i dag er tre år pluss to år,
fem år totalt. Vårt utgangspunkt har hele
tiden vært at vi skal jobbe på lang sikt og komme
med tiltak som er aktiviserende, ikke passiviserende, og
at vi skal gi hjelp slik at det ikke blir en vanskelig
vei tilbake verken til utdanning eller arbeid.





                

