  Dessverre er jeg redd
for at situasjonen på Røros ikke er
enestående. Statens institutt for rusmiddelforsknings målinger
viser at det de senere år har skjedd en merkbar økning
i ungdoms bruk av både legale og illegale rusmidler. I år
2000 var det tegn til en utflating i bruken av illegale rusmidler,
men den ligger fortsatt på et høyt nivå.
Bruken av alkohol blant unge viser derimot en sterkt økende
tendens. Situasjonen er urovekkende.

Det er sammenheng mellom ungdoms
bruk av alkohol og bruk av illegale rusmidler. Samarbeidsregjeringen
har derfor som mål å redusere det totale alkoholforbruket
og bringe mer av alkoholomsetningen inn i lovlige former. Jeg har
forstått det slik at det ikke bare dreier
seg om et narkotikaproblem, men at det også omsettes
betydelige mengder illegal sprit på Røros. Å redusere
tilgangen på hjemmebrent og smuglersprit, ikke
minst blant ungdom, vil derfor være et viktig virkemiddel både
for å redusere forbruket og forebygge eksperimentering
med narkotiske stoffer.

Samarbeidsregjeringen vil satse på forebyggende
arbeid og målrettede helse- og sosialpolitiske tiltak for å bekjempe
rusmiddelmisbruk. Vi har allerede iverksatt flere målrettede
tiltak for å avhjelpe situasjonen til de tyngste misbrukerne.

Ansvaret for videreutvikling av helsetjenester
for rusmiddelmisbrukere blir overført til det nye Helsedepartementet
fra 1. januar 2002. Vi har foreslått bevilgningene til
lavterskel helsetiltak økt med 20 mill. kr,
og til legemiddelassistert rehabilitering med 35 mill. kr,
slik at alle som står i kø, skal få tilbud.

Regjeringen vil legge frem en egen handlingsplan
mot rusmiddelproblemer, som skal vektlegge både forebyggende
tiltak og et bedre behandlingstilbud for rusmiddelmisbrukere.
I den forbindelse vil vi styrke det forebyggende arbeidet rettet
mot unge og foreldregenerasjonen, herunder de frivillige
organisasjonenes rusforebyggende arbeid. Samarbeidsregjeringen vil også arbeide
for en mer effektiv koordinering av
ressursene som brukes i tiltak for rusmiddelmisbrukere og i psykiatri.

Godt forebyggende arbeid må være
lokalt forankret, og kommunene har et eget ansvar for dette. Til å øke kvaliteten
på arbeidet skal de regionale
kompetansesentrene for rusmiddelspørsmål bistå kommunene
med anbefalte metoder og veilede i den praktiske gjennomføringen.
De kan også i noen utstrekning bidra
med økonomiske midler til utvikling av forebyggende tiltak.

Det er for øvrig nylig nedsatt en
forskerkommisjon som skal oppsummere eksisterende kunnskap på rusmiddelområdet.
Den skal peke på rusmiddelpolitiske dilemmaer
og valgmuligheter i årene som kommer, og se på behovet
for ytterligere forskning. Kommisjonen skal avlegge sin rapport
innen juli neste år, og det er grunn
til å tro at den vil kunne sette oss bedre i
stand til å velge og gjennomføre enda
mer målrettede og treffsikre virkemidler.

For øvrig kan jeg opplyse
at jeg har tenkt å besøke Røros videregående
skole med det første. Hensikten er å få førstehånds
kunnskap om forholdene der, og ha en dialog med lokalsamfunnet
om hva som kan gjøres.

  Til det som representanten påpeker
om det forebyggende arbeidet, vil jeg bare understreke
at vi er i inntak og arbeid med en tiltaksplan innenfor
rusomsorgen, og hvor nettopp det forebyggende arbeidet er en av
hovedbjelkene.

