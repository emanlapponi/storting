 Som et av tiltakene i intensjonsavtalen er
det fra våren 2002 innført en ordning med tilretteleggingstilskudd.
Tilretteleggingstilskuddet skal kompensere for virksomhetens merutgifter/merinnsats
i forbindelse med konkrete bedriftsinterne tilretteleggingstiltak.
Tilskuddet ytes med en dagsats på 250 kr og opp til
500 kr dersom arbeidsgiver
kan dokumentere høyere utgifter. Tilskuddet kan ytes i
kombinasjon med aktiv sykmelding, graderte sykepenger eller
rehabiliteringspenger under arbeidstrening. Tilretteleggingstilskuddet kan også ytes
for en arbeidstaker som står i fare for å bli sykmeldt.

Det er riktig at det innen utgangen
av september 2002, dvs. etter at ordningen har fungert
i seks måneder, var utbetalt 4,9 mill. kr
i tilretteleggingstilskudd, hvorav 2 mill. kr var utbetalt bare
i september. Dette viser at bruken øker, og jeg forventer
fortsatt vekst utover høsten etter hvert som
tiltaket blir bedre kjent. Utbetalingen skjer etterskuddsvis,
og dette innebærer også en
viss treghet når det gjelder utbetaling. Ved utgangen av
august var tilretteleggingstilskudd innvilget i til sammen 352 saker.
Tilbakemeldingene Rikstrygdeverket har fått fra fylkene,
er imidlertid positive. Tilskuddet oppfattes som et hensiktsmessig
virkemiddel og blir brukt i en rekke forskjellige situasjoner. Disse
omfatter bl.a. omorganisering av arbeidsoppgaver, opplæring
i nytt arbeid og interne og eksterne kurs.

Tilretteleggingstilskuddet er et nytt tiltak,
og det vil  ta noe tid før det blir kjent og brukt i større
målestokk. Arbeidslivssentrene, som er etablert
i alle fylkene, informerer i ulike sammenhenger om virkemidlene
i intensjonsavtalen. I forbindelse med at virksomhetene inngår samarbeidsavtale
med trygdeetatens arbeidslivssenter, får de grundig informasjon
om folketrygdens ulike virkemidler, bl.a. tilretteleggingstilskudd.
Pr. 5. oktober har om lag 1 150 offentlige og private virksomheter,
som omfatter om lag 18 pst. av alle arbeidstakere,
inngått avtale. Ytterligere 1 200 bedrifter vil
inngå avtale om kort tid. Virksomheter som inngår
samarbeidsavtale, får en egen kontaktperson i arbeidslivssentrene
som gir råd og veiledning i sykefraværsarbeid
generelt og i bistand i vanskelige enkeltsaker.

Rikstrygdeverket har lagt opp til en liberal
bruk av tilretteleggingstilskuddet innenfor
rammen av forskriften. Det er lagt stor vekt på at tilskuddsordningen
skal brukes målrettet for å nå målene
i intensjonsavtalen. For å få ordningen bedre
kjent må i tillegg til trygdeetaten også partene
i arbeidslivet i enda større
grad enn hittil fokusere nettopp på informasjon
om virkemidlene som ligger i intensjonsavtalen. Det er et godt samarbeid mellom
partene i arbeidslivet og trygdeetaten både
sentralt og på fylkesnivå, og jeg regner
med at dette vil føre til at virkemidlene raskere
blir kjent i virksomhetene.

 La det ikke være noen
tvil: En avtale er en avtale. Det som er viktig nå, er å få intensjonsavtalen
til å virke, med de virkemidlene som ligger der. Svaret
blir kort og godt: Nei, det er ingen skjult agenda for ikke å bruke
virkemidlene, for så på en måte å forskuttere
en evaluering. Det ligger en evaluering i avtalen.
Den skal vi ta når den tid kommer. Nå er det viktig å få avtalen
til å virke, og det er viktig å få virkemidlene
til å fungere der de skal. Det har gått kort tid.
Vi har satt ekstra trykk på, og jeg ser også at
bruken av nettopp tilretteleggingstilskuddet har økt
i den senere tid. Men det er for tidlig å si noe nå.
Vi følger det uansett. Vi ser gjerne at midlene blir brukt
mer, for her ligger det midler og muligheter for nettopp å legge
til rette for dem som trenger det særskilt på den
enkelte arbeidsplass. Men da har også alle
partene i intensjonsavtalen et ansvar for nettopp å gjøre
dette kjent og for å få det til å virke
der ute hvor det skal skje.

 En avtale er en avtale. I avtalen som er inngått mellom
partene, ligger det også en forpliktelse til å evaluere
den, med de erfaringene vi da har, gitt de virkemidlene som er stilt
til rådighet, og den oppslutningen den har fått. Alle
arbeidslivssentrene er på plass i samtlige 19 fylker. Vi
har fått tilbakemelding om at dette fungerer veldig godt.
Det som er noe av utfordringen, er at vi ser at det er
store forskjeller mellom fylkene i forhold til å inkludere både
offentlige og private bedrifter. Dette er også noe
vi følger opp, for det viktigste nå er å få avtalen
til å virke og få flere til å slutte
opp om den.





                

