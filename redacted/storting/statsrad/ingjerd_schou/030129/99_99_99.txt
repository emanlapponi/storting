 Fra 1. januar 2002 ble det foretatt
en omfattende omlegging av beregningsreglene for rehabiliterings-
og attføringspenger. Forslaget til omlegging ble lagt frem
under Stoltenberg-regjeringen. Tidligere ble disse ytelsene beregnet
som pensjoner. På bakgrunn av at det er kortidsytelser
som gis i en periode før man kan vende
tilbake til arbeidslivet, ble de nye reglene utformet slik at det
ble større likhetstrekk med folketrygdens øvrige
korttidsytelser. Hovedtrekkene er at ytelsen utmåles på bakgrunn
av pensjonsgivende inntekt året før inntektsevnen
ble nedsatt, eller gjennomsnittet av de siste tre årene
dersom dette gir et høyere beløp.

Det er blitt lagt stor vekt på god
informasjon til mottakerne. Alle løpende tilfeller
ble ved innføringen av reformen informert om det nye regelverket
og overgangsreglene. Personer som fremdeles var inne
i rehabiliteringsordningen før årsskiftet 2002/2003,
og skulle fortsette å motta ytelsen etter unntaksbestemmelsen,
fikk personlig informasjon fra Rikstrygdeverket, slik at den enkelte
kunne planlegge sin økonomi fremover.

De nye reglene har nå virket i ett år
for nye tilfeller etter 1. januar 2002. De øvrige
tilfellene har vært omfattet av overgangsreglene og vil
gjelde for attføringspengemottakere ut attføringsperioden.
For de eldre rehabiliteringspengesakene har de nye reglene
virket i fire uker, og de fleste sakene antas å avsluttes
i løpet av året.

Arbeids- og administrasjonsdepartementet gjennomgikk
våren 2002 en evaluering av de nye
beregningsreglene for ytelser under yrkesrettet attføring
i overensstemmelse med Stortingets vedtak. Evalueringen er oppsummert
i St.prp. nr. 1 for 2002-2003, og viser at de fleste kom
positivt ut. Det ble gitt en overgangsperiode, og det pågår
et arbeid med å vurdere barnetilleggene. Overgangsperioden
innebærer at det er mulig å ha noe arbeid uten
at attføringspengene graderes, og dessuten fortsatt motta
husholdsstønad ut attføringsperioden. I Ot.prp. nr. 102
for 2001-2002 er det også foreslått
at minstebeløpet heves til 1,8 G. Da statsbudsjettet
for 2003 ble behandlet like før jul, bad stortingsflertallet
om en ny evaluering av attføringsreglene.
Dette vil Regjeringen følge opp.

 Som jeg sa i mitt hovedsvar, har vi allerede
hatt én evaluering. Den kom i St.prp. nr.1. Der ble det også påpekt
at vi skulle ha et arbeid hvor man vurderer bl.a. barnetilleggene.
Nå har jo budsjettet bare virket i fire
uker. Vi kommer selvfølgelig til å følge
opp det som ble vedtatt under budsjettbehandlingen før
jul. Det er for tidlig nå å tidfeste når
evalueringen kommer, men vi kommer tilbake til Stortinget så snart den
foreligger.

Jeg forstår representantens uro i
forhold til ordninger som virker mot at man skal ha arbeid som førsteprioritet, at
man skal legge til rette for at man blir inkludert i arbeidslivet – der
deler jeg representantens tenkning fullt ut. Jeg har også merket
meg de synspunktene som representanten har, for det vil være
naturlig at vi tar med dem i evalueringen som vi kommer tilbake
til.

 Regjeringen vil komme tilbake til Stortinget
så snart evalueringen foreligger. Jeg minner om at budsjettet
har virket i fire uker. Arbeidet skal vi gjøre
snarest mulig.





                

 Jeg vil bare få uttrykke
at jeg er glad for at representanten Holmås har funnet
tilbake til spørretimen denne onsdagen.

En trygg og god bolig er ikke kun
et gode i seg selv, men også en forutsetning
for å ta del i andre velferdsgoder som utdanning,
deltakelse i arbeidsmarkedet og sosial omgang.
Kampen mot bostedsløshet står derfor høyt på Regjeringens
dagsorden.

Regjeringen er sammen med sju av landets storbykommuner
og tre frivillige organisasjoner i gang med et fireårig
utviklingsarbeid som gjennom utprøving av ulike bo- og
oppfølgingstiltak skal gi et grunnlag for nasjonal handlingsplan
for å forebygge og bekjempe bostedsløshet. Regjeringen
vil gi en foreløpig presentasjon av dette grunnlaget i
boligmeldingen som legges frem for Stortinget til høsten.
Utfordringen er å få til helhetlige løsninger der
bolig- og tjenestetilbud kobles sammen. Vi må bidra både
til å skaffe den enkelte en tilfredsstillende og permanent
bolig og på samme tid legge grunnlaget for en oppfølging
som setter den enkelte i stand til å beholde boligen sin.

Når det gjelder fremskaffelse av boliger,
har Husbanken de siste årene ved tildeling av lån
og tilskudd gitt førsteprioritet innenfor
tilgjengelige rammer til gode prosjekter for bostedsløse.
Husbanken finansierte i fjor 223 boliger, og det fremgår
direkte av statistikken at bostedsløse
var målgruppen. I tillegg finansierte Husbanken over 500
nye boliger til sosiale formål. Det er rimelig å anta
at en stor del av disse boligene også tildeles
bostedsløse. Hovedtyngden av arbeidet med å skaffe
bostedsløse en bolig foregår likevel
langt på vei innenfor eksisterende
boligmasse i kommunene. Vi har ikke eksakte tall på antall
bostedsløse som hvert år tildeles en bolig innenfor den
eksisterende boligmassen. Det arbeides med å bedre rapporteringen
på nettopp dette området.

Bostedsløse er også en
av hovedmålgruppene i tiltaksplanen mot fattigdom, som
Regjeringen la frem i oktober sist høst. Det foreslås
her bl.a. å styrke og utvikle oppfølgingstjenester
i bolig for bostedsløse i storbykommunene. Stortingsflertallet
sluttet seg til Regjeringens forslag til tiltak for 2003 i forbindelse
med budsjettbehandlingen i høst.

 Regjeringen har en plan. Det kan synes som
om representanten er mer opptatt av planen enn av innholdet.

Regjeringen har altså en plan hvor
vi arbeider systematisk, bredt og helhetlig med å sikre
at bostedsløse får bolig. Vi har Prosjekt bostedsløse
i samarbeid med Husbanken. Der blir det tildelt
midler. Vi har et samarbeid med sju av landets
største kommuner hvor nettopp dette er
hovedtemaet. Og det er bevilget og finansiert helt konkret
flere hundre boliger, som jeg nevnte i svaret mitt innledningsvis.

I tillegg er det en del av de bostedsløse
som trenger hjelp til å bo. Her har Regjeringen styrket
oppfølgingstjenesten. Vi kommer også tilbake
i stortingsmeldingen om boligpolitikken til høsten for å summere
opp hva som har skjedd innenfor dette området.
Videre har vi sett på det som går på standarder
i forhold til hospits, for å sikre at kvaliteten holder.

 Jeg hører at representanten Holmås
har flere betraktninger og flere spørsmål.

Så langt jeg kjenner til, er det ikke noen
kommuner som har fått avslag på søknader
om å bygge boliger for bostedsløse. Etter
de opplysningene jeg har, har rammene når det gjelder både
lån og boligtilskudd, faktisk vært tilstrekkelige.

Som jeg sa i mitt hovedsvar, er Regjeringen
opptatt av denne problemstillingen både gjennom
Prosjekt bostedsløse og gjennom fattigdomsplanen. Og så vidt
jeg husker, har også SV sluttet seg til disse
forslagene.





                

