 Frem til 1996 fikk kun barn under 13 år
med nedsatt funksjonsevne slike hjelpemidler. I 1996 ble aldersgrensen
utvidet til 18 år. Vi vet at trening, stimulering
og aktivisering er spesielt viktig for barn og ungdom.
Regjeringen foreslo derfor å heve aldersgrensen
fra 18 år til 26 år i forbindelse med behandlingen
av statsbudsjettet for 2003. Jeg er glad for at Stortinget sluttet
seg til dette. Begrunnelsen for å heve aldersgrensen
til 26 år var et ønske om å kunne gi
dem som blir funksjonshemmet også i ungdommen, spesielt
trafikkskadde, tilgang til denne type hjelpemidler.

Regjeringen er opptatt av de funksjonshemmedes
muligheter til å kunne leve et selvstendig liv.
For et par uker siden ble Regjeringens stortingsmelding om nedbygging av
funksjonshemmende barrierer behandlet her i Stortinget. Meldingen
rommer – som Gunn Olsen vet – 120
tiltak som har som mål å gjøre det lettere
for dem med nedsatt funksjonsevne nettopp å leve
et mer selvstendig liv. Hovedsatsingsområdene er som kjent
arbeid og utdanning, tilgjengelighet og bedre tjenester.

En person som er under 26 år, og som
har nedsatt funksjonsevne, kan i dag få stønad
til hjelpemidler til trening, stimulering og aktivisering for å opprettholde eller bedre
funksjonsevnen. Det kan også gis stønad
til spesial- eller ekstrautstyr i forbindelse med særlig
leke- og sportsaktiviteter. Men det gis ikke stønad
til vanlige leker, vanlig sportsutstyr og konkurranseutstyr.

Jeg forstår ønsket
fra Norges Handikapforbund om at også voksne
trenger slike hjelpemidler. Ordningen er imidlertid rettet spesielt
mot barn, senere mot ungdom og unge voksne, fordi trening,
stimulering og aktivisering anses for å være spesielt
viktig for denne aldersgruppen.

Når det gjelder nye satsinger på hjelpemiddelområdet, har
Regjeringen prioritert hjelpemidler til arbeidsformål. Sosialdepartementet
har ingen umiddelbare planer om å heve aldersgrensen
for ordningen slik at den også omfatter personer
med nedsatt funksjonsevne som er over 26 år. En utvidelse
av ordningen til også å omfatte voksne vil
koste 40 mill. kr og må vurderes opp mot andre
viktige formål i forhold til de årlige statsbudsjetter.

