 Kommunene har valgt ulike løsninger
når det gjelder organisering av trygghetsalarmtjenesten,
tildeling av alarmer og egenbetaling. I noen kommuner
er alarmene og tjenestene gratis, mens andre kommuner
har ordninger med egenbetaling. Asker kommune, som trekkes frem
i spørsmålet, har en ordning med egenbetaling
på trygghetsalarmer hvor personer som har en inntekt over
2 G, betaler 100 kr måneden, og personer
som har en inntekt under 2 G, er fritatt for å betale
egenandel. Kommunene har i stor grad valgt løsninger som
er tilpasset lokale behov. Noen kommuner har organisert
og satt ut trygghetsalarmtjenesten til brannvesenet, frivillige
organisasjoner eller private firmaer, som f.eks. Falken.

Trygghetsalarmer er en ikke lovpålagt
tjeneste. Kommunene står derfor fritt når det
gjelder å utforme ordningen med hensyn til organisering,
tildeling og egenandeler. På denne bakgrunn vurderer jeg
det ikke som hensiktsmessig å innføre
et generelt betalingsfritak for slike tjenester, da det i enkelte
kommuner kan føre til at tilbudet blir borte.

Fordi tjenesten skaper en trygghet for brukeren,
vil det medføre en avlastning på det øvrige
hjelpeapparatet. Av den grunn forventer jeg også at
kommunene forvalter ordningen på en fornuftig måte,
og at man ser egenandelene i sammenheng med brukernes utgifter til
pleie- og omsorgstjenester for øvrig. Jeg regner med at
kommunene også vurderer prisfastsettingen i forhold
til administrasjonskostnadene.

Forskjellene i egenandeler mellom
kommunene gjør at det er grunn til å se nærmere
på praktiseringen av dagens ordning med trygghetsalarmer.
Departementet vil i samarbeid med Kommunenes
Sentralforbund vurdere f.eks. innkjøpsrutiner og også muligheten
for å samordne innkjøpene
for å redusere kommunenes kostnader knyttet til nettopp
innkjøp av alarmer. Departementet har også tatt
initiativ til å få utarbeidet
en veileder til kommunene som omhandler trygghetsalarmer i pleie-
og omsorgstjenesten. I arbeidet med denne vil vi også se
på praktiseringen av egenbetalinger i kommunene. Denne
veilederen vil være klar neste år, og
departementet vil vurdere effekten av denne i forhold til trygghetsalarmtilbudet
generelt.

 Nå var mitt svar tuftet på en prinsipiell
tilnærming, fordi dette spørsmålet også har vært oppe
til behandling i Stortinget tidligere. Under behandlingen av budsjettet
i 1999 ble det faktisk slått fast at trygghetsalarmer skal være
et kommunalt ansvar. Det var en samlet vurdering at dette var den
beste løsningen. Det alternativet som ble vurdert,
var nemlig å overføre ansvaret til folketrygden
og hjelpemiddelsentralene. Det ble bl.a. lagt vekt på at
tilbudet om trygghetsalarmer nettopp skulle ses i sammenheng
med de tjenestene som kommunen for øvrig har. Det gjelder
særlig det som går på andre sosiale
tjenester knyttet til hjelp i hjemmet, men også utrykning
koblet opp til det som går på alarmer.

Utover det ser jeg at det er god grunn til å se
nærmere på praktiseringen, og jeg vil også følge
opp det i kontakten med KS.

 Det er viktig å forholde seg til Stortingets
vedtak, og dette ble som kjent behandlet. Det ble også veldig
tydelig presisert at det skulle være et kommunalt
ansvar.

Jeg har også sagt at det
er forskjeller i egenandeler mellom kommunene, noe som
gjør det helt naturlig å se nærmere på nettopp
praktiseringen. Jeg vil selvfølgelig følge opp
det. Jeg tror det kan være nyttig at vi får
en veileder innenfor området, for jeg
tror kriteriene og indikasjonene for å få trygghetsalarm også er
veldig forskjellige.





                

 Ved behandlingen av St.meld. nr. 31 for 2001-2002,
Avslutning av handlingsplan for eldreomsorgen, forutsatte Stortinget
at handlingsplanen skal avsluttes i 2005. Når det gjelder
prosjekter som er igangsatt, la flertallet i sosialkomiteen
til grunn at de prosjekter som ikke er fullført
innen utgangen av 2005, kan realiseres utover dette år.

Dette er fra departementets side
fulgt opp ved at Husbankens regionkontorer og fylkesmennene og fylkeslegene
har blitt orientert om at kommuner som har behov for det, skal kunne
avtale planlagt ferdigstillelse med Husbanken når de rent
unntaksvis strekker seg utover 2005. For prosjekter med tilsagn
i 2002 vil det være noen prosjekter
som bl.a. av byggetekniske grunner ikke vil bli sluttført
før i 2006.

Husbankens retningslinjer forutsetter at de
prosjekter kommunene har søkt tilskudd til, er innarbeidet
i økonomiplan eller budsjett. Det er nettopp
for å sikre at prosjektene er realistiske å gjennomføre,
og at kommunene kan ta på seg ansvaret for driften. Dersom
kommunen ikke ønsker å prioritere
prosjektene innenfor sin økonomiplan
frem til 2005, betyr det at det ikke er grunnlag for å gi
husbanktilskudd etter dagens tilskuddsordning.

Bergen kommune ønsker å utsette
tre byggeprosjekter med til sammen 116 plasser, slik at de kommer
til ferdigstillelse i 2007 og 2008. Det er også grunn
til å understreke at når Bergen kommune har fått
tilsagn til bygging av disse plassene, er det med utgangspunkt i
kommunens behov for plasser i dag. Det er også en
forutsetning om ferdigstillelse til 2005 som ligger til grunn for
kommunens søknad om tilskudd gjennom eldreplanen.

Det er, som jeg har vist til, adgang til unntaksvis å avtale
ferdigstillelse utover 2005 med Husbanken, dersom det er byggetekniske
grunner til dette. Forutsetningen er at prosjektene er innarbeidet
i kommunens økonomiplan eller budsjett. Når
kommuner ikke vil prioritere prosjekter i budsjettsammenheng,
er det ikke grunnlag for å åpne for
utsettelse. Det vil kunne føre til at mange prosjekter ikke
vil kunne ferdigstilles før frem mot 2010. Ved å utsette
store byggeprosjekter langt ut i tid, vil en ikke kunne
avslutte handlingsplanen og nå målene om dekning, enerom
til alle som ønsker det, og modernisering
av gammel bygningsmasse, slik Stortinget har forutsatt.

 Dette handler om kommunens vilje til å prioritere
utbygging av eldreomsorgen lokalt og følge opp de planene
som er lagt fra kommunens side, og som det er innvilget tilskudd
til, innenfor de retningslinjene som er fastsatt.
Dette har det også vært bred enighet
om. Bergen kommune har hatt mer enn åtte år
på seg fra handlingsplanen ble vedtatt og kjent i 1997
til prosjektene skal stå ferdig i 2005, til å planlegge
og nettopp gjennomføre utbyggingen i tråd
med handlingsplanen for eldreomsorgen.

Jeg tror også det er riktig å si
at kommunen har strevd en del med fremdriften, særlig tidlig
i handlingsplanperioden. Av hensyn til eldre i Bergen
som har behov for nye, moderne sykehjemsplasser, vil det være
uheldig med ytterligere forsinkelser. For eksempel
har Bergen en lav eneromsandel, sammenliknet med landsgjennomsnittet.

 Det er en forutsetning for tilskudd at prosjektet
er innarbeidet i økonomiplan eller budsjett.
Det er nødvendig for å sikre at prosjektene nettopp
er realistiske å gjennomføre, og at kommunen kan
ta ansvar for driften. Kommunen er gjennom eldreplanen tilført økte
midler også til drift, og resultatene så langt har
vist at kommunene har prioritert styrking av eldreomsorgen, samtidig
som mange kommuner også har sett muligheten til å effektivisere
driften gjennom investeringer i bedre tilrettelagte arealer
for beboere og ansatte.

Ja, budsjettopplegget er stramt, for å sikre
arbeidsplasser og legge til rette for lavere rente, og det har jeg også merket
meg at Arbeiderpartiet er opptatt
av. Det er verdt å merke seg at 1 pst. renteøkning
utgjør om lag 800 mill. kr for kommunene. Men
det er likevel en realvekst i kommunenes inntekter neste år
på ca. 2,6 milliarder kr, og ca. 500
mill. kr av disse er frie inntekter. Det er kommunene som må ta
ansvar for å prioritere, og for å finne løsninger
som sikrer nettopp denne driften.





                

 Det er viktig å sikre en legedekning
ved sykehjemmene som er tilstrekkelig for å gi et godt
medisinsk tilbud til beboerne.

I henhold til kommunehelsetjenesteloven § 1-3
er det kommunenes ansvar å sørge for allmennlegetjenester
i kommunen og legetjenester i sykehjem. Legetjenesten på sykehjem
utføres i hovedsak gjennom deltidsstillinger av kommunenes
fastleger. I henhold til forskrift om fastlegeordningen
i kommunene kan kommunene pålegge leger med fastlegeavtale
deltakelse i offentlig allmennmedisinsk legearbeid, herunder også legetjeneste
ved sykehjem. I avtaleverket mellom Den norske
lægeforening og Kommunenes Sentralforbund fastslås
at kommunene kan pålegge leger med fulltids kurativ praksis
inntil 7,5 timer offentlig allmennmedisinsk legearbeid pr. uke. Samlet
sett er det 3 860 fastlegeavtaler i landet, noe som også gir
et godt potensial for nettopp å sikre
god legedekning i sykehjem.

Tilgangen til legetjenester har generelt sett
bedret seg etter innføringen av fastlegeordningen.
Antall ledige fastlegehjemler er redusert fra 294 pr. 1. juni
i fjor til 120 ledige legehjemler pr. 30. september i 2002. Bedre
legedekning i kommunene gir også bedre
forutsetninger for å øke tilgangen på og
stabiliteten i legetjenester i sykehjem.

Som et ledd i arbeidet med å bedre
kvaliteten i pleie- og omsorgstjenestene er Sosial- og helsedirektoratet
bedt om å vurdere legedekningen i sykehjem generelt,
herunder muligheten for å innføre prinsippet om
fastlege også i sykehjem. Vurderingene vil bli
lagt frem for Stortinget i forbindelse med stortingsmeldingen om
kvalitet i eldreomsorgen våren 2003.

 Nå er det slik at det er veldig tydelig
i kommunehelsetjenesteloven at det er kommunenes ansvar å sørge
for en allmennlegetjeneste bl.a. i sykehjemmene. Jeg ser også at
det er stor variasjon fra kommune til kommune.
Det tilsier at det ikke nødvendigvis er slik
at det er lovverket det er noe galt med, men forståelsen
og bruken av det. Jeg er enig med representanten i at det er stor
grunn til å ta fatt i det. Derfor vil jeg også følge
opp særlig det arbeidet som Sosial- og helsedirektoratet
har fått i forhold til å vurdere nettopp
legedekningen i sykehjem. Jeg ser også at det
varierer litt fra kommune til kommune hvorvidt den enkelte beboer
beholder fastlegen sin, eller om det er faste leger som
er tilsynsleger tilknyttet sykehjemmet.

 Dette er en utvikling jeg i helt andre
roller har fulgt gjennom 25 år, og jeg deler representanten
Molviks bekymring for den situasjonen. Erfaringene viser at der
hvor det er etablert et systematisk samarbeid
over tid mellom primærhelsetjenesten i kommunen
og spesialisthelsetjenesten ved det enkelte sykehus, så går
disse overgangene mye bedre – mye bedre
i forhold til den enkelte pasient, mye bedre i forhold
til pårørende, og ikke minst i det at
man overfører kompetanse mellom sykehus
og primærhelsetjeneste. Vi ser også at utviklingen
har vært slik at kompetanse flytter seg. Kompetansen flytter
seg enten ved kunnskapsoverføring eller ved at
ansatte rett og slett bytter arbeidsplass og slik sett gir en større
mulighet til å gi eldre i eldreomsorgen et bedre
tilbud.

Det er klart at når vi har satt av
penger i forhold til rekruttering av helsepersonell og kompetanseoppbygging, er
det nettopp disse tingene som er målsettingen.
Det er viktig at vi får det systematiserte arbeidet mellom
forvaltningsnivåene i fokus, men også at
vi har gode opplegg i forhold til å rekruttere
og sørge for kompetanseoverføringer.





                

