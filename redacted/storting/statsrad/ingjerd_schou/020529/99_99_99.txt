 Ja, det vil jeg gjøre. Jeg er kjent
med den urovekkende situasjonen med mange rusmiddelmisbrukere i
Innherred-regionen gjennom flere henvendelser til meg og direkte
kontakt mellom Sosialdepartementet og Verdal kommune.
Innherred er én av flere regioner som rapporterer om store
og voksende problemer som følge av
nettopp rusmiddelmisbruk.

Bakgrunnen er den store, internasjonale, ulovlige
produksjonen av narkotika som også har rammet Norge
den siste tiårsperioden gjennom tilgang av mye narkotika
til lavere priser enn tidligere. Lenge var heroinmisbruk i hovedsak
konsentrert om Oslo-regionen. De senere årene har
den store tilgangen på bl.a. heroin til lavere priser ført
til geografisk spredning, slik at det nå dessverre
er tilgang til heroin over hele landet, selv på de
minste steder. En konsekvens av denne spredningen er at
antallet overdosedødsfall øker utenfor Oslo, mens
det i Oslo kan være tegn til stagnasjon eller
nedgang.

Regjeringen er, i tillegg til å forebygge
rusmiddelproblemene, opptatt av å sikre misbrukerne så gode
behandlingstilbud som mulig. Det er derfor vi har satt i gang en vurdering
av tiltaksapparatet for denne gruppen vanskeligstilte, og av hvordan
de ulike deler av tiltakskjeden bør organiseres i fremtiden.
Fra og med 1. januar i år har Helsedepartementet
fått et betydelig ansvar for helsetjenestene til misbrukere,
og bevilgningene til lavterskel helsetiltak og legemiddelassistert
rehabilitering er økt betydelig.

Det er den kommunale sosialtjenesten som har
hovedansvaret for å skaffe til veie hjelpe- og behandlingstilbud til
rusmiddelmisbrukere. Dersom hjelp utenfor døgninstitusjon
er utilstrekkelig, skal sosialtjenesten sørge for plass
i egnet behandlings- eller omsorgsinstitusjon. Kan behovet
for institusjonsplass ikke dekkes, skal sosialtjenesten
sørge for midlertidige tiltak.

Sosialtjenesten er imidlertid ikke
alene om ansvaret. Både kommunehelsetjenesten,
somatiske institusjoner, det psykiske helsevernet og andre
deler av forvaltningen har et ansvar overfor denne gruppen. Det
er mye god erfaring for at man i et godt organisert, tverretatlig
og tverrfaglig samarbeid om den enkelte hjelpetrengende kan
finne frem til hensiktsmessige opplegg.

For mindre byer er de store
og hurtigvoksende rusproblemene med bl.a. mange sprøytenarkomane
en utfordring som har kommet brått
på hjelpeapparatet. Jeg har derfor igangsatt en kartlegging
av situasjonen i hele landet og ønsker å få utviklet gode
modeller for en helhetlig og samlet tiltakskjede
lokalt med samarbeid mellom alle berørte
instanser – statlige og kommunale – som både kan
bidra til å forebygge rusproblemer og sikre et nødvendig
behandlingstilbud og ettervern for tidligere rusmiddelmisbrukere.

 Det å finne gode lokale
løsninger er helt avgjørende. Det er også den
kommunale sosialtjenesten som har hovedansvaret for å skaffe
til veie hjelpe- og behandlingstilbud, men også i
samarbeid med andre. Ja, det er positivt hvis
kommunene – der det ligger til rette for det – kan
jobbe interkommunalt. I tillegg er det viktig at man klarer å ha
en tiltakstjeneste og en engasjementskjede i hver enkelt kommune
som gjør at man ikke bare involverer
det som er tradisjonell sosial- og helsetjeneste, men også det
som ligger på lensmannssiden, justissiden, kirke og kultur,
frivillige organisasjoner, friske ungdommer, rusmiddelmisbrukerne
selv og deres familier. Dette har kommet brått
på mindre byer og små steder,
men ja – interkommunalt samarbeid er
viktig.

I tillegg tror jeg også det
er viktig at man benytter seg av tilsynsmyndighetene i forhold til
klageretten og klageadgangen, og at man også søker å finne
løsninger bredt anlagt.

 Det som det er mulig å gjøre,
er for det første å tydeliggjøre
hvem som har det faktiske ansvaret, og det er den kommunale tjenesten.
Så må man gjerne jobbe interkommunalt. I tillegg
må man bruke det man har i forhold til tilsyn
og klageadgang. Vi er i gang med et arbeid som går på dette
med å se på kapasitet, organisering, ansvar og
en hel tiltakskjede, slik at man ikke kommer i den situasjonen
at man sier at dette er mitt bord, men ikke
ditt osv.





                

