 Stiftelsen Landsforeningen Rettferd for Taperne
ble stiftet i juni 1995, som en fortsettelse av «Aksjon
rettferd for taperne».

Stiftelsen er en landsomfattende interesseorganisasjon med
formål å bedre tapernes livssituasjon
og legge forholdene til rette for å hindre at
det blir flere tapere. Stiftelsen mottar henvendelser fra enkeltpersoner
som bl.a. har hatt problemer med behandling
ved sosialkontor/trygdekontor, mangelfull skolegang og
feilplasseringer. Ifølge tall fra stiftelsen har nærmere
48 000 personer kontaktet organisasjonen siden oppstarten
i 1993. Stiftelsen har også engasjert seg i arbeidet
vedrørende krigsbarnas situasjon.

Stiftelsen Landforeningen Rettferd for Taperne
er én av flere frivillige organisasjoner og stiftelser
som representerer svakstilte grupper, og som har mottatt tilskott
fra Sosial- og helsedepartementet over statsbudsjettets kap. 614
post 70. Foruten den statlige støtten er inntektene i det
vesentligste basert på medlemskontingent.

Sosial- og helsedepartementet har siden 1994
gitt økonomisk støtte til drift av stiftelsen.
Tilskottet har økt betraktelig, og de to siste årene,
altså i 2000 og i 2001, er årlig tilskott tilstått
med 800 000 kr. Dette beløp er innvilget
i forståelse med organisasjonen for å møte
deres behov for forutsigbarhet.

Stiftelsen søker for 2002 om 1,5 mill. kr
til drift. Forvaltningsansvaret for midler på kap. 614
post 70 er overført til det nye Sosial- og helsedirektoratet
med virkning fra 1. januar 2002. Med bakgrunn i dette er søknaden
for 2002 oversendt Sosial- og helsedirektoratet for behandling.
Fra direktoratet har departementet fått opplyst at stiftelsen
Landsforeningen Rettferd for Taperne i disse dager får
overført et foreløpig tilskott for 2002.

 Stiftelsen Landsforeningen Rettferd for Taperne
er én av mange foreninger og stiftelser som henvender seg
med søknader om økonomisk støtte, og
jeg har også hatt møter og samtaler
med veldig mange av dem allerede. Den problemstillingen som representanten
Hanssen tar opp, er også blitt presentert av
disse.

Det som på en måte
kan være det mest praktiske og greie grepet,
er at det ikke bare er en årlig utbetaling,
men at det er intervall, slik at man på en måte
får noe å starte året med, og at man også har
samtaler om forutsigbarhet i forhold til det å drifte.
Men det handler litt om innretningen på søknaden,
om organisasjonens, stiftelsens eller foreningens formål,
og også om å ha en samtale om hvordan man
faktisk driver i forhold til den målgruppen som vi felles
er interessert i å ha en
god holdning til.

