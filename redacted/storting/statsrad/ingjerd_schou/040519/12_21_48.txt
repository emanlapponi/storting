 Det er allerede godt forankret
i alkoholloven at lokalt folkevalgte skal ha avgjørende
innflytelse på utformingen av bevillingspolitikken i kommunen,
herunder plasseringen av salgs- og skjenkesteder. Vinmonopolet er
et salgssted. I forbindelse med revisjonen av alkoholloven, som
legges fram i juni, vil jeg likevel foreslå å presisere
i loven at kommunene har adgang til å legge vekt på det
samme brede spekteret av hensyn når polutsalgenes beliggenhet
skal godkjennes, som ellers ved behandlingen av søknader
om salgs- og skjenkebevilling i kommunen.

Etter mitt syn er det helt åpenbart
at Vinmonopolet i denne sammenheng er, og må være,
underlagt de samme betingelser som alle andre
som søker salgsbevilling for alkoholholdige drikker. Et
vinmonopolutsalg
trekker til seg folk, og det kan føre til endring
i folks handlemønster. Det kan igjen få store
konsekvenser for de øvrige næringsdrivende og
for hele strukturen i kommunenes handelssentre. Det kan dreie
seg om alt fra mulige parkeringsproblemer til at en stor del av
handelen overføres til et kjøpesenter utenfor
kommunesenteret, som en direkte følge av at et vinmonopolutsalg
etableres der. Kommunen kjenner forholdene best og har legitim interesse
i og ansvar for å legge til rette for en best mulig lokaliseringsstruktur.

Alkoholloven angir en klar oppgavefordeling mellom Sosialdepartementet,
kommunene og Vinmonopolet når det gjelder lokaliseringsspørsmål.
Mens departementet kan fastsette det høyeste antall utsalg
på landsbasis og en regional fordeling av utsalgene,
tilligger det kommunestyret å fastsette det høyeste
antall utsalg i kommunen og å godkjenne deres
beliggenhet. Det har vært bred enighet i Stortinget om
denne oppgavefordelingen.

Vurderingen av den konkrete lokaliseringen
av vinmonopolutsalgene i kommunene har alltid helt og holdent vært
en sak mellom den enkelte kommune og Vinmonopolet. Innenfor
de fleksible og etter min mening gode og tilstrekkelige
rammene alkoholloven gir, er det derfor partenes ansvar å avveie
de ulike hensynene og å finne den rette balansen mellom
bedriftsøkonomisk forsvarlig drift og hensiktsmessig lokalisering
i kommunen.

I de aller fleste saker hvor kommunen og Vinmonopolet
i utgangspunktet har ulike syn på hvor utsalget bør ligge,
lykkes det partene å finne frem til enighet om løsninger
som begge kan leve godt med. Bare unntaksvis oppstår
det situasjoner hvor kommunen og Vinmonopolet ikke klarer å bli
enige om lokaliseringen, og der kommunens alternativ hevdes ikke å være
bedriftsøkonomisk lønnsomt for Vinmonopolet, slik
tilfellet nå er i Ås.

Jeg har på denne bakgrunn bedt Vinmonopolet
om en redegjørelse
for hvilke vurderinger selskapet har lagt til grunn i denne saken.
Det er likevel Ås kommune og Vinmonopolet sammen som har
ansvaret for å finne frem til en god løsning for
begge parter innenfor rammene av alkoholloven.

