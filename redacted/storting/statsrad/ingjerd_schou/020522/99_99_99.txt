 Formålet med alkoholloven er å begrense
de samfunnsmessige og individuelle skadevirkningene av alkoholbruk,
bl.a. gjennom å begrense forbruket av alkoholholdig drikk.
Både forbudet mot utdeling av alkoholholdig drikk i markedsføringsøyemed og
forbudet mot reklame for alkoholholdig drikk er viktige virkemidler
i denne sammenheng.

Det er Sosialdepartementet som har det overordnede ansvaret
for å forvalte reglene. Dette ansvaret er delegert til
Sosial- og helsedirektoratet, som skal informere, veilede og følge
opp henvendelser fra enkeltpersoner, kommuner og andre. Direktoratet
er også delegert ansvaret for det statlige bevillingssystemet
for tilvirkning og engrossalg av alkohol. I tillegg kan
kommunene reagere på overtredelser
de får kjennskap til ved kontroller med salgs- og skjenkebevillinger
og på annen måte.

Den saken som representanten Aarøen
tar opp, er under behandling i Sosial- og helsedirektoratet, og
jeg kan derfor ikke gå konkret inn
i den. Generelt vil direktoratet når det blir kjent med
brudd på bestemmelsene, påpeke det lovstridige
forholdet overfor overtrederen og samtidig oppfordre
denne til å rette dette opp. Loven har to sanksjonsmuligheter
mot overtredelser: inndragning av kommunal eller statlig
bevilling etter alkoholloven, jf. §§ 1-8
og 3A-12, og politianmeldelse, jf. § 10-1.

Jeg vil benytte anledningen til å minne
om at jeg i mars i år la fram et forslag for Stortinget
til endringer av alkoholloven og tobakksskadeloven som skal sikre
en mer effektiv håndheving av reklameforbudet.

 Dette har både departementet
og Sosial- og helsedirektoratet årvåkenhet i forhold til.
Vi reagerte raskt, og det kommer vi også til å gjøre
på tilsvarende og lignende saker i fremtiden.

For bare å si litt om fremdriften,
ble det allerede 6. mai sendt et brev fra Sosial- og helsedirektoratet
til Guinness UDV, der de ble bedt om å forklare seg – med tre
ukers frist. I tillegg har også direktøren
for det samme firmaet tatt kontakt med direktøren i Sosial-
og helsedirektoratet og bedt om møte. Det har også vært
et møte. Det var 14. mai. Og 16. mai
mottok Sosial- og helsedirektoratet et brev, der de skriver at de
tar saken alvorlig, og at de vil komme tilbake med nærmere
informasjon om inviterte deltakere til bransjetreff, om aktiviteter
under bransjetreffene og om omfanget av smaksprøver.

Det som er hovedutfordringen i denne saken
og eventuelt i fremtidige saker, er spørsmålet:
Var dette bransjetreff eller ikke? Alt så langt
kan tyde på at det ikke var det, men
vi kommer til å avvente forklaringen fra Guinness UDV.
Det har vært omtalt i mediene en tilsvarende sak
som går på et helt annet merke, på Bacardi-Martini Norge
AS, og et tilsvarende brev er også sendt dem.
Så vi følger det nøye opp.

Vi kommer til å ha årvåkenhet,
og vi kommer også til å agere i forhold
til den informasjon og kunnskap vi får – pluss
at vi kommer til å holde nøye kontakt
med tilsvarende bransjer i forhold til hva som er uhøvelig
opptreden i henhold til regelverket.





                

 Jeg er glad for at representanten Storberget
tar opp dette spørsmålet. Det er en viktig problemstilling
som jeg er svært opptatt av. Dessverre kan
det se ut til at det er vanskelig å skaffe
egnede botilbud for rusmiddelmisbrukere, samtidig som bolig er en forutsetning
for god rehabilitering. At det er vanskelig, skal imidlertid ikke være
en avgjørende hindring, og mitt utgangspunkt er at vi skal
yte litt ekstra for denne gruppen.

Jeg vil først understreke at det er
et kommunalt ansvar å sørge for både
midlertidige og mer permanente botilbud for bl.a. rusmiddelmisbrukere.
Problemet er ikke at kommunene ikke
skaffer boliger, men kvaliteten på mange av disse botilbudene.

Regjeringen arbeider på flere områder
med dette spørsmålet, og vi vil i tråd
med Sem-erklæringen prioritere innsatsen for bostedsløse.
Vi vil bl.a. gjennomgå bostøttereglene
for å bedre boligtiltakene for vanskeligstilte,
gjennomgå Husbankens regelverk med sikte på i
større grad å bidra til bygging av boliger for
denne gruppen, og utvikle støtte-/låneordninger
for frivillige organisasjoner som engasjerer seg i å skaffe
botilbud som alternativ til hospits for sosialt vanskeligstilte.

I tiltaksplanen mot fattigdom, som departementet
er i gang med, er dette en av utfordringene som det arbeides aktivt
med. Regjeringen har videreført «Prosjekt bostedsløse»,
som fra og med i år er utvidet med to kommuner, til syv.
Hovedmålsettingen for arbeidet er å utvikle metoder
og modeller for å forebygge bostedsløshet, gi
mulighet for utprøving av lokale helhetlige løsninger
og skape grunnlag for erfaringer for en nasjonal
innsats og strategi. Erfaring og kunnskapsformidling skal også stå sentralt
i dette arbeidet, som er godt i gang.

Også i handlingsplan mot
rusmiddelproblemer, som Regjeringen tar sikte på å legge
fram til høsten, er dette et tema. Jeg har dessuten
tatt initiativ til et arbeid for å utvikle
og sikre kvalitetsstandarder for hospitser og andre midlertidige
botilbud.

 Ja, det kommer retningslinjer som skal sikre
kvaliteten på det husværet som skal tilbys.

Dessuten var jeg i svaret innom at
vi jobber på flere områder
i forhold til det som var foranledningen for spørsmålet
fra representanten Storberget. Der kommer vi til å prioritere,
som nevnt, bostedsløse – det er også mange
rusmiddelmisbrukere i den gruppen. Vi gjennomgår bostøttereglene,
vi gjennomgår Husbankens regelverk, og vi åpner
for at det utvikles støtte-/låneordninger
for frivillige organisasjoner.

Men jeg understreker igjen at det er kommunene
som har ansvaret for dette arbeidet. Da er det viktig at vi har både
retningslinjer, regler og rammer som gjør det mulig for
kommunene å håndtere dette.

 Vi har sagt til høsten, både
i forhold til handlingsplan mot rusmiddelproblemer og i forhold
til tiltaksplanen mot fattigdom.

At representanten Storberget er engasjert i
dette, er jeg faktisk veldig glad for. Jeg er veldig glad for spørsmålet
også. Representanten etterlyser trykk. Da må jeg
si at når vi har utvidet «Prosjekt bostedsløse» til
flere kommuner, er det fordi vi holder trykk. Da vi for bare noen
få uker siden varslet at vi ville ha retningslinjer i forhold
til å sikre kvaliteten på boligstandarden, er
det også å holde trykk.

Jeg opplever at vi her har den samme intensjon,
nemlig å bedre forholdene. Vi er nødt
til å jobbe på tvers av departementer, men også partier,
for å få dette til. Sånn sett er jeg
glad for engasjementet, og jeg kommer til å øke
fokuseringen på det.





                

