  Jeg skal gi representanten Hedstrøm
delvis rett. Det har vist seg vanskelig å få tak
i alkoholsvak vin. Alkoholsvakt øl – dvs.
lettøl – er det som kjent fortsatt et godt tilbud
av. Det produseres bl.a. av norske bryggerier.

Departementet er med andre ord klar
over problemet, og den 16. oktober i år ble det
sendt ut et høringsnotat med forslag om endring
av alkoholforskriften. Det betyr samtidig at alle landets
kommuner har fått opplysninger om saken.

Etter alkoholforskriften skal skjenkestedene føre
et rimelig utvalg av alkoholsvake drikker, dvs. øl og vin
med mellom 0,70 og 2,50 volumprosent alkohol, og av såkalte alkoholfrie
drikker, dvs. drikker med mindre enn 0,70 volumprosent
alkohol.

Høringsforslaget medfører
at denne inndelingen i alkoholsvake og alkoholfrie drikker fjernes.
I tråd med forskriftens formål, nemlig at de som ønsker
det, skal ha et tilbud om alternativer til vanlig øl og
vin, foreslås det at skjenkestedene skal ha et rimelig
utvalg av øl og vin med mindre enn 2,50 volumprosent
alkohol. Dette utvalget kan gjerne bestå av bare
alkoholfritt øl og alkoholfri vin.

  Som representanten Andersen har registrert,
setter Samarbeidsregjeringen fattigdomsproblemene høyt
på dagsordenen. I tiltredelseserklæringen
varslet statsminister Bondevik en egen tiltaksplan
mot fattigdom, med en rekke målrettede tiltak for å bedre
levekårene for fattige barnefamilier og andre
som trenger hjelp for å komme ut av fattigdommen.

Gjennom analysene i utjamningsmeldingen, som
ble behandlet i Stortinget juni 2000, fikk vi dokumentert
at dårlige levekår og fattigdom ikke
lenger gjelder for hele og lett identifiserbare grupper,
men for et lite mindretall innenfor
de ulike gruppene. Årsakene til at den enkelte får problemer,
er mange og sammensatte. Det er ofte personer som har
svak tilknytning til arbeidslivet, noen mangler en tilfredsstillende
bolig. Enkelte får ikke nødvendige helsetjenester
og sliter med psykiske vansker og rusmiddelproblemer. Ikke
minst er barn som lever i familier med lavinntekts- og levekårsproblemer
over tid, en viktig målgruppe. Derfor er jeg opptatt av
at utilstrekkelig eller
manglende inntektssikring bare er én av de faktorene
som må ligge til grunn for å finne frem til effektive
og målrettede tiltak for å hjelpe folk ut av fattigdommen.

Et gjennomgående problem
er, som påvist i utjamningsmeldingen, at de generelle velferdsordningene ikke er
tilstrekkelig treffsikre i forhold til å fange opp den
enkeltes særskilte problemer og behov.
Det trengs noe mer enn å forbedre økonomisk og
sosial trygghet gjennom å øke
overføringene i folketrygden og satsene på sosialhjelp.
Det trengs tiltak som når de vanskeligst stilte, og ikke
minst barna. Det må altså satses på tiltak
som favner videre enn bare bedre ytelser og
ordninger for foreldrene. Tiltak må være reelt
kvalifiserende i forhold til arbeidslivet. Samtidig må det
settes i verk tiltak i forhold til barn som opplever at de blir
ekskludert i skolesammenheng, lek og fritid sammen med jevnaldrende
på grunn av fattigdom.

Jeg er derfor slett ikke opptatt
av å omdefinere fattigdommen slik at det ser finere ut
på papiret – tvert imot. Jeg er opptatt av å målrette
og forbedre eksisterende ordninger slik at de i større
grad fanger opp personer og grupper som har behov for ekstra
hjelp og støtte. Hvis det viser seg at vi har velferdsordninger
og tiltak som ikke fungerer slik de var ment, og at de ikke
gir folk noe bedre liv, må de erstattes av nye
ordninger og tiltak. I dette perspektivet kan det være
nødvendig å se på om vi har velferdsordninger
som går til grupper av befolkningen som greier seg bra
uten offentlig støtte. Dette krever en nærmere
definisjon av problemene, hva som bidrar til å bekjempe
fattigdommen både på kort og lang sikt,
og hvordan vi skal følge dette opp over tid. Jeg har i
den forbindelse bedt om innspill fra fag- og forskningsmiljøer både når
det gjelder å klargjøre fattigdomsbegrepet
og når det gjelder å komme med ideer
til gode tiltak. Dette har jeg gjort ut fra en erkjennelse
av at jeg ikke sitter inne med alle
svarene på hvordan dette skal gjøres, og at vi
trenger innspill fra mange miljøer for å komme
videre.

Dette betyr ikke at Regjeringens
tiltaksplan i hovedsak skal dreie seg om nye utredninger
og analyser – tvert imot. Vi ønsker å komme
raskt på banen, men ikke raskere enn at vi vet
at både behovet og resultatene vil være dokumenterbare.

  Jeg merker meg representantens synspunkter.

I det arbeidet som Regjeringen står
overfor, inngår ikke bare de kortsiktige
tiltak som nå kommer i forbindelse med tilleggsproposisjonen.
Hovedgrepet vil være de tiltak som vi er bedt
om å vurdere i forhold til en tiltaksplan mot fattigdom.

Dette er ikke enkelt. Dette er sammensatt.
Det er vanskelig. Det dreier seg om kortsiktige tiltak,
som representanten er inne på, men det dreier
seg også om langsiktige tiltak. Problemene er,
som sagt, sammensatte, og når statsråden har invitert
fag- og forskningsmiljøer til å være
med i arbeidet, så inviteres også brede
politiske miljøer og politiske partier til å komme
med synspunkter. Og slik sett merker jeg meg de synspunktene som
representanten kommer med. Jeg håper også at
det i tiden fremover blir en nyttig diskusjon når
det gjelder arbeidet med tiltaksplanen.

  Jeg merker meg representantens synspunkter.

Regjeringen er opptatt av å komme
fattigdomsproblematikken til livs og nå dem det virkelig
gjelder, og som i dag er mange. Det er først og fremst
de bostedsløse, de som mangler arbeid, de som ikke
får endene til å møtes til tross for
en rekke ordninger. Det er ikke bare ord når Regjeringen
og ministeren mener at dette er et område som
maner til dugnad og fellesskapsløsninger. Det er også viktig å understreke
at arbeidslinjen er et viktig utgangspunkt for det arbeidet vi også skal
gjøre i forhold til fattigdomsproblematikken. Jeg merker
meg som sagt, representantens synspunkter og vil ta dem med i det
videre arbeidet.

  Barn på hospits er en uverdig løsning,
og det er Regjeringens ambisjon at det ikke skal finne
sted. Jeg håper også at representanten
har merket seg de signaler som statsråden har gitt i forhold
til å få nasjonale kvalitetskriterier når
det gjelder hospits eller husvære
i en midlertidig situasjon. Jeg har også merket meg
at Oslo kommune har gått til det skritt å vurdere – jeg
vet ikke om det har skjedd ennå –å kjøpe
opp en del eldre boliger nettopp for å forbedre
dem med tanke på at det skal være en
annen kvalitet enn det det er mange steder i dag.

Bolig er en selvfølge for veldig mange
av oss, men ut fra de tallene jeg har fått, er det 6 000-7 000
boligløse. Det er en utfordring for Norge
som nasjon. Det er en ambisjon for denne Regjeringen å vurdere
tiltak i forhold til dette. Og jeg merker meg at her er det mulighet
for dugnad.

