  Det har vært mye oppmerksomhet rundt
de nye delpensjonsreglene i AFP-ordningen og særlig toleransebeløpet
på 4 000 kr.

AFP gir arbeidstakere mulighet til å gå av
med pensjon fra fylte 62 år. Pensjonen beregnes
likevel som om man står i arbeid til 67 år.
Det vil si at man kan gå av med pensjon opp til
fem år før den ordinære pensjonsalderen
uten at det får noen betydning for pensjonens
størrelse. Slik sett er AFP en svært gunstig
ordning. Ordningen er basert på avtale mellom
partene i arbeidslivet. Følgelig er det ikke
uten videre opp til sosialministeren å foreslå endringer.

Det nye delpensjonssystemet går ut
på at man kan redusere arbeidstiden og motta delpensjon
for den tiden man ikke arbeider. Dersom inntekten reduseres
til f.eks. 60 pst. av tidligere inntekt, skal vedkommende
motta 40 pst. av full pensjon. Dersom det viser seg at
pensjonisten tjener mer eller mindre, skal pensjonsandelen
justeres tilsvarende. Det er imidlertid lagt inn et toleransebeløp
på 4 000 kr, slik at ikke ethvert avvik
skal føre til justeringer. Dette toleransebeløpet
er satt av administrative grunner og har ingen sammenheng med det
tidligere fribeløpet på folketrygdens grunnbeløp.

Det var i forbindelse med inntektsoppgjøret
1997 at partene i arbeidslivet åpnet
for å kunne ta ut delpensjon. Før dette måtte
man slutte helt i arbeid for å få AFP. De tidligere
reglene om kombinasjon av pensjon og arbeidsinntekt var ikke
tilpasset adgangen til delpensjon. Det viste seg at en god del arbeidstakere
kunne få en høyere inntekt ved å ta ut
delpensjon fremfor å fortsette i fullt arbeid. Dette ble også pekt
på av partene i arbeidslivet.

Spørsmålet om å finne
fram til mer hensiktsmessige regler ble overlatt til det såkalte
Førtidspensjonsutvalget. Utvalgets forslag til det nye
pro rata-systemet ble fulgt opp av den forrige Bondevik-regjeringen
høsten 1999 og gjennomført under Stoltenberg-regjeringen.
Intensjonen var å gjøre det mer gunstig å arbeide
enn å ta ut pensjon.

Norge står som kjent overfor
en stor forsørgingsbyrde som følge av at det blir
flere eldre som lever lenger, samtidig som vi ser en klar
tendens til økt tidligpensjonering. Det er derfor viktig å ha
ordninger som motiverer til å fortsette i arbeid. Samtidig
er det nødvendig å ivareta behovet til
dem som er slitne etter mange år i arbeidslivet.

I denne situasjonen står man overfor
et dilemma. På den ene siden vil pensjonister ønske å kunne
tjene noe uten fradrag i pensjonen. På den annen side
vil gunstige delpensjonsordninger stimulere folk til å pensjonere
seg tidligere og i større grad enn de ellers ville gjort.

Arbeidskraftbehovet vil øke i tiden
fremover. Det er derfor viktig å forhindre økningen
i tidligpensjoneringen. I stedet for å ha gunstige ordninger
må man unngå at arbeidsdyktige og arbeidsvillige
forlater arbeidslivet mange år før
den ordinære pensjonsalderen på 67 år.

Mange synes at toleransebeløpet på 4 000
kr i AFP er noe lavt. På den annen side vil det være
vanskelig å operere med et fribeløp
innenfor dagens pro rata-system. Jeg har også merket
meg at partene i arbeidslivet, bl.a. LO og NHO, har uttrykt at de ikke ønsker å justere
toleransebeløpet.

Så langt tyder erfaringene på at
det er færre som tar ut AFP enn tidligere, noe som nettopp
var hensikten med de nye reglene.

For øvrig skal også pensjonskommisjonen
bl.a. se nærmere på behovet for økt yrkesaktivitet
og behovet for fleksibilitet i pensjonssystemet. I den sammenheng
vil det også være naturlig å foreta
en vurdering av ulike regler for kombinasjon av pensjon
og arbeidsinntekt.

  Nå er det det å si at denne ordningen
først og fremst er en avtale mellom partene i arbeidslivet,
NHO og LO. Når det er sagt, er det vel også grunnlag
for å si at utgangspunktet må være at
det er arbeidslinjen som er tellende, og at man ikke må komme
i en situasjon hvor det lønner seg å ta
ut avtalefestet pensjon når man er 62 år,
ved at man da kan ha en inntekt som overstiger den man faktisk ville
hatt om man hadde stått i arbeid frem til 67 år.

Når det gjelder særaldersgrenser,
så er jo en tidligpensjonering med AFP noe en arbeidstaker
skal kunne velge fritt, og særaldersgrenser i tjenestepensjonssystemet innebærer ikke bare
en rett, men også en plikt til å slutte
i stilling ved oppnådd aldersgrense. På den andre
siden er det også et klart behov for en gjennomgang
av særaldersgrensene i det offentlige, som kan være
i gunstigste laget. Men jeg understreker at dette er et forhold
som bl.a. tilligger partene i arbeidslivet, og det er også et
forhold som pensjonskommisjonen bl.a. vil vurdere.

  Det er om lag 60 pst. arbeidstakere i Norge
som er omfattet av AFP-ordningen, ikke 100 pst., men 60.
Det er klart at denne ordningen gir en mulig pensjonering for 62-åringer,
men utgangspunktet var at denne ordningen skulle være
for de slitne arbeidstakerne.

Det er også noe ulik AFP-ordning
for offentlig og privat sektor – bare for å ha
understreket det. AFP-ordningen i staten finansieres over statsbudsjettet.
I kommunesektoren er det arbeidsgiverne som finansierer det, altså både
kommuner og fylkeskommuner. Men i privat sektor dekker arbeidsgiverne
det meste av pensjonsutgiftene, mens staten dekker 40 pst. av løpende
pensjonsutgifter for 64-, 65- og 66-åringene. Det vil si
at staten dekker også om lag 25 pst. av de samlede
utgiftene i privat sektor. Beløpet på 4 000
kr er ikke en endring av et beløp som
var der i forhold til 1G tidligere. Det kom som en følge
av at man endret retningslinjene.

  Brukere av offentlige tjenester, og særlig
barn, skal ha trygghet for at man ikke blir utsatt for
overgrep av personer som er gitt tillit. For å skjerme
barn fra kontakt med personer som har begått overgrep,
kan det i dag kreves vandelsattest for ulike grupper personell,
som bl.a. ansatte i barnehager, i grunnskolen og i barnevernet.

Det er i dag ikke lovhjemmel for å kreve
fremlagt politiattest og vandelsattest ved ansettelser i helse-
og sosialsektoren. I strafferegistreringsforskriftens § 12
omtales en rekke grupper som det kan kreves vandelsattest for ved
ansettelse, deriblant enkelte grupper innen helse- og sosialsektoren,
men personlige assistenter hører ikke blant dem.

Når det gjelder helse- og sosialsektoren,
har Stortinget tidligere behandlet spørsmålet
om politiattest og vandelsattest og i vedtak nr. 406 14. juni
2000 bedt om at

«1.	Regjeringen legger fram
en vurdering og lovforslag til hvordan vandelsattest for helsepersonell
kan sikre at barn som søker til helsevesenet, ikke
møter helsepersonell som har begått seksuelle
overgrep mot barn eller umyndige.

2.	Regjeringen i egnet form legger fram en bred vurdering
av hvordan barn og andre spesielt utsatte grupper
i møte med offentlig og/eller privat sektor, utover helse-
og oppvekstsektor, skal sikres mot overgrep og garanteres rettssikkerhet
og trygghet.»

Det er nødvendig å ta disse
spørsmålene opp på bred basis.
Det er satt ned et offentlig utvalg som skal gjennomgå strafferegistreringsloven
og utarbeide forslag til ny lov om politiregistre – det
såkalte Strafferegistreringsutvalget. Regjeringen
vil komme tilbake til spørsmålet om krav til politiattest
og vandelsattest mv. i helse- og sosialsektoren når innstillingen
fra dette utvalget foreligger. Utvalgets innstilling er ventet 1.
mars neste år. Utvalgets mandat innebærer
bl.a. at utvalget skal «gjennomgå eksisterende
regler for bruk av politiattest og straffeopplysninger i forbindelse
med vandelskontroll og akkreditering/autorisasjon av personell».
Dette vil gi det nødvendige grunnlaget for en bred gjennomgang
av den brede vurderingen når det gjelder vern av barn og
andre utsatte grupper som Stortinget har bedt om.

Brukere av ordningen med personlige assistenter
for funksjonshemmede vil ofte være
barn, og enkelte vil kunne være umyndiggjort.
Dette er utsatte grupper som har behov for et vern, og jeg er opptatt
av å gi disse trygghet og sikkerhet mot overgrep. Jeg vil
derfor raskt komme tilbake til dette spørsmålet
når Strafferegistreringsutvalgets innstilling foreligger.

  Det jeg mener, er at disse utsatte gruppene,
som skal ha den samme tryggheten som alle andre, skal være
sikret at de personene – og de tjenestene – som
de har daglig omgang med, skal være skikket. Slik sett
kommer jeg, som sagt, raskt til å følge dette
opp når Strafferegistreringsutvalgets innstilling foreligger,
fordi jeg har den samme intensjon som representanten
Alvheim, at man skal sikre trygghet.





                

