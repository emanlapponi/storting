 Representanten Alvheim tar opp et problem
som også departementet og jeg er bekymret over.

Mye av personellet i pleie- og omsorgssektoren
arbeider deltid. En studie av arbeidstid og undersysselsetting blant
hjelpepleiere og omsorgsarbeidere
som FAFO nylig har gjennomført, viste at et stort
omfang deltidsansettelser har store negative konsekvenser for tjenestekvaliteten
og effektiviteten. Deltidsansettelser kan også vanskeliggjøre
rekrutteringen og svekker arbeidsmiljøet. 28 pst.
av hjelpepleierne og omsorgsarbeiderne i undersøkelsen
jobbet deltid og ønsket å jobbe mer.
Hovedbudskapet i rapporten fra FAFO er at både
arbeidsgivere, brukere og en stor andel av de ansatte vil være
tjent med en personalpolitikk som baserer seg på hele
stillinger og store deltidsstillinger.

Årsaken til den høye andelen
deltidsarbeidende er sammensatt. Det handler bl.a. om kompetanse
i forhold til arbeidstidsplanlegging/turnusplanlegging
og ledelse. Det handler også til en viss grad
om begrensninger i lov- og avtaleverket, og at enkelte arbeidstakere
ut fra hensynet til familie og av andre grunner ønsker å arbeide
deltid. Blant annet ønsker mange i hele
turnusstillinger å arbeide mindre i helger. Dette
fører til behov for å fylle opp helgevaktene med
deltidsstillinger.

Det er kommunen som arbeidsgiver
som har ansvaret for rekruttering, bemanning og organisering av
kommunens tjenester. I noen grad er kommunene bundet av
rammer som settes av lov- og avtaleverket. Arbeids- og administrasjonsdepartementet
har nedsatt et eget utvalg, Arbeidslivslovutvalget, for å gjennomgå arbeidstidsbestemmelsene
i arbeidsmiljøloven. Problemstillinger knyttet til skift-
og turnusarbeid i pleie- og omsorgssektoren inngår som
en del av utvalgets drøftinger. Utvalget skal legge frem
sitt arbeid 1. desember 2003. Jeg vil følge arbeidet
og oppfølgingen nøye.

Departementet har løpende og formalisert
kontakt med Kommunenes Sentralforbund om arbeidet med utfordringene
i den kommunale helse- og sosialtjenesten. Jeg vil i samarbeidet
fremover også ha stor oppmerksomhet
på deres ansvar for situasjonen og for å bidra
til å snu utviklingen.

Regjeringen skal våren 2003 legge
frem en melding for Stortinget om kvalitet og innhold i eldreomsorgen.
I denne meldingen vil jeg gi problemstillingene knyttet til rekruttering,
bemanning, turnus og organisering en bred omtale.

Kari
Lise Holmberg hadde her overtatt presidentplassen.

 Dette er et arbeidsgiveransvar. Det ligger
til kommunene. Og det burde også være
i kommunenes interesse å unngå så mange
deltidsstillinger.

Jeg er helt enig med representanten Alvheim
i at dette dreier seg om både kvalitet
og kontinuitet. Det som er viktig, er at denne type små stillinger ikke
må hindre at de som ønsker
det og kan, får økt sin deltidsstilling.

Jeg gjentar at dette er et arbeidsgiveransvar.
Det tilligger kommunene.

 Dette vil jeg ta opp med KS i de naturlige
samtalene som vi har. I tillegg har vi Arbeidslivslovsutvalget,
som nettopp også har dette som mandat.
Jeg er helt enig med representanten Alvheim. Min holdning er veldig
klar: Det bør være størst mulige deltidsstillinger
og i de fleste tilfellene også hele
stillinger, men det er arbeidsgiverne som må ta ansvar.
Men jeg ser også et annet aspekt og en annen
vinkel. Det går på rekrutteringssituasjonen, og
det er mange som ønsker å jobbe deltid,
og som bare kan jobbe deltid, og som ikke ville
ha vært i arbeid hvis ikke dette hadde vært
mulig. Så det er en vanskelig, kompleks situasjon, men
jeg er helt på linje med Alvheim i den overordnede problemstillingen.





                

