 Fra 1. januar 2003 har Rikstrygdeverket sagt
opp det kollektive abonnementet på bladet Velferd og overlatt
til det enkelte fylkestrygdekontor og trygdekontor å bestille
det antall eksemplarer de har behov for.

I dialogen mellom Rikstrygdeverket
og bladet Velferd har det ved flere anledninger vært reist
spørsmål om Rikstrygdeverkets rolle som bærebjelken
i finansieringen av tidsskriftet Velferd.

Bladet Velferd utgis av stiftelsen Sosial
Trygd og er en unik møteplass for brukere, samfunnsforskere
og ansatte i velferdsstaten. Jeg har i tråd med sosialkomiteens vedtak
vurdert flere måter å sikre det økonomiske
grunnlaget for bladet på.

Kultur- og kirkedepartementet gir øremerkede
tilskudd til «ymse publikasjoner». Midlene
er fordelt for 2003, og støtte er bl.a. gitt til Morgenbladet,
Folket, Dag og Tid, Ny Tid, Blikk, Samora, Friheten og Klar Tale. Bladet
Velferd vil derfor ikke kunne motta støtte over denne
bevilgningen i 2003. Departementet opplyser at de for tiden vurderer
denne ordningen. Jeg har på grunnlag av kontakt med Kultur-
og kirkedepartementet anbefalt tidsskriftet Velferd å søke
om tilskudd for 2004 så raskt som mulig. En slik søknad
vil bli vurdert sammen med de øvrige publikasjonene som
søker om finansieringsbistand over denne posten. Dette
vil kunne være en mer varig løsning
for bladet Velferd.

Det har imidlertid vært behov for å finne
en midlertidig løsning på den vanskelige økonomiske
situasjonen bladet er kommet i, før de kan søke
mer permanente løsninger. Jeg har derfor i 2003 sørget
for nødvendige midler til drift dette året. Departementet
er ellers kjent med at tidsskriftet har iverksatt vervekampanjer,
og at dette har gitt gode resultater. Blant annet har
flere fylkestrygdekontorer og trygdekontorer tegnet abonnement.

På lengre sikt er utfordringen
for tidsskriftet å finne alternative finansieringskilder
og nye brukergrupper, for å sikre det økonomiske
grunnlaget for bladets eksistens.

Jørgen Kosmo hadde
her gjeninntatt presidentplassen.

 Stortinget bad Regjeringen vurdere hvordan
en kan sikre det økonomiske grunnlaget for bladet Velferd.
Det har vi gjort, bl.a. ved å sikre driften i 2003 og samtidig
se på de løsninger som ligger videre for 2004
og støtteordningene i forhold til denne type tidsskrifter.
Jeg har fulgt opp Stortingets vedtak ved nettopp å vurdere
hvordan en kan sikre bladet både for i år og
for tiden etterpå.

Det som imidlertid er eiendommelig, er Fremskrittspartiets
engasjement i denne saken. I Fremskrittspartiets program for 2001–2005 sier
man nettopp at Fremskrittspartiet
vil

«1. 	At aviser og tidsskrifter
skal konkurrere på lik linje uten statsstøtte.

2. 	At den enkelte avis og det enkelte tidsskrift
selv skal avgjøre sin finansieringsform, enten dette skjer
med tilskudd og gaver fra organisasjoner og enkeltmennesker, ved
annonser, eller ved løssalgs- og abonnementsinntekter.»

Slik sett står Fremskrittspartiets
engasjement i denne saken noe i kontrast til det som står
i programmet til Fremskrittspartiet.

 Vi har fulgt opp Stortingets vedtak. Vi har
sikret bladet for 2003, og det er ordninger videre for 2004. Jeg
betviler ikke at Fremskrittspartiet
og lederen av sosialkomiteen
kjenner Fremskrittspartiets program bedre enn undertegnede,
men jeg kan også lese innenat. Det
betyr at partiets program tilsier at tidsskrifter skal konkurrere
på lik linje uten statsstøtte. Slik sett er oppfølgingen
noe eiendommelig.





                

 Departementet følger opp Stortingets
vedtak ved behandlingen av Budsjett-innst. S. nr. 11 for 2001-2002.

I 2001 gjennomførte Ressurssenter
for omstilling i kommunene en kartleggingsundersøkelse
som viste at 161 personer under 50 år på det tidspunktet
var bosatt i alders- og sykehjem. Brukerorganisasjonene
var kritiske til undersøkelsen fordi de mente at brukerne ikke
var blitt hørt. De mente videre at antall personer som ønsker å flytte
ut, var høyere enn det Ressursenterets undersøkelser
viste.

Departementet gjennomførte en ny kartlegging
av hvor mange funksjonshemmede under 50 år som bor i eldreinstitusjoner
og faktisk ønsker å flytte ut. For å møte brukerorganisasjonenes
krav vurderte jeg det som viktig at brukerne selv så langt
dette er mulig, skulle spørres om hva de ønsker.
For å få mer kunnskap om dette og for å vurdere
valg av tiltak har fylkesmennene gjennomført en kartlegging.
Arbeidet startet i november/desember 2002. Alle
fylkesmenn har nå gitt tilbakemelding til departementet.
Brukerorganisasjonene vil om kort tid bli invitert til et møte
bl.a. for å bli orientert om resultatet av kartleggingen
og å komme med innspill når det gjelder tiltak
for målgruppen.

Arbeidet med å gi yngre
sterkt hjelptrengende som bor ved alders- og sykehjem, et alternativt
tilbud i egen bolig, er en prioritert oppgave. Ingen unge
funksjonshemmede bør bo på alders- og sykehjem
mot sin vilje. Jeg vil i stortingsmeldingen om politikken for funksjonshemmede
redegjøre ytterligere for hvor mange unge funksjonshemmede
som er bosatt ved alders- og sykehjem, og hvor mange av
disse som ønsker et annet botilbud. Videre vil jeg i meldingen
så langt det er mulig, presentere den videre prosessen
når det gjelder utvikling av tiltak for målgruppen.

 Ja, jeg er kjent med det, og jeg nevnte også i
mitt hovedsvar at brukerorganisasjonene var
svært kritiske til den undersøkelsen som forelå fra 2001.
De mente at brukerne ikke var blitt hørt, og
de påpekte også en rekke tiltak. De
var altså ikke fornøyd med undersøkelsen,
og på bakgrunn av det, nettopp fordi de det gjaldt, ikke
var blitt direkte spurt, har vi valgt å gjøre en
ny undersøkelse og få en gjennomgang hvor siktemålet
har vært å snakke og høre med
den enkelte. Vi tar nå sikte på et møte
med de funksjonshemmedes organisasjoner i denne saken så raskt
som mulig. Vi har nettopp fått oppsummeringen
fra fylkesmennene, og vi mener at det er mest fornuftig at vi orienterer
organisasjonene og drøfter tiltak med dem før
vi presenterer Stortinget for tallene. Tallene vil uansett presenteres
i stortingsmeldingen om politikken for funksjonshemmede. Og som
jeg sa i avslutningen på mitt hovedsvar, vil jeg i meldingen
så langt det er mulig, presentere den videre prosessen
når det gjelder utvikling av tiltak for målgruppen.

 Som jeg nevnte, tar vi sikte på et møte
med de funksjonshemmedes organisasjoner så raskt som mulig.

En ting er tallene, men tiltakene skal treffe,
og da er det også viktig at vi har mer informasjon.
Det var det organisasjonene var kritiske til, fordi det er ulike ønsker,
og det er ulike behov, men det er også ulik registrering.
Og bakgrunnen for at vi valgte å foreta en ny kartlegging,
til tross for at enkelte organisasjoner også mente
det var overflødig, er at det er tiltakene som skal telle.
Det er jeg helt enig med representanten i, og da må vi også ha
et realistisk bilde av situasjonen. Enkelte brukere
blir registrert som institusjonsboere, mens
de i realiteten bor i en tilrettelagt bolig, f.eks. en barnebolig eller
en bolig for autister. Dette er ordinære boliger som kommunen
har valgt å regulere som boform etter sosialtjenesteloven,
og som derfor blir definert som institusjon i statistikken. I tillegg
er det noen av beboerne som ikke ønsker å flytte, eller
som ikke vurderes å ha nytte av et eget botilbud.

Vi skal ha et møte med organisasjonene,
men tiltakene skal også treffe, og de skal være
riktige.





                

