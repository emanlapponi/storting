 I en artikkel i Moss avis 7. mars
i år hevder en jurist at i åtte av ti
saker som han har til behandling, har det vært feil i saksbehandlingen. Etter
det jeg har fått opplyst fra fylkestrygdekontoret i Østfold, dreier
dette seg om uføresaker. Det vil i hovedsak si saker om
uførepensjon, men kan også omfatte yrkesskade,
grunn- og hjelpestønad.

Jeg vil få understreke at omgjøring
av saker normalt skjer som følge av klage eller
anke, og enten av fylkestrygdekontoret selv eller i Trygderetten.

Fylkestrygdekontoret i Østfold behandlet i
2001 32 000 saker, hvorav 2 413 var uførepensjonssaker.
Av disse ble 334 saker påklaget. Fylkestrygdekontoret omgjorde
101 saker, og 155 saker gikk videre til Trygderetten, som omgjorde
32. I disse sakene er det fremskaffet nye opplysninger gjennom nye
legeerklæringer.

I en kvalitetsundersøkelse på uføreområdet
i Østfold gjennomgikk man 200 saker. I rapporten konkluderes det med
at 99,4 pst. av innvilgelsessakene er korrekte, og videre at 100
pst. av avslagssakene er korrekte. Når det gjelder fastsettelse
av uføregraden, er man imidlertid uenig i 2,6
pst. av sakene.

I Østfold er det fremmet krav om gjenopptakelse
fra den samme juristen i 43 saker. Dette er stort sett gamle uførepensjonssaker
fra 1960-, 1970- og 1980-tallet. Sakene dreier seg i hovedsak
om tidspunktet for når uførepensjon
skal innvilges.

Fylkestrygdekontoret i Østfold har i brev av
8. mars 2002 til den aktuelle juristen Geir Myhrvold uttalt at man etter
gjennomgang av sitt statistikkmateriale vanskelig kan
se at trygdeetaten har gjort feil i åtte av ti saker. Samtidig
har man bedt om en nærmere dokumentasjon av påstanden
fra juristen. Noen slik dokumentasjon har trygdekontoret ikke
fått.

På denne bakgrunn vil jeg ta avstand
fra påstanden om at trygdeetaten i Østfold har gjort feil
i åtte av ti trygdesaker. På den annen side
er dette vanskelige saker, og én feil er én for
mye.

Jeg kan opplyse at trygdeetaten
arbeider kontinuerlig med ulike tiltak for å bedre
kvaliteten på uføresaker.

 Jeg kan bare bekrefte at dette er
et arbeid som trygdeetaten arbeider med hver eneste dag, og som
vi også har organisert bedre og annerledes
enn før.

For øvrig oppfattet jeg ikke
at det var noe ytterligere spørsmål i representantens
innlegg, og jeg anser utgangspunktet for spørsmålet
som besvart.

 Forutsatt at postgangen fungerer slik den skal,
mottar jeg selvfølgelig brev og vil besvare det på ordinær
måte. Men utgangspunktet for spørsmålet
fra representanten Hedstrøm var en påstand om
at her forelå det en feil i åtte av
ti saker, og det er ikke tilfellet. Men selvfølgelig, én
feil er én for mye, og dette er et område som
vi arbeider med å være nitide, riktige og
korrekte på. Så jeg kommer fortsatt til å ha
oppmerksomhet innenfor dette feltet.





                

