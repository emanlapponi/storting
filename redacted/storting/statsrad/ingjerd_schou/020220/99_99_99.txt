 Personer som blir rammet av en yrkesskade,
kan ha rett til en rekke særfordeler i folketrygden og
erstatning fra den obligatoriske yrkesskadeforsikringen. Som en
yrkesskade regnes først og fremst
skader som skyldes en arbeidsulykke. I tillegg er det i forskrifter
gitt en liste over visse typiske yrkessykdommer som likestilles
med yrkesskade. Dette er lidelser som det erfaringsmessig er en
særlig risiko for å pådra seg i arbeidssammenheng.
Belastningslidelser som skyldes langvarig påvirkning, er
på et generelt grunnlag unntatt fra yrkesskadedekningen.

Stortinget bad i 1998 den daværende
Bondevik-regjeringen om å utrede muligheten for å inkludere
enkelte spesielle belastningslidelser som er klart yrkesbetingede, på listen
over yrkessykdommer.

Departementet har sørget for at muligheten
for å inkludere enkelte belastningslidelser på listen
er utredet, bl.a. med bistand fra Statens arbeidsmiljøinstitutt.
En rapport om saken ble avgitt til departementet den 22. november
1999 og deretter sendt på høring.

I rapporten frarådes en generell utvidelse
av yrkesskadedekningen til å omfatte belastningslidelser.
Statens arbeidsmiljøinstitutt foreslår likevel noen
få spesielle belastningslidelser som man bør vurdere å ta
med på listen over likestilte yrkessykdommer. I høringsrunden
var det delte oppfatninger. Arbeidstakerorganisasjonene er stort sett
positive til utvidelser, mens arbeidsgiversiden og de som administrerer
yrkesskadeordningene, Rikstrygdeverket og forsikringsbransjen, går
imot.

I rapporten ble det ellers foreslått
en særregel for skader oppstått etter
personløft, noe som særlig er et problem
i pleie- og omsorgssektoren. Høringsinstansene er stort
sett positive til dette forslaget, men forsikringsnæringen
går imot.

Saken ble ikke fulgt opp av Stoltenberg-regjeringen etter
denne høringsrunden. Jeg ser at saken har betydelige administrative
problemer, og innebærer vanskelige avgrensningsspørsmål.

Stoltenberg-regjeringen satte ned et offentlig
utvalg som skal vurdere viktige spørsmål på yrkesskadeområdet, bl.a.
når det gjelder organisering og saksbehandling. En yrkesskadet
person kan i dag ha rett til særskilte yrkesskadefordeler
fra folketrygden og erstatning fra den obligatoriske yrkesskadeforsikringen.
Den skadelidte må altså forholde seg til flere
ulike regelsett og instanser. Utvalget skal vurdere å samle
de ulike ytelsene ved yrkesskade i én ordning
for å oppnå forenkling og
bedre ressursbruk. Utvalget skal levere sin innstilling
innen 1. mai 2003.

Eventuelle endringer i organiseringen og saksbehandlingen
på dette området bør derfor vurderes
før man tar stilling til en eventuell utvidelse.
Å innføre erstatning for enkelte belastningslidelser nå vil etter
min mening kunne belaste et administrativt og medisinsk apparat
som allerede er under kritikk fra ulike hold.

 Det er viktig at den enkelte blir vurdert med
utgangspunkt i seg selv og sin sykdom. Likevel har Regjeringen
fokusert på at det er arbeidsevnen som må være
i fokus i forhold til å klare å tilbakeføre
til arbeid.

Utvalget er nedsatt. Det er riktig som representanten sier,
det er et uklart lovverk, og det må følges opp.
Utvalget skal vurdere å samle de ulike ytelsene ved yrkesskade i én
ordning for å oppnå forenklinger og bedre
ressursbruk. Innstillingen kommer som nevnt 1. mai 2003, og vi vil
følge opp saken deretter.

 Ja, det er viktig at både kvinners
og menns helse vurderes i en helhet, og vi vil selvfølgelig
fokusere på det når vi følger opp saken etter at
utvalget har kommet med sin innstilling. Da skal vi ha en god, bred
og grundig gjennomgang.





                

 Brukerstyrt personlig assistanse
er en alternativ organisering av praktisk og personlig hjelp for
sterkt funksjonshemmede som har behov for bistand i dagliglivet.
Søknader om brukerstyrt personlig assistanse
skal vurderes innenfor de samme rettslige rammene
som de andre tjenestene nevnt i sosialtjenesteloven § 4-2.
Dette innebærer at kommunen, i samråd med
brukeren, skal foreta en individuell vurdering av den enkeltes behov
for hjelp. De som ikke kan dra omsorg for seg selv, eller
er helt avhengig av praktisk eller personlig hjelp for å greie
dagliglivets gjøremål, har krav på hjelp. Det
er imidlertid kommunen som fatter beslutning om hvilken type
tjeneste som skal tilbys. Hvis det skulle være
slik at kommunen erkjenner at det er et hjelpebehov, men mener
den hjelpeformen det er søkt om, ikke passer,
skal kommunen rådføre seg med søkeren
for å komme fram til en bedre løsning
som begge parter kan akseptere.

Representanten Skarbøvik har tidligere
vist til at en kommune i Vestfold har avslått en søknad
om brukerstyrt personlig assistanse
med den begrunnelse at brukeren ikke kan ivareta
arbeidsgiveransvaret alene. Da ordningen med brukerstyrt personlig
assistanse ble behandlet i Stortinget,
pekte sosialkomiteen
på at ut fra erfaringene i forsøksperioden skal
nærstående personer eller hjelpeverge ikke
utelukkes fra å bistå i arbeidslederfunksjonen.
Dette er i dag ikke tydeliggjort godt nok i rundskrivet
til kommunene, og jeg vil derfor sørge for at dette kommer
tydelig fram.

Hjelpeapparatet i kommunene vil ikke
alltid ha tilstrekkelig kompetanse til å kunne vurdere alle
typer hjelpebehov. Når det gjelder ADHD, er det
helt klart at det er behov for å tilføre mer kompetanse.
Det er derfor etablert et statlig kompetansesenter, «Nasjonal
Kompetanseenhet for AD/HD, Tourettes Syndrom
og Narkolepsi», som skal spre kompetanse og bistå øvrig
hjelpeapparat.

Når det gjelder voksne med ADHD, er
det i tillegg etablert tre regionale
sakkyndige team knyttet til medisinske
fagmiljø, lokalisert til henholdsvis Oslo, Bergen og Trondheim.
Disse teamene bistår hjelpeapparatet i enkeltsaker og bidrar
til å bygge opp kompetanse lokalt.

 Svaret er ja.

