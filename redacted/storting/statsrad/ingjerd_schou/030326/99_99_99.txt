 Etter at Stortinget hadde gjort det
vedtaket som representanten Nesvik refererer til, ble Stortinget
høsten 2001 underrettet om at daværende sosialminister
tok sikte på å behandle saken om kommunale råd
for funksjonshemmede i den kommende stortingsmeldingen om politikken
overfor funksjonshemmede.

Jeg har videreført arbeidet etter
dette opplegget. Kommunale råd for funksjonshemmede vil
bli behandlet i den varslede stortingsmeldingen om politikken overfor
mennesker med funksjonsnedsettelser, som Regjeringen tar sikte på å legge
fram i denne sesjonen.

 Først følger jeg opp på samme måte
som daværende sosialminister høsten 2001 ordla
seg, nemlig at det skulle komme en melding om funksjonshemmede.
I 2001 gjorde Arbeidsforskningsinstituttet en undersøkelse
om hvordan det står til her i landet i forhold til antall
råd for funksjonshemmede. Ifølge den evalueringsrapporten
hadde 48 pst. av landets kommuner råd for funksjonshemmede
i 2000, og 16 av fylkeskommunene hadde slike råd.

I den stortingsmeldingen som Regjeringen tar
sikte på å legge fram i denne sesjonen, vil vi
gi en samlet vurdering av både eldreråd
og råd for funksjonshemmede. I tillegg til forslagene fra
Manneråk-utvalget vil vi også forholde
oss til forslag som Norsk Pensjonistforbund har lagt fram, bl.a.
om at kommunestyrene ikke skal kunne fatte vedtak om eldrepolitiske
tiltak før det foreligger innstilling
fra eldrerådet.

Jeg har også lyst til å referere
fra flertallet i Manneråk-utvalget. Flertallet i utvalget
anbefaler at kommunene forpliktes til å organisere medvirkningsarenaer,
men at de stilles fritt til hvordan de ønsker å organisere
slike.

 Jeg deler det synet at det er viktig å ha
arenaer hvor både eldre og funksjonshemmede
faktisk deltar i prosessen. Noe av erfaringene fra den undersøkelsen
som ble gjort, var at man i kommuner som ikke hadde organiserte
råd for funksjonshemmede, ble invitert til å delta
i eldrerådets møter. Jeg vil ha en gjennomgang både
av arenaene for eldre og arenaene for funksjonshemmede,
og av hvordan dette skal organiseres.

Pensjonistforbundet har også påpekt
at når det gjelder eldrepolitiske tiltak, ønsker
de at det ikke skal fattes vedtak før det foreligger
innstilling fra eldrerådet. Så de ønsker
en mye sterkere innflytelse. Det reiser mange problemstillinger.
Jeg er opptatt av at både funksjonshemmede og
eldre skal ha innflytelse på utformingen av sin hverdag.
Da er det viktig at de har en god kontakt med de politiske organer
i kommunene. Så blir det også en diskusjon
om hvorvidt kommunene skal stilles fritt eller bindes
opp.





                

