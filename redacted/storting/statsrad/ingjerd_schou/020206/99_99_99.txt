 Som kjent kan det til funksjonshemmede under
18 år gis stønad til hjelpemidler til trening,
stimulering og aktivisering for å opprettholde eller
bedre funksjonsevnen. Den funksjonshemmede kan også få stønad
til spesial- eller ekstrautstyr i forbindelse med leke-
og sportsaktiviteter. Aldersgrensen for å få stønad
til slike hjelpemidler er gradvis også utvidet
siden ordningen ble innført i 1992.

I Dokument nr. 8:111 for 2000-2001, datert
3. mai i fjor, reiste representantene Ola D. Gløtvold og
Magnhild Meltveit Kleppa tilsvarende spørsmål
som representanten Gløtvold gjør i dag. I Innst.
S. nr. 302 for 2000-2001 av 5. juni i fjor heter det at
komiteen er kjent med at det daværende
Sosial- og helsedepartementet gjennomgikk regelverket
for treningsutstyr, spesialleker og spesiallaget sportsutstyr og
utredet de økonomiske konsekvenser ved å oppheve eller
utvide aldersgrensen. Departementet ville på bakgrunn av
denne utredningen vurdere endringer i statsbudsjettet for 2002.
Jeg konstaterer at denne saken ikke ble fulgt opp i Stoltenberg-regjeringens
budsjett, slik jeg forstår det var gitt uttrykk for eller
var varslet overfor komiteen. Årsaken til dette bør andre være nærmere
til å forklare.

Både Rikstrygdeverket og
departementet mottar en rekke forslag til forbedringer i ulike trygdeordninger. Forslaget
om å heve aldersgrensen for å få stønad
til trening, stimulering og aktivisering for å opprettholde eller bedre
funksjonsevnen er ett slikt forslag. Det er naturlig for meg å vurdere alle
disse forslagene til forbedringer i forbindelse med de årlige
budsjettbehandlingene.

President! I spørretimen den 21. november
2001, spørsmål 19, kom jeg på slutten
av mitt svar i skade for å gi en uriktig opplysning
til representanten John I. Alvheim vedrørende brukerstyrt
personlig assistanse.

Jeg sa:

«Brukere
av ordningen med personlige assistenter for funksjonshemmede vil ofte være
barn, og enkelte vil kunne være umyndiggjort.»

Dessverre blandet jeg støttekontaktordningen
og ordningen med brukerstyrt personlig assistanse. Det riktige skal
være:

«Brukere
av ordningen med støttekontakt vil ofte være
barn, og enkelte vil kunne være umyndiggjort.»

Brukere av ordningen med brukerstyrt personlig
assistanse bør som hovedregel være
myndige, altså over 18 år, dette fordi det særegne
med ordningen nettopp er vektlegging på brukerstyring
ved at brukeren selv fungerer som arbeidsleder for assistentene.
I særlige tilfeller kan det gjøres unntak fra
denne regelen.

 Vi er opptatt av å bruke penger
til hjelpemidler for funksjonshemmede, og vi bruker om lag 2 milliarder kr.

Det er viktig å ha en helhetlig gjennomgang,
men det vil alltid være en gråsone,
en diskusjon om hva som skal være gratis, og hva man skal
betale selv. Det naturlige er at forslag til endringer og forbedringer
fremmes i forbindelse med budsjettet.

 Jeg merker meg representantens synspunkter.
Det er viktig i forhold til høring av Manneråk-utvalgets
utredning, som særlig gjelder det som går på funksjonshemmede.
Synspunktene der vil jeg ta med meg i det videre arbeidet, og vi
skal gjøre en helhetlig vurdering. Men som jeg har sagt
før: Det naturlige er også at dette
gjøres i forbindelse med budsjettarbeidet.





                

