 Representanten Meltveit Kleppa peker
på et svært viktig område innenfor
rusmiddelfeltet.

Det er enkelt å forstå, og
undersøkelser underbygger også, at det er en stor
belastning å ha en rusmiddelmisbruker i familien. Rusmiddelmisbruk
er omfattet med mange stigma, og for pårørende
innebærer dette både skyld-
og skamfølelse – i mange tilfeller også en
hverdag preget av trusler og ekstrem redsel for hva deres
barn kan gjøre mot seg selv og andre.

Etter lov om sosiale tjenester har
kommunene ved sosialtjenesten et ansvar for å gi råd,
veiledning og hjelp til rusmiddelmisbrukeres familier. På tross
av dette, er jeg kjent med at mange pårørende
opplever at de ikke blir møtt med og får
den hjelp de forventer. Dette kan gjelde både
sosialtjenesten og helsetjenesten. En nylig framlagt undersøkelse
viser at dette er et utbredt problem som hjelpeapparatet
må ta på alvor.

I Regjeringens Handlingsplan mot rusmiddelproblemer
er hovedmålet å redusere de sosiale og helsemessige skadene
av rusmiddelmisbruk. Et viktig strategisk mål er å bedre
tilgangen til effektiv rådgivning, hjelp og behandling
for personer med rusmiddelproblemer og deres pårørende.
Å sørge for bedre hjelp og ivaretakelse av rusmiddelmisbrukeres
pårørende er en utfordring
av både faglig og holdningsmessig karakter. Foruten Sosial-
og helsedirektoratets generelle ansvar for å øke
kompetansen og sette hjelpeapparatet bedre i stand til å møte
denne problematikken, har også det regionale
kompetansesenteret for rusmiddelspørsmål ved Borgestadklinikken
et særlig ansvar for dette fagområdet.

Jeg er kjent med det arbeidet som Pårørendesenteret
i Stavanger driver, og at flere har gode
erfaringer med dette. Sosialtjenesten har ansvaret for å gi
råd og veiledning til rusmiddelmisbrukeres familier.

Hvordan dette skal ivaretas, er imidlertid
opp til den enkelte kommune. Pårørendesenteret
har utviklet en modell for hvordan dette ansvaret kan ivaretas,
og jeg har også forsikret meg om at Sosial- og
helsedirektoratet kjenner til denne modellen. Jeg legger til grunn
at direktoratet vil legge til rette for å gjøre
denne kunnskapen tilgjengelig for andre kommuner.

 Det er et viktig arbeid som gjøres
i forhold til pårørende, særlig ved Pårørendesenteret
i Stavanger. Nå fikk dette senteret statsmidler, prosjektmidler,
og det er kommet en oppsummering og redegjørelse fra dem
om hvordan midlene er brukt – det er nok noe mer enn bare
en evaluering. Men poenget er, slik representanten etterspør,
om ikke metoden, måten å jobbe på,
kan være en modell som også kan
anbefales for andre kommuner. Nettopp derfor
har jeg understreket at Sosial- og helsedirektoratet kjenner til
Pårørendesenteret, de kjenner til modellen, og
de kjenner til erfaringene. Det finnes også andre
typer organisasjoner i Norge som nettopp jobber
i forhold til pårørende. Alt dette arbeidet er viktig.

Jeg har også nedsatt og
oppnevnt to utvalg som skal gi råd i forhold til nettopp
håndtering av det å utforme rusmiddelpolitikk.
Utvalgene har med seg både tidligere misbrukere,
pårørende, en rekke fagfolk, slik at et tema for
disse utvalgene vil være nettopp å kunne
gi råd og samle noe mer erfaringer. Jeg er opptatt av at
pårørende skal få en hverdag som gjør
at de faktisk kan hanskes med den.

Metoden og erfaringene fra Pårørendesenteret
i Stavanger vil på den måten
at direktoratet følger det opp, komme andre kommuner
til del. Jeg kommer ikke til å slippe dette arbeidet
i forhold til det som skal gjøres videre i rusreformarbeidet, også i
de oppnevnte utvalg.

Jørgen Kosmo hadde
her gjeninntatt presidentplassen.

 Representanten Meltveit Kleppa ender
alltid opp i den senere tid med kommuneøkonomi
som utgangspunkt for ethvert spørsmål. Representanten
har argumentert for at det er god økonomi nettopp å gi
et godt tilbud til pårørende. Da håper
jeg at hun også er enig i at det er kommunene
som er arena og arnested for å tilrettelegge
for omsorgen for rusmisbrukere, så sånn sett vil
det være god kommuneøkonomi
at man gjør dette skikkelig.





                

 Fylkesmannen i Hordaland kommenterer situasjonen i Bergen kommune
i sin rapport om Handlingsplan for eldreomsorgen med å si:

«I 2002 rapporterer Bergen
om 240 personar på venteliste til sjukeheimsplass. Dette
er like mange som i 2001. Det er kommunen sjølv
som har funne det tenleg å rapportera på denne
måten om kor mange som står på venteliste
til langtidsplass. Ein del av dei som står på ventelista
får tildelt meir eller mindre permanent
kortidsplass i ventetida i påvente av ledig langtidsplass.
Likevel indikerer ventelista at mange som etter
faglege vurderingar har behov for sjukeheimsplass
ikkje får slik plass innan rimeleg tid.»

For tida følger tilsynsmyndighetene
den videre utviklingen i eldreomsorgen både i
Bergen og andre kommuner svært nøye, ikke
minst med sikte på å videreføre de tiltak
og den utvikling som startet med Handlingsplan for eldreomsorgen.

Det er Bergen kommune som har ansvaret for å bygge ut
pleie- og omsorgstjenesten slik at den kan gi et forsvarlig tilbud
til kommunens innbyggere.

Gjennom Handlingsplan for eldreomsorgen har
det fra statens side helt fra 1998 vært lagt
til rette for en kraftig utbygging av kapasiteten både
med hensyn til pleiepersonell, sykehjemsplasser og omsorgsboliger
i hele landet.

Bergen kommune har i løpet av fireårsperioden
1998–2001 hatt en økning i pleiepersonell på hele
629 årsverk. Sammenlignet med andre kommuner
har Bergen i større grad valgt å styrke institusjonsomsorgen.
Ved fordeling av de siste investeringstilskuddene i handlingsplanen
ble Hordaland prioritert, på grunn av situasjonen i Bergen. Kommunen
har ifølge Fylkesmannen i Hordaland fått innvilget alle sine
utbyggingsprosjekter og fått tilsagn om tilskudd til bygging
og utbedring av til sammen 429 omsorgsboliger og 1 234
sykehjemsplasser. En god andel av denne utbyggingen er fortsatt
under planlegging og bygging. Dette betyr at samlet dekning av omsorgsboliger
og sykehjemsplasser i Bergen vil øke fra 26 til 33 pr.
100 over 80 år. Antall rom i institusjoner som er enerom,
vil øke fra 75 til 95 pst. Dette gjør at jeg har
tro på at Bergen kommune vil stå i en noe annen
situasjon når hele denne utbyggingen
er gjennomført i løpet av 2005.

Vi har likevel registrert
at Bergen kommune har trengt noe lengre tid enn andre
kommuner for å gjennomføre denne utbyggingen.
Søknadene kom derfor seint, men når de kom, ble
de prioritert høyt fra Fylkesmannens og Husbankens
side.

Jeg vil gjøre mitt til å opprettholde
utbyggingstakten i Bergen kommune på dette området,
og har tro på at resultatene ikke vil utebli
når denne utbyggingen er fullført.

Når det gjelder ytterligere tiltak
for å bedre kvaliteten i eldreomsorgen og forenkle
ordningene i pleie- og omsorgstjenesten, viser jeg til at Regjeringen
har varslet en egen stortingsmelding om dette temaet allerede i
vår.

 Det  jeg  mener,  er  at  staten – storting,
regjering – har bidratt med midler og tildelinger til Bergen
kommune i tråd med de planene Bergen kommune selv har lagt,
og i tråd med at de har lagt disse planene også inn
i sin økonomiplan – og Bergen kommunes egen erkjennelse
av at det faktisk er nødvendig å prioritere eldreomsorgen.
Fra statens side har vi lagt til rette for, og i tillegg
prioritert, Bergen. Bergen kom sent inn med søknader. En
del større byer gjorde det, fordi det var komplekst
bl.a. å ha en gjennomgang og vurdering av det totale tilbudet.
Jeg kan ikke si at det som er i Bergen kommune i dag,
er tilfredsstillende. Jeg oppfatter heller ikke at Bergen
kommune sier det, de sier at de har søkt og
at de har planer for utbygging – men når eldreplanen er
fullført, så er de godt i tråd med det
som ligger innenfor målsetting i eldreplanen.
Men det er klart at det er utfordringer i Bergen, som det er andre
steder, i forhold til innholdet i eldreplanen, og derfor har vi også varslet
en stortingsmelding om dette.

 Det er kommunen som har ansvaret for å tilrettelegge
eldreomsorgen, det er kommunen selv som prioriterer, og det er kommunen
selv som søker. Kommunen har fått det den har
søkt om, ut fra at man faktisk har erkjent at det er behov
for utbygging av eldreomsorgen i Bergen kommune.

Når det gjelder å summere
det man kaller arealet, avhengig av om det er sykehjem eller
omsorgsboliger, er utgangspunktet – og målsettingen – for
eldreplanen at det er heldøgnspleie og omsorg som skal være
kriteriet i forhold til måloppnåelsen.





                

