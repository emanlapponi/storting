 Regjeringens mål, slik det også er
uttrykt i Sem-erklæringen, er å fullføre
eldreplanen slik at de mål Stortinget har satt for planen
når det gjelder dekning, enerom og modernisering av gammel bygningsmasse,
nås.

Etter at Stortinget i budsjettet
sluttet seg til en utvidelse av rammen for handlingsplanen med 4 000
plasser, har vi i 2002 en ramme på 8 200 enheter
til fordeling. Regjeringen har styrket den statlige styringen over
midlene som bevilges gjennom eldreplanen, for å sikre at pengene
går til de kommunene som har dårligst dekning, og
at heldøgns pleie og omsorg prioriteres ved tildelingen.

Så gjenstår det en bunke
med søknader fra kommunene som det ikke er rom
for innenfor den tilsagnsrammen Stortinget har
satt. Regjeringen arbeider nå med å utarbeide
en grundig oversikt over hva som gjenstår i forhold til
de mål Stortinget har satt når allerede godkjente
byggeprosjekter er ferdig bygd. Fortsatt er om lag halvparten av
sykehjemmene og omsorgsboligene som ble reist med midler fra eldreplanen,
under bygging.

Regjeringen kommer med en sak til Stortinget
denne våren om fullføringen av eldreplanen, hvor
vi også vil gjøre opp status og evaluere
planen i forhold til de mål Stortinget har satt for eldreplanen.
Spørsmålet om en ytterligere utvidelse av tilsagnsrammen
vil bli tatt opp her.

 Jeg er veldig glad for at representanten Meltveit
Kleppa er like opptatt av fullføringen av eldreplanen
som jeg er. Det som er viktig, og som jeg også regner
med at representanten Meltveit Kleppa er enig i, er at
det er den rammen som Stortinget har vedtatt, som nå er
til fordeling. Der har vi en streng prioritering. Det er viktig
at vi holder på utgangspunktet for eldreplanen, nemlig
målsettingen for den. Og det blir da en prioritering fra
vår side i forhold til hvert enkelt fylke, og
det er også en streng prioritering videre fra
fylkesmannen til de prosjekter og kommuner som søker. Det
er utgangspunktet i den vedtatte rammen.

Så er vi i gang med å vurdere
søknadene som jeg nevnte. Der er målene og kriteriene
fortsatt de samme, nemlig at det skal være heldøgns
pleie- og omsorgsdekning for 25 pst. av de over 80 år hele året,
samt enerom og modernisering, som også mange
kommuner har behov for.

Vi kommer med en sak om dette til Stortinget
til våren, og da får representanten Meltveit
Kleppa anledning til både å vurdere
saken og delta i debatten om den.

 Målsettingen om dekning av heldøgns
pleietilbud for 25 pst. av dem over
80 år ligger fast. Men jeg regner også med
at representanten er like opptatt som undertegnede av
at det er den rammen som Stortinget har gitt, vi skal holde oss
innenfor.

Som sagt gis det anledning ved den saken om
fullføring av eldreplanen som vi kommer med til Stortinget
til våren, å se på hvordan vi skal klare å fullføre.

