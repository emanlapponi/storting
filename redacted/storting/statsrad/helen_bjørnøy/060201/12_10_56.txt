  Så langt jeg har forstått
det, er det i dag liten uenighet om antall ulv som finnes i Hedmark,
Akershus og Østfold. Blant annet skyldes det at det har
vært stor lokal innsats i forbindelse med det sporingsarbeidet
som danner grunnlaget for bestandsovervåkingsprogrammet.

Bestandsovervåkingsprogrammet for
ulv viser at ved årsskiftet var det dokumentert til sammen
15 ynglinger eller valpekull av ulv fordelt på Sverige
og Norge. Til sammenligning ble totalt 14 valpekull av ulv bekreftet født
i Skandinavia i 2004.

Av de 15 nye valpekullene befinner elleve seg
i Sverige, to i Norge og to på grensen. De to
helnorske ynglingene ligger innenfor det forvaltningsområdet
som Stortinget trakk opp våren 2004. Den ene av grenseflokkene
har ut fra informasjon fra Høgskolen i Hedmark tilhold
ganske likt fordelt på begge sider av grensen.
Den andre grenseflokken har tilhold mest på svensk
side.

Det er videre ved årsskiftet påvist
til sammen 34 ulver i Norge, hvorav 28 i Hedmark. Disse har enten
helnorsk tilhold eller tilhold på begge sider
av riksgrensen. Ifølge samme rapport var tilsvarende tall
for sjuårsperioden 1999–2005 gjennomsnittlig 30
ulver i Hedmark.

Det har ut fra dette ikke vært noen økning
i antall ulv på norsk side i den siste sjuårsperioden.
Det er i dag ca. ti kommuner innenfor Stortingets
forvaltningsområde for ulv, i henholdsvis Hedmark, Akershus
og Østfold, som er berørt av ulv.

De kommunene i Hedmark som i dag er berørt
av ulv, har fått en kompensasjon på til sammen
850 000 kr til lokale rovviltrelaterte tiltak. Midlene er bevilget
av den regionale rovviltnemnda i Hedmark.
I tillegg er det iverksatt en rekke forebyggende tiltak
med statlig støtte i berørte sauebesetninger innenfor
disse ulverevirene, og det er utbetalt erstatning for alle
tap og følgekostnader.

Jeg har nå til behandling en klagesak
om felling av ulv i dette området. I den forbindelse tok
jeg i begynnelsen av januar initiativ til et møte
med berørte kommuner og organisasjoner. På denne
bakgrunn foretar jeg nå en grundig vurdering og behandling
av saken.

