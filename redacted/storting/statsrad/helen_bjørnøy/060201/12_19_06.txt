  Jeg registrerer at representanten Flåtten
er opptatt av hvordan Soria Moria-erklæringen gjennomføres.

Når det gjelder strandsonen, vil jeg vise
til at erklæringen sier at Regjeringen vil stanse
nedbyggingen, spesielt i områder med stor konkurranse
om arealbruk.

Dispensasjon fra planene eller det
lovfestede byggeforbudet i 100-metersbeltet langs sjøen
er i mange tilfeller et problem. Det er påpekt også av
tidligere miljøvernministre, og jeg mener det
er bred enighet om dette. Vi ønsker ikke bare å snakke
om problemet, men også gjøre noe med
det.

Planlovutvalget har i sin utredning
om endringer av plan- og bygningsloven bl.a. foreslått
at dispensasjonsmyndighetene i bestemte saker eller
områder av landet kan legges til fylkeskommunen eller
staten i stedet for til kommunen. Det er dette forslaget departementet
nå har til vurdering som et aktuelt virkemiddel for å følge
opp omforent nasjonal politikk. Konklusjonen
på denne vurderingen og forslag til hvordan strandsonevernet
skal styrkes, vil bli lagt fram for Stortinget som lovforslag i
løpet av året.

