    Regjeringen legger
stor vekt på opprydding i gamle forurensninger, og vil
bl.a. legge fram en handlingsplan for å sikre
opptrapping i arbeidet med opprydding av forurenset sjøbunn
i fjorder og havner.

Forurensninger fra tidligere tiders utslipp
har gjort at det er store mengder forurenset sjøbunn langs
kysten. Noen steder er det behov for at disse massene
tas opp, f.eks. for å øke seilingsdybden eller
fordi oppvirvling gir spredningsfare. Dette gir utfordringer, bl.a.
knyttet til deponering av store mengder forurensede masser. Bruk
av dypvanns- eller gruntvannsdeponier med god overdekning
kan være egnet for håndtering av slike
masser.

Den konkrete saken som representanten Knudsen
tar opp, dreier seg om deponering av ca. 70 000 m

3

 med
forurensede bunnmasser i et dypvannsområde i Dramstadbukta
i Drammensfjorden. Massene skal tas opp for å gi økt
seilingsdybde inn til en tørrdokk i Fredrikstad.

Statens forurensningstilsyn har gitt tillatelse
til å deponere massene på rundt 100 meters dyp
i Dramstadbukta. Deponistedet er tomt for oksygen og derfor tilnærmet tomt
for plante- og dyreliv. Massene som deponeres her, skal dekkes over
med et metertykt lag med rene masser, som vil fungere
som et lokk og hindre videre utlekking eller
opptak av forurensninger. Området har allerede i to vintersesonger
vært benyttet til deponering av vesentlig større
mengder masser fra et annet mudringsprosjekt i Svelvikstrømmen.
Overvåkingsprogrammet for denne deponeringen viser at det
er liten spredning av partikler, under selve deponeringen og i tiden
etterpå.

De nødvendige tillatelsene til deponeringen
ble gitt under forrige regjering. Det endelige vedtaket
er fattet av Statens forurensningstilsyn, som har vurdert at deponeringen
kan skje uten vesentlig fare for spredning av forurensning,
og tidsfristen for overprøving etter forvaltningslovens
regler er utløpt.

Statens forurensningstilsyn kan på vanlig måte
ta opp en sak til vurdering dersom det skulle være
kommet nye momenter som er relevante for saken. Jeg vil be Statens forurensningstilsyn
om å gå gjennom saken på nytt.

