 Regjeringen er opptatt av å sikre
denne og kommende generasjoners tilgang til gode naturopplevelser.
Allemannsretten er en bærebjelke for utøvelse
av et aktivt friluftsliv og sikrer at utmarksområder – enten
de er i privat eie eller i offentlig eie – er
tilgjengelige for allmennheten.

Eiendommen Vestre Vollene, som i
sin helhet ligger innenfor Hardangervidda nasjonalpark,
er i dag i privat eie.

Allmennheten har etter friluftsloven
adgang til fri ferdsel, til rasting, telting og høsting
av bær på eiendommen. Grunneierens muligheter
for kommersiell utnytting av eiendommen begrenses av nasjonalparkens
vernebestemmelser, som sikrer det offentlige kontroll med mulige ønsker
om utbygging eller andre inngrep i naturen.

Retten til jakt og fiske er i utgangspunktet
en eksklusiv grunneierrett. Allmennhetens adgang til jakt og fiske
vil derfor være avhengig av at grunneierne ønsker å gi
tilgang til allmennheten, og at prisen er overkommelig for folk flest.

I dag er det slik at allmennheten har rimelig
tilgang til jakt og fiske på all statsgrunn og i alle
statsallmenninger. I tillegg er store områder gjort tilgjengelig
for allmennheten ved samarbeid mellom
private grunneiere og lokale myndigheter og/eller lokale
jeger- og fiskeforeninger.

Etter min vurdering er det ingen
løsning at staten generelt går inn som grunneier
for å sikre allmennheten rimelig adgang til jakt
og fiske i større utmarksområder. Men dersom anledningen
og vilkårene ligger til rette for det, bør staten
i spesielle tilfeller kunne kjøpe, enten via Miljøverndepartementet eller
Statskog SF.

Jeg er kjent med at Vinje kommune er i dialog
med selger om eiendommen Vestre Vollene. Jeg ser det som
svært positivt, og avventer resultatet av denne dialogen.

Dersom eierne skulle være
villige til å selge til det offentlige for en akseptabel
pris, vil Regjeringen selvsagt vurdere det seriøst.

