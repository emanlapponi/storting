  Utgangspunktet for spørsmålet
er en forskrift om hold og oppdrett av vilt som ble fastsatt
av Direktoratet for naturforvaltning 15. februar 1999.
Direktoratet har nå satt i gang en revisjon av forskriften,
bl.a. for å følge opp våre
forpliktelser etter konvensjonen om biologisk mangfold
når det gjelder spredning av fremmede organismer. Direktoratets
forslag til revidert forskrift er ute på høring
med høringsfrist 5. juli i år.

I tidligere forskrifter har utsetting av vilt
vært tillatt for visse arter og på visse vilkår.
Direktoratets forslag til revidert forskrift innebærer
at slik utsetting ikke lenger tillates.

Utsetting av vilt har i første
rekke vært utsetting av vilt for jakt eller for å trene
fuglehunder. Direktoratet er kjent med at utsetting av hønsefugl,
som f.eks. fasan og rapphøne, har foregått i mange år,
og at aktiviteten i noen områder også har
hatt et visst omfang. På bakgrunn av dagens kunnskap om
potensielle skadevirkninger finner direktoratet ikke lenger
grunnlag for at denne virksomheten skal kunne fortsette.

Fasan er en fremmed art i Norge. Når
det gjelder rapphøne, er den naturlige, stedegne bestanden
trolig svært fåtallig, og arten er plassert i
høyeste truethetskategori i den nasjonale rødlista
for truede arter. Rapphøne er å regne som en fremmed
art dersom den settes ut i områder
der den ikke forekommer fra før. Dette følger
av viltloven § 47.

Direktoratet har i høringsbrevet pekt
på den store oppmerksomheten de senere årene
omkring potensielle skadevirkninger av fremmede arter i naturmiljøet.
I tillegg har direktoratet vist til at det er en reell
risiko for at vilt i oppdrett kan være bærere
av smittsomme sjukdommer som kan spres til viltlevende bestander
av samme art eller beslektede arter.

Myndigheten til å fastsette forskrifter
om hold og oppdrett av vilt er delegert til Direktoratet for naturforvaltning. Etter
at høringen om forskriftsrevisjonen er gjennomført,
vil det være opp til direktoratet å foreta
den endelige avveiningen av ulike hensyn når den nye forskriften
fastsettes.

