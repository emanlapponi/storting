  Den forrige regjeringen Stoltenberg
la våren 2001 fram St.meld. nr. 39 for 2000-2001, Friluftsliv – Ein
veg til høgare livskvalitet. Meldingen gav en grundig presentasjon
av utfordringene i friluftslivsarbeidet, mål og retningslinjer
for politikken og virkemidler for gjennomføring. Den fikk
bred tilslutning i Stortinget. Meldingen ligger fortsatt til grunn for
friluftslivspolitikken, slik den også gjorde
i forrige stortingsperiode. Blant annet er satsingen på barn
og unge, friluftsliv i skolen, friluftsliv og folkehelse, sikring
av friluftsområder, strandsonesatsing og arbeidet for styrking
av allemannsretten godt forankret i denne meldingen.
Jeg vil minne om at vi nylig har avsluttet den store og vellykkede
kampanjen Friluftslivets år 2005. Også dette var
en direkte oppfølging av meldingen, og det ble altså satset
om lag 17 mill. kr på dette tiltaket over statsbudsjettet.

Oppfølgingen av friluftslivsarbeidet
rapporteres årlig i budsjettproposisjonene fra Miljøverndepartementet.
Det blir også jevnlig rapportert om dette i meldingene
om Regjeringens miljøvernpolitikk og rikets miljøtilstand,
senest St.meld. nr. 21 for 2004-2005.

Under Stortingets behandling av sistnevnte
melding ble det dessuten gitt fornyet tilslutning til
mål, virkemidler og tiltak i friluftslivspolitikken. I
flere andre sammenhenger de siste årene har det
vært drøftet samarbeid og
avklaring av roller og ansvar på dette feltet. Jeg nevner
f.eks. arbeidet med stortingsmelding om folkehelse og Handlingsplan
for fysisk aktivitet 2005–2009, stortingsmeldingene om
barn og ungdom, om idrett og om utdanningspolitikken. Dette har
ført til et tettere samarbeid mot felles mål
og økte bevilgninger til friluftsformål,
bl.a. fra helse- og kulturmyndighetene.

Jeg mener det ikke er grunnlag
for en ny egen stortingsmelding om friluftslivet de nærmeste årene.
Jeg finner det mest hensiktsmessig å bruke ressursene
på å gjennomføre viktige tiltak for friluftslivet.
Men jeg tar sikte på å gi en samlet oversikt over
denne innsatsen i neste melding om Regjeringens miljøvernpolitikk.
Jeg har nå startet utredningsarbeidet for denne meldingen.

