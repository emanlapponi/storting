 Jeg har først og fremst lyst til å si at jeg er veldig glad for at vi har denne debatten i Stortinget, for debatten bekrefter for meg at det er helt nødvendig at vi klarer å ta helhetlige grep hvis vi skal oppnå gode løsninger i Groruddalen. Vi må se sammenhengen mellom eiendomsutvikling og boligutvikling, transport, helse, levekår, arealutvikling osv. Jeg er også glad for at debatten har bekreftet at vi må gjøre alt vi kan, ulike aktører, for å få til et godt samspill mellom statlige myndigheter, ulike departementer og Oslo kommune.




Det er altså da slik at Regjeringen har bestemt at det er miljøvernministeren og Miljøverndepartementet som skal koordinere statens innsats. Det inkluderer både utvikling av programmer som jeg har skissert, og utvikling av samarbeidsformer mellom kommunen og statlige myndigheter. Jeg tror at vi her kommer til å se resultater av at vi klarer å utvikle samarbeidsformer som er litt utradisjonelle, der en våger å gå opp noen nye spor. Det inkluderer også – og det har jeg lyst til å bekrefte overfor Dørum – å vurdere hvilke strukturer som er hensiktsmessig for å oppnå det vi ønsker.




Jeg er veldig glad for at det finnes kritiske pådrivere i stortingssalen. Det er nødvendig for enhver statsråd og for enhver regjering, og jeg ser fram til å kunne komme til Stortinget og rapportere mer om de konkrete resultatene vi oppnår, og også hvordan vi i framtiden vil organisere oss for å få til gode resultater i Stortinget. Det vil miljøvernministeren være ansvarlig for på vegne av Regjeringen. Det inkluderer selvfølgelig også vurdering av statlige eierskapssystemer. Alle vurderingene skal vi ta på en god måte i tiden som kommer.




