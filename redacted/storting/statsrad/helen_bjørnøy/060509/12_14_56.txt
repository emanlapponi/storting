 Jeg er enig i at vi fortsatt står overfor store utfordringer på avfallsfeltet. Avfallsmengdene øker, og håndtering av avfallet har potensial til å medvirke til store miljøproblem, særlig knyttet til utslipp av klimagasser og miljøgifter. Selv om vi har kommet langt på mange av avfallsfeltets områder, er det derfor likevel behov for enkelte nye grep i avfallspolitikken.




En offensiv politikk på avfallsfeltet kan ikke bare redusere de miljøproblemene som avfallet i seg selv bidrar til. Avfallsreduksjon og gjenvinning handler vel så mye om en effektiv ressursutnyttelse, som også bidrar til å redusere miljøbelastninger fra uttak av ressurser og energiproduksjon i andre sektorer.




Regjeringen har høye ambisjoner for utviklingen på dette området, og vi vil ta aktivt grep innen alle avfallspolitikkens hovedområder. For det første skal vi jobbe for å redusere avfallsmengdene. For det andre skal vi øke gjenvinningen. Og for det tredje vil vi sikre at praktisk talt alt farlig avfall får en forsvarlig behandling.




Regjeringen er spesielt opptatt av å forene en positiv velferdsutvikling med reduserte avfallsmengder og en bedre ressursutnyttelse. Det handler bl.a. om å utvikle en effektiv og framtidsrettet ressurspolitikk. Jeg vil derfor, som Regjeringen varslet i Soria Moria-erklæringen, etablere et foretak for forebygging og gjenvinning av avfall. NOU 2002:19 «Avfallsforebygging – En visjon om livskvalitet, forbrukerbevissthet og kretsløpstenkning» er sentral i dette arbeidet, og er med på å legge premissene for det nye foretaket. Vi jobber nå med å utforme hvilke mål foretaket skal arbeide mot, hvilke virkemidler det skal bruke, og hvilken organisering det skal ha. Mitt mål er at foretaket skal bidra til vesentlig å redusere den veksten vi i dag ser i avfallsmengdene.




Når det gjelder de avfallsmengdene som oppstår, vil Regjeringen også arbeide for at en så stor andel som mulig gjenbrukes. Blant annet vil vi jobbe for å påvirke flere kommuner til å gi sine innbyggere en større reell mulighet til økt ombruk.




Vi gjenvinner i dag om lag 70 pst. av avfallet. Vi har ca. 43 pst. materialgjenvinning, mens ca. 19 pst. energiutnyttes og ca. 5 pst. komposteres. For å oppnå en enda høyere gjenvinningsandel jobber vi bl.a. nå med å få på plass et forbud mot deponering av nedbrytbart avfall fra 2009. Forbudet er i første rekke et effektivt klimatiltak fordi metanutslippene reduseres når nedbrytbart avfall flyttes bort fra deponiene. Men samtidig vil forbudet kreve mer kapasitet for gjenvinning – både materialgjenvinning, biologisk behandling og forbrenning med energiutnyttelse.




Regjeringen har i tillegg varslet i Soria Moria-erklæringen at den vil legge til rette for økt bruk av vannbåren varme og etablere gode finansieringsordninger for fjernvarme og bioenergi. Dette vil også bidra til at energien i avfallet kan utnyttes bedre.




Byggebransjen representerer en av de aller største avfallsstrømmene. Regjeringen er nå i ferd med å få utarbeidet et regelverk som vil gjøre det obligatorisk for alle kommuner å kreve avfallsplaner i bygge-, rehabiliterings- og rivingssaker. Tiltaket vil legge til rette for langt bedre gjenvinningsløsninger og gi bedre kontroll med betydelige mengder farlig avfall, som PCB og kvikksølv.




Avfall som inneholder miljøgifter, utgjør en særlig utfordring. Jeg har som ambisjon å bidra til at naturen og folk får bedre beskyttelse mot miljøgifter og andre helse- og miljøfarlige kjemikalier. En forutsetning for å lykkes med dette arbeidet er bl.a. å sikre en forsvarlig behandling av det farlige avfallet, og også å redusere mengden farlig avfall som oppstår.




Vi jobber nå med en stortingsmelding om helse- og miljøfarlige kjemikalier. Arbeidet med å redusere mengden farlig avfall som oppstår, vil ha en sentral plass i meldingen. Meldingen vil bli lagt fram i løpet av høsten.




Like viktig som å forhindre at farlig avfall oppstår, er å sørge for en miljømessig forsvarlig behandling av det farlige avfallet. SFT jobber derfor nå med å videreutvikle strategien for økt innsamling og forsvarlig behandling av farlig avfall. Som en del av dette arbeidet pågår en kontinuerlig prosess for å vurdere behovet for nye tiltak og virkemiddel.




En fortsatt positiv utvikling på avfallsområdet er avhengig av annet enn gode intensjoner og hensikter. Det kreves innsats fra alle hold – ikke minst fra kommuner og næringsliv. Det er de som gjør jobben og tar de viktige beslutningene, som bestemmer den faktiske utviklingen. I tilegg til å utvikle politikken videre vil jeg derfor også jobbe med å skape et sterkt og skikkelig engasjement for miljøsaken og de gode avfallsløsningene, både blant beslutningstakere i kommuner og næringsliv og blant folk flest.




Helt til slutt har jeg lyst til å si at jeg er glad for alle de konkrete forslagene som ble lagt fram, og som er gitt til Regjeringen. Jeg lover at vi tar med oss alle disse i det videre arbeidet, og ser fram til å komme ytterligere videre i avfallspolitikken.




