  Vernesaken for Trillemarka–Rollagsfjell
inngår i arbeidet for økt skogvern. I mars 2003
iverksatte Miljøverndepartementet ved daværende
statsråd Børge Brende en saksbehandling for å vurdere
vern av et større skogområde
i Trillemarka–Rollagsfjell. Skogarealet som ble utredet
for nytt vern, var på ca. 161 km

2

.

Høsten 2003 voterte Stortinget over
følgende forslag:

«Stortinget
ber Regjeringen om ikke å opprette nytt naturreservat
i stort omfang i Trillemarka – Rollag Østfjell
i tillegg til den delen av Trillemarka som ble vernet i 2002.»

Forslaget falt med 77 mot 21 stemmer, og arbeidet
med å vurdere vern av et større skogområde
i Trillemarka–Rollagsfjell er dermed videreført.

Miljøverndepartementet har nylig mottatt
tilrådingen fra Direktoratet for naturforvaltning om vern
av Trillemarka–Rollagsfjell. Saken vil bli underlagt grundig
behandling i departementet. Jeg legger stor vekt på å få innspill
og synspunkter fra de ulike partene i saken, som jeg jobber tett
og mye med.

Regjeringen vil ta stilling til verneomfanget
for området mot slutten av året. Behovet for finansiering
knyttet til vernet vil først kunne anslås når
spørsmålet om verneomfang er avklart. Det vil
derfor tidlig i 2007 bli lagt fram en sak for Stortinget om finansiering.

Når det gjelder Hyllingsdalen, er
et forslag til vern av området, inkludert fire
naturreservater i Røros kommune, sendt på høring
i vår med høringsfrist 16. juni. Planarbeidet
er et ledd i oppfølgingen av St.meld. nr. 62 for 1991-92
Ny landsplan for nasjonalparker og andre større
verneområder i Norge. Det samlede arealet for verneforslaget
er på ca. 345 km

2

. Ulike forslag til arealomfang
og -avgrensing ble omtalt i nasjonalparkmeldingen.

Under behandlingen av meldingen i 1993 tok ikke Stortinget
konkret standpunkt verken til verneform eller arealomfang
for de noe over 50 verneforslagene i landsplanen. Dette skulle avklares
senere gjennom den ordinære verneplanprosessen etter
saksbehandlingsregler fastsatt med hjemmel i naturvernloven.

For Skardsfjella–Hyllingsdalen ble
det under det senere dokumentasjonsarbeidet avdekket betydelige
vernekvaliteter også videre nordover
og vestover. Dette er verdier man ikke kjente til da stortingsmeldingen
ble utarbeidet. Fylkesmannen i Sør-Trøndelag har
derfor fremmet et verneforslag som i areal er større enn
det som fremgår av St.meld. nr. 62. Gjennom møter
og høringer har Fylkesmannen innhentet nyttige opplysninger
som grunnlag for å vurdere konsekvensene i forhold til
ulike brukerinteresser.

Fylkesmannen vil i nær framtid komme
med sin tilrådning, som videre skal behandles av Direktoratet
for naturforvaltning. Deretter går saken til Miljøverndepartementet,
som klargjør vernesaken for avgjørelse
av Kongen i statsråd. En slik saksprosedyre og myndighetsutøvelse
er i samsvar med naturvernlovens bestemmelser og vanlig praksis.

