 Lavutslippsutvalgets innstilling ble, som også nevnt
av representanten Hareide, levert til meg den 4. oktober. Det er
ingen tvil om at denne rapporten vil bli et særdeles viktig
innspill til Regjeringens langsiktige klimapolitikk. Vi er allerede
godt i gang med å få utløst en rekke
av de tiltakene som foreslås. Det gjelder bl.a. CO

2

-fangst
og –lagring ved produksjon av gasskraft,
sektorvise klimahandlingsplaner, ny klimakvotelov, bilavgifter og
innfasing av biodrivstoff.

Lavutslippsutvalgets innstilling vil tjene
som et underlag for en beslutning om en generasjonsmålsetting
i klimapolitikken. Utvalgets anbefalinger om tiltak strekker seg
framover mot 2050 og går således utover
den kortsiktige klimapolitikken, rettet mot oppfyllelse av Kyotoprotokollens
første forpliktelsesperiode fra 2008–2012. Likevel
er det i stor grad samsvar mellom de langsiktige tiltakene
utvalget anbefaler, og den virkemiddelbruk Regjeringen arbeider
med.

Oppfølgingen av Lavutslippsutvalgets
innstilling vil være et viktig grunnlag for tilretteleggingen
av en mer ambisiøs klimapolitikk etter 2012,
altså etter Kyotoprotokollens første
forpliktelsesperiode. Regjeringen vurderer i disse dager hvordan
Lavutslippsutvalgets innstilling skal følges opp, og jeg
vil komme tilbake til Stortinget når det gjelder hvordan
vi konkret skal gjøre det.

