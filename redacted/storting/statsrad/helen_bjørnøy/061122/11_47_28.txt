 Vi står overfor store miljøutfordringer
i nordområdene, der klimaendringer antakelig er den største
utfordringen, med store globale effekter. Dette medfører
behov for betydelig ny kunnskap på en rekke fag- og samfunnsområder.
Klimaforskningen vil derfor bli styrket i 2007, bl.a.
gjennom større satsing på det nasjonale forskningsprogrammet
NORKLIMA.

Samtidig er det en erkjennelse at dette er
kunnskap som Norge alene ikke kan framskaffe.
Dette må skje i et internasjonalt forskningssamarbeid.
Vi har derfor store forventninger til det internasjonale forskningsåret
i perioden 2007–2009. Målet med det internasjonale
forskningsåret er nettopp at vi ved internasjonalt å løfte
i flokk kan oppnå kunnskapsinnhenting som ellers ikke
er mulig, f.eks. i beskrivelse av klimaprosessene. Vi har dyktige
og internasjonalt anerkjente polarforskningsmiljøer i Norge, og
deltakelse i det internasjonale forskningsåret vil styrke denne
viktige forskningen ytterligere.

I tillegg vil den norske infrastruktur
for forskning og overvåking på Svalbard være
viktige norske bidrag til det internasjonale forskningsåret.
Zeppelinstasjonen i Ny-Ålesund er i så måte
sentral ved sin unike plassering i den europeiske delen
av Arktis. Stasjonens styrke ligger først og fremst i at
den kombinerer beliggenheten på svært høy breddegrad
i et miljø som i veldig mange henseender er uforurenset,
med lett tilgjengelighet og godt utbygd infrastruktur.

Zeppelinstasjonen har allerede en viktig rolle
i internasjonal klimaforskning og
-overvåking. Stasjonen måler et bredt spekter
av klimagasser og ozonnedbrytende forbindelser og er etablert
som en sentral referansestasjon i et globalt nettverk.
Målingene som utføres, er Norges bidrag til det
internasjonale nettverket for overvåking av konsentrasjoner
av klimagasser i atmosfæren. Økt satsing på forskning
og overvåking i nordområdene vil gi oss innsikt når
det gjelder både pågående klimaendringer
og de forsterkende effekter klimaprosessene i området har
på den globale oppvarmingen.

Klimaforskningen vil bli styrket i 2007 med
spesiell vekt på nordområdene. I tillegg vil det
internasjonale forskningsåret styrke klimaforskningen
ytterligere i perioden 2007–2009, og så vil Regjeringen
i forbindelse med nordområdestrategien som legges fram
1. desember, komme tilbake til innsatsen som gjelder klimaovervåking,
bl.a. knyttet til Zeppelinobservatoriet i Ny-Ålesund.

