 Stortinget fastsatte gjennom forliket i 2004
et forvaltningsområde for ynglende ulv og et bestandsmål
på tre årlige ynglinger. Grenseflokkene kommer
i tillegg. Forvaltningsområdet for ulv omfatter Østfold,
Oslo, deler av Akershus og deler av Hedmark.

Jeg svarte for kort tid siden på et
liknende spørsmål til skriftlig besvarelse fra
representanten Gunnar Gundersen. Som jeg presiserte i dette svaret,
vil rovviltnemndene i region 4 og 5 på sikt kunne få et
handlingsrom når det gjelder målrettet forvaltning
av ulv innenfor ulvesonen. Handlingsrommet ligger
bl.a. i muligheten for geografisk avgrensning av virkeområdet
for fellingstillatelser. På denne måten vil nemndene
kunne ha innflytelse på forekomsten av ulv i ulike deler
av forvaltningsområdet.

Dette handlingsrommet oppnås imidlertid
først når bestandsmålet om tre norske
ynglinger av ulv er nådd. Først på det
tidspunktet tilfaller myndigheten til å fatte vedtak om
kvote for betinget skadefelling og lisensfelling rovviltnemndene.

Dette innebærer i prinsippet
at fleksibiliteten i forvaltning av ulv innenfor
ulvesonen vil være større når
bestanden har økt noe utover dagens nivå. Her
er det relevant å trekke en parallell til jervforvaltningen.
Bestanden av jerv ligger over bestandsmålet, noe som bl.a.
gjorde at vårens hiuttak kunne målrettes ut fra
skadepotensialet i ulike deler av de aktuelle regionene.

