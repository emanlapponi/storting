 Målgruppen for Miljøverndepartementets
tilskuddsordning under kap. 1400 post 70 er demokratisk oppbygde,
landsomfattende organisasjoner med miljøvern som hovedarbeidsfelt.

Spekteret av miljøvernorganisasjoner
er stort, og organisasjonene er med sin faglige innsikt og kompetanse
viktige premissleverandører i utformingen av miljøvernpolitikken.
Organisasjonene har en betydelig rolle som informasjonskanaler,
opinionsdannere og kritikere. Det er ønskelig å videreføre
dette mangfoldet, samtidig som man viderefører prinsippet
om å la organisasjonene få utvikle seg
på egne premisser. Jeg tror det er klart for alle
at organisasjonene i mange sammenhenger ikke er enig i
Regjeringens miljøvernpolitikk. Men vi krever at de som
innvilges grunnstøtte, har miljøvern
som hovedarbeidsfelt. Enhver organisasjon som har hovedaktiviteten
innen miljøvern, vil bli vurdert. Folkeaksjonen
ny rovdyrpolitikk er ikke den eneste frivillige organisasjonen
som jobber med miljøsaker, og som har fått avslag
på søknad om grunnstøtte fordi de ikke
har miljøvern som hovedaktivitet.

Nettopp fordi Miljøverndepartementet ønsker å komme
i dialog med dem som har andre standpunkter
i rovdyrpolitikken, har Folkeaksjonen ny rovdyrpolitikk fått fast
plass i Kontaktutvalget for rovviltforvaltning. På linje med
andre organisasjoner, bl.a. gjennom representasjon i rådgivende
utvalg under forskningsprosjektet Rovvilt og samfunn i regi
av Norges forskningsråd, fikk også folkeaksjonen
muligheter til å øve innflytelse på rovviltmeldingen.
Folkeaksjonen mottar for øvrig i inneværende år 250
000 kr i støtte fra Direktoratet for naturforvaltning til drift
av sine internettsider.

For Miljøverndepartementet vil det være
grunnleggende å forvalte grunnstøtten til de miljøvernorganisasjonene som
fyller de fastsatte kriteriene for slik støtte. I tillegg legger
Miljøverndepartementet vekt på å kunne
gi prosjektstøtte ut fra konkrete prosjektsøknader
til organisasjoner som ikke har miljøvern som
hovedformål eller av andre grunner ikke
oppfyller kriteriene.

