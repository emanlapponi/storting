  Regjeringens politikk er at utslippsforpliktelsen etter
Kyotoprotokollen for perioden 2008–2012 skal oppfylles
gjennom en kombinasjon av nasjonale tiltak og bruk av Kyoto-mekanismene,
slik som protokollen legger opp til. En betydelig del av utslippsreduksjonene
skal derfor skje gjennom nasjonale tiltak.

Regjeringen legger opp til en bred tilnærming
for å redusere de nasjonale utslippene av klimagassene,
og vil bl.a. komme tilbake til Stortinget med en melding om sektorvise
klimahandlingsplaner våren 2007. Utslippsreduksjoner nasjonalt
vil bidra til norsk oppfyllelse av Kyotoprotokollen. Dette er også sentralt
i forhold til Regjeringens langsiktige målsetting om å redusere
utslippene av klimagasser i Norge. At vi som nasjon viser vei i
forhold til å få ned de nasjonale klimagassutslippene,
er videre viktig for at Norge skal fortsette å være
en pådriver internasjonalt på dette området.

