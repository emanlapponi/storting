  Regjeringen har slått fast at utslippsforpliktelsen
under Kyotoprotokollen skal oppfylles gjennom en kombinasjon av
nasjonale tiltak og bruk av Kyoto-mekanismene, slik protokollen
legger opp til, der en betydelig del av utslippsreduksjonene skjer
gjennom nasjonale tiltak. Våren 2007 skal, som jeg har
sagt tidligere, Regjeringen legge fram en stortingsmelding med disse
sektorvise klimahandlingsplanene. I denne vil vi presentere virkemidler
og tiltak som skal gi reduserte utslipp i samtlige samfunnssektorer,
gjennom konkrete og forpliktende planer for henholdsvis avfalls-, energi-,
industri-, petroleums-, transport-, fiskeri- og landbrukssektoren.

Denne våren vil vi også legge
fram for Stortinget et forslag til endring av klimakvoteloven.
Forslaget er nå ute på høring, og det
innebærer et system for handel med klimagasskvoter
som vil bidra til reduksjon av klimagassutslippene
og til overholdelse av Kyotoprotokollens forpliktelser. Samlet vil
Regjeringen gjennom disse initiativene sikre at Norge
bidrar til helt nødvendige kutt i klimagassutslippene.

