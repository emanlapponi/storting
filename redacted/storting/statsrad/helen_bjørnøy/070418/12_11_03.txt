  På SVs landsmøte gav jeg
ros til Akershus Energi for deres bevisste satsing på fornybar
energi. Satsing på fornybar energi er viktig ikke
minst som ledd i innsatsen for å overholde Norges internasjonale
forpliktelser under Kyotoprotokollen. Denne sier at Norge
skal begrense sine utslipp av klimagasser i Kyoto-perioden
til 1 pst. over 1990-nivået. Regjeringen har slått
fast at forpliktelsen skal oppfylles gjennom en kombinasjon av nasjonale
tiltak og bruk av Kyoto-mekanismer, slik protokollen legger opp
til, der en betydelig del av utslippsreduksjonene skjer gjennom
nasjonale tiltak. Våre utslipp i dag er nesten
9 pst. høyere enn det de var i 1990. Det kreves betydelige
endringer i alle deler av samfunnet, skal vi greie å snu
denne utviklingen. Satsing på fornybar energi som bioenergi
og innføring av avgift på innenlands bruk av gass
til oppvarming, er viktige element i Regjeringens politikk for å sørge
for fortsatt lave utslipp fra energisektoren i Norge
framover. Det var altså i denne sammenhengen at kommentaren knyttet
til Lyse Energi falt.

