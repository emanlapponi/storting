 Ved behandlingen av St.meld. nr. 15 for 2003-2004,
Rovvilt i norsk natur, inngikk Stortinget et bredt forlik om rovviltpolitikken.
Stortinget fastsatte et forvaltningsområde for ynglende
ulv som berører Hedmark, Oslo, Akershus og Østfold. Det
ble fastsatt et bestandsmål om tre årlige, helnorske ynglinger.
I tillegg kommer grenseflokkene.

De regionale
rovviltnemndene har utarbeidet forvaltningsplaner for rovvilt i
sin region med utgangspunkt i de fastsatte bestandsmålene.
I forvaltningsplanen legges det til rette for en arealdifferensiering
slik at forvaltningen av rovvilt skal skje i de delene av regionen
som er best egnet for det. For ulv har region 4, altså Oslo,
Akershus og Østfold, og region 5, Hedmark, utarbeidet felles
strategier for forvaltning av ulv i disse to regionene. Når
bestandsmålsettingen om tre årlige ynglinger av
ulv innenfor forvaltningsområdet er
nådd, vil de mest konfliktfylte familiegruppene av ulv
kunne tas ut gjennom lisensfelling. Rovviltnemndene vil på denne
måten kunne påvirke forekomsten av ulv i de ulike
delene av forvaltningsområdet for ynglende ulv, og fordele
belastningen mellom ulike områder.

I 2006 er det ifølge Nasjonalt overvåkingsprogram
for rovvilt dokumentert én helnorsk yngling av ulv i Kynna,
i tillegg er det usikker yngling i Julussareviret. I 2005 var det
dokumentert yngling i begge revirene. Flere andre ulverevir
ligger helt eller delvis innenfor
Hedmark fylke. Ulvens viktigste byttedyr i våre
områder er elg. I hvilken grad ulvens
predasjon påvirker elgbestanden, er avhengig av både
tettheten av elg, revirets størrelse, antall ulver i reviret
og tilgangen på alternative byttedyr. Ifølge opplysninger
fra fylkesmannen i Hedmark er fellingstallene for elg omtrent som
tidligere, men innenfor ulverevir er det stedvis
registrert en svak nedgang. Kommuner og rettighetshavere
har imidlertid vært dyktige til å forvalte elgbestanden
i områder med ulv, slik at produktiviteten
totalt sett er opprettholdt. Fylkesmennene kan bidra med rådgivning
i forhold til hvordan hjorteviltet bør forvaltes i områder
med ulv, slik at eventuelle negative effekter av ulvens uttak i
elgbestanden kan reduseres.

