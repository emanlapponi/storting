 Jeg er glad for at vi nå har fått
resultatene fra den første sesongen med innsamling av ekskrementprøver
fra bjørn.

Denne metodikken gir gode estimater
på hvor mange bjørner som har oppholdt seg i ulike
deler av landet i løpet av sommeren og høsten.
Dermed øker presisjonen i overvåkingen av bjørn,
og forvaltningen tilføres viktig kunnskap om bjørnebestanden.
Innsamlingsmetodikken sikrer også lokal involvering,
da en stor del av disse prøvene er samlet inn av lokale
elgjegere under høstens jakt.

Sommeren og høsten 2006 ble det samlet
inn ekskrementer av bjørn i Midt-Norge og Nord-Norge for
DNA-analyse. Det ble samlet inn litt over 700 ekskrementprøver,
hovedsakelig i Midt-Norge
og i Nord-Norge. 71 ulike individer av bjørn ble identifisert.
Flest individer ble registrert i Nord-Trøndelag
og i Pasvik i Finnmark.

Metodikken med DNA-analyser av bjørneekskrementer
gir et tall på minimum antall individer som har vært innom
området i løpet av perioden, men kan altså ikke
direkte kobles til bestandsmålet som angis i antall årlige ynglinger.
De 71 ulike individenes geografiske fordeling påviser imidlertid fire
veldig tydelige binneområder: Lierne, Indre-Troms, Anarjohka
og Pasvik. Dette gir viktig informasjon knyttet til den differensierte
forvaltningen av bjørn i de ulike regionene. Med et større
antall tilgjengelige DNA-profiler i framtiden vil det også være
mulig å påvise slektskapsforhold, f.eks. binne
med unger.

I 2007 planlegges det en tilsvarende innsamling
i Sør-Norge, som vil øke kunnskapsnivået
ytterligere.

Jeg vil presisere at det fortsatt er antall
ynglinger som avgjør om bestandsmålet er nådd eller
ikke. Fortsatt ligger vi under bestandsmålet for bjørn
på landsbasis. De siste årene er det registrert
tre–seks årlige ynglinger av bjørn, mens
bestandsmålet er på 15 årlige ynglinger,
fordelt på fire regioner. Data for
ynglinger i inneværende år vil først foreligge
til høsten.

Direktoratet for naturforvaltning har myndighet
til å åpne for lisensfelling på bjørn
når bestandsmålet ikke er nådd.
I fjor ble det for første gang åpnet
for lisensfelling på bjørn i region 6, altså i
Midt-Norge, og i region 8, i Troms og Finnmark. Resultatene fra
overvåkingen ved hjelp av DNA-analyser vil bl.a. ligge
til grunn for vurderinger omkring eventuell lisensfelling
av bjørn kommende høst. Både antall individer
og individenes geografiske fordeling er veldig viktig kunnskap for
denne type vurderinger.

