  Klimakonvensjonens langsiktige mål
er å stabilisere konsentrasjonen av klimagasser på et nivå som
hindrer farlige menneskeskapte påvirkninger av
klimasystemet. Regjeringen har konkretisert dette gjennom å arbeide
for at den globale temperaturøkningen må holdes
under 2 C. Dette vil kreve store reduksjoner i klimagassutslippene
både nasjonalt og internasjonalt.

Jeg vil i løpet av våren
komme tilbake til Stortinget med en egen melding om tiltak for å begrense
framtidige norske klimagassutslipp.

Parallelt med arbeidet for å redusere
utslipp må vi likevel forholde oss til at vi
vil oppleve store klimaendringer i det kommende århundret.
Drivhuseffekten er et faktum, noe som skyldes alle klimagassutslippene
som allerede har funnet sted siden industrialiseringen.

Samfunnet må tilpasse seg disse endringene.
Klimaendringene vil berøre nær sagt alle
samfunnssektorer, på både nasjonalt
og lokalt nivå. Ulike sektormyndigheter har gjennom sitt
eget lovverk ansvar for og mulighet til å tilpasse sine
virksomheter til klimaendringene. Mange myndigheter, både
nasjonalt og lokalt, har allerede arbeidet lenge med den samfunnsmessige
tilpasningen til endringene, bl.a. gjennom arealplanene etter
plan- og bygningsloven.

Det er den senere tiden utviklet
betydelig ny kunnskap om klimaendringene. IPCC’s siste
rapport viser med større sikkerhet enn tidligere hvilke
store konsekvenser klimagassutslippene kan få for bl.a.
temperatur, havnivå og snøsmelting. Gjennom forskningsprosjekt
har vi fått ny kunnskap om hvilke endringer vi kan forvente
oss her i Norge og i våre nærområder.
Den nye kunnskapen som utvikles, tas allerede kontinuerlig i bruk
av både kommuner og statlige myndigheter i f.eks. veg-
og vassdragssektoren i deres planleggingsarbeid.

Selv om mange myndigheter allerede har kommet langt
i arbeidet med å planlegge tiltak for å møte
utfordringene som endringene vil medføre, gjenstår
fortsatt arbeid med å samordne kunnskap,
bevisstgjøring og tiltak på tvers av sektorene.
I nært samarbeid med Justisdepartementet
forbereder jeg derfor nå utarbeidelse av en bred strategi
for tilpasning til klimaendringer. Denne strategien skal sørge
for at kunnskapen om klimaendringene når ut til alle
kommuner og berørte sektormyndigheter, og at vi sammen
gjennomfører de nødvendige tiltak for å møte
de store klimautfordringene vi står overfor.

