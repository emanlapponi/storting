  Direktoratet for naturforvaltning har nylig
revidert jakttidsforskriften og fastsatt jakttider som er gjeldende
for jaktsesongene 2007–2012. I arbeidet med å revidere
forskriften har direktoratet vært godt kjent med rettighetshaveres ønske
om lengre jakttid for elg og hjort ut fra forvaltnings-
og næringsmessige hensyn.

Direktoratet har vært opptatt av å finne
en løsning som både legger til rette
for at rettighetshaverne får gode betingelser
for utnyttelse av utmarka, og ivaretar interessene til andre
brukergrupper, spesielt utøvere av friluftsliv
og småviltjakt.

Direktoratet har pekt på at småviltjegere
enkelte steder blir fratatt muligheten til å jakte, ved
at det ikke selges jaktkort i perioden med jakt på elg
og hjort. Også turgåere opplever enkelte
steder at de er uønsket i utmark når det utøves
jakt på elg og hjort. Evalueringen av den treårige forsøksordningen «Økt
tilgang på jakt» viste at en relativt stor andel
turgåere uttrykte en viss utrygghet
når det utøves jakt på hjortevilt.
En uønsket konsekvens av lengre jakttid kan derfor
bli at disse gruppene bruker utmarka mindre i perioden
det utøves jakt på elg og hjort.

På grunn av usikkerheten som er knyttet
til konsekvensene for andre brukere av utmarka, valgte
direktoratet å gi fylkesmennene myndighet til å utvide
jakttiden når det foreligger bestands-,
forvaltnings- eller næringsmessige behov for
utvidet jakttid. Kommunen kan søke om slik utvidet
jakttid. For elg kan jakttiden utvides fra 1. november til 23. desember,
og for hjort fra 15. november til 23. desember. Direktoratet peker
på at dette er en betydelig utvidelse i forhold til forrige
jakttidsperiode. Gjennom denne løsningen mener
direktoratet at ønskene fra de ulike gruppene av utmarksbrukere
er ivaretatt. Rettighetshaverne har fått en mulighet til å utvide
jakttiden for elg og hjort, samtidig som forskriften sikrer at andre
brukere av utmarka får mulighet til å utøve sine
aktiviteter.

I høringen av jakttidsforskriften
foreslo direktoratet felles jakttidsstart for elg fra 25. september
i hele landet. På grunn av massiv motstand i
høringen både fra rettighetshavere og
andre brukere av utmarka, valgte direktoratet ikke å vedta
denne løsningen. Motstanden var begrunnet med bl.a. hensynet
til friluftsliv og beitedyr.

Jeg mener at direktoratet, som har
fått tildelt beslutningsmyndigheten på dette saksfeltet,
har foretatt en balansert avveining av ulike
hensyn ved revisjonen av jakttidsforskriften.

