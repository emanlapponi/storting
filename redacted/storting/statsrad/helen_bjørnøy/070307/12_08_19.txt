  Snøheimvegen, mellom Hjerkinn
og den tidligere turisthytta på Snøheim, er på i
alt 14 km. Gjennom tilbakeføring av Hjerkinn skytefelt
til sivile formål – det som kalles Hjerkinn PRO – er veien
vedtatt fjernet. Det berørte terrenget skal restaureres til
naturlig formasjon, og vegetasjonsdekket gjenopprettes gjennom aktive
tiltak for å tilrettelegge for naturlige prosesser over
lang tid.

Fysisk gjennomføring av prosjekt Hjerkinn
PRO er inndelt i to faser: fase 1 som er fra og med 2006
til og med 2012, og fase 2 som er fra og med 2013 til
og med 2020. Forsvarets bruk av Hjerkinn skytefelt trappes nå ned
i takt med at det nye Regionfelt Østlandet i Åmot
tas i bruk. Pågående fysiske arbeider i tilbakeføringsprosjektet
i 2006 og 2007 er rydding av eksplosivrester på arealer
der Forsvaret nå har avsluttet sin bruk. Første
fjerning av anlegg i skytefeltet er planlagt startet i 2008.

Snøheimvegen er nødvendig
for fysisk gjennomføring knyttet til opprydding av Forsvarets
skytefelt på Hjerkinn. De indre 4 km av veien,
fra Stridåbrua til Snøheim, skal frigis i løpet
av fase 1 og er planlagt fjernet innen utgangen
av 2012. Resterende 10 km av Snøheimvegen er planlagt fjernet
innen 2020.

Opplysninger som er innhentet fra Forsvaret,
viser at de totale kostnadene knyttet til fjerning av Snøheimvegen er
beregnet til om lag 20 mill. kr. Dette omfatter kostnader til forhåndsklarering
av veien med hensyn til eksplosivrester, fjerning av veimasser,
landskapsforming og sikring av gruvemasser brukt til oppbygging
av veien. Disse massene har ganske mye kobber i seg og
har som følge av dette et forurensningspotensial.

Jeg vil understreke at dette naturrestaureringsprosjektet
er ganske enestående
i internasjonal sammenheng og vil kunne bli et utstillingsvindu både
for norsk naturvernpolitikk og for Forsvarets ønske
om og evne til å rydde opp etter seg
når de forlater et område. For meg er det viktig å få gjennomført
et prosjekt som på en god måte bidrar til å reetablere
skytefeltområdet som vinter- og vårbeite for villreinen
i Dovrefjellområdet, samtidig som det også i
framtiden skal kunne brukes til friluftsliv og som grunnlag
for næringsutvikling og verdiskaping
i tilgrensende bygdelag.

