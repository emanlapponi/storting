  Det var mange spørsmål representanten
her trakk inn. Jeg vil bare stikkordsmessig nevne noen
av dem. Det ene, klimatilpasning, er et av de temaene som drøftes
i de internasjonale klimaforhandlingene, slik at tilpasningsproblemet
står i fokus i internasjonale sammenhenger, hvor Norge
har spilt en aktiv rolle og fortsatt vil gjøre det. Det
andre er at det jo er helt riktig som representanten sier,
at det er de fattigste, de mest sårbare på denne
kloden, som har de største utfordringene knyttet
til konsekvensene av flom, tørke osv., og som også er
mest utsatt i forhold til tilgangen på både
rent vann og mat og dermed også redselen for å bli
sendt på flukt for å kunne livnære seg.
Men jeg har også lyst til å si at vi
nok står overfor en del endringer også i
Norge, som vi enda ikke vet konsekvensene av,
og her vil jeg komme tilbake til Stortinget.





                

