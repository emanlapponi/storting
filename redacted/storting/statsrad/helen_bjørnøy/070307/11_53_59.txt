 Miljøverndepartementets avgjørelse
i innsigelsessaken vedrørende reguleringsplan for næringsområde
Horgen forelå 13. november 2006.

I avgjørelsen viste departementet
til at et næringsområde på Horgen vil
framstå som en bilbasert «næringssatellitt» i
et område som trafikalt sett er lite egnet, og som
i gjeldende kommuneplan er avsatt til landbruks-, natur- og friluftsformål.
I avgjørelsen vektla departementet at planlegging av nye
arealer til næringsformål bør
skje i forbindelse med revisjon av kommuneplanens arealdel og i
tråd med nasjonale og viktige regionale
interesser.

Departementet viste til rikspolitiske retningslinjer
for samordnet areal- og transportplanlegging som har som intensjon å legge
til rette for en helhetlig arealplanlegging som resulterer i begrenset
bilbruk. I tråd med retningslinjene bør derfor
ny trafikkgenererende virksomhet lokaliseres i tilknytning til etablert
byggesone og nær eksisterende kollektivknutepunkter. Disse
prinsippene er også forankret
i Akershus fylkesplan for 2004–2007 og Follorådets
intensjoner gjennom utviklingsavtale
om areal- og samferdselsstrategier for Follo.

Spørsmålet om næringsarealer
på Nordskog er avklart gjennom kommuneplanens arealdel
2005–2017 for Frogn. Innsigelsene fra Fylkesmannen i Oslo
og Akershus og Akershus fylkeskommune er frafalt etter
at det ble oppnådd enighet på meklingsmøtet
5. februar 2007. Planen er derfor nå endelig
vedtatt.

Fylkesmannens miljøvernavdeling var
i meklingsmøtet tilfreds med kommunens siste utkast til
planforslag, der forholdet til grønn regional korridor,
vilttrekk og friluftsliv er tilfredsstillende ivaretatt. Et viktig
sumpskogområde vil bli sikret og inngå i reguleringsplan
og bestemmelser.

På denne bakgrunn er det ikke
aktuelt for Miljøverndepartementet å gripe inn
i saken.

