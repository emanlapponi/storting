 I dag har jeg lyst til å trekke fram fire områder som er viktige for Regjeringens miljøpolitikk.




Regjeringen ønsker å øke innsatsen for å sikre naturmangfoldet, bl.a. som ledd i vårt nasjonale mål om å stoppe tapet av biologisk mangfold innen 2010. FN-rapporten «The Millennium Ecosystem Assessment» påviser at økosystemene er svekket, og at utviklingen truer menneskers velferd. Ansvaret for å snu trenden ligger på alle land, også på oss.




Norge har et særlig ansvar for å bevare visse arter. Villlaksen er en av dem. I høstsesjonen vil vi legge fram en proposisjon om vern av villaksen og ferdigstilling av nasjonale laksevassdrag og laksefjorder. Vi får da på plass hele denne viktige ordningen som skal sikre villaksen bedre beskyttelse i de viktigste vassdragene og fjordområdene våre. Villreinen er en annen norsk ansvarsart. I revidert nasjonalbudsjett ble det bevilget midler til to villreinsenter. Regjeringen vil følge opp denne økte innsatsen.




Nye vernesaker nærmer seg avgjørelse. Direktoratet for naturforvaltning har sendt sin anbefaling om vern i Trillemarka-Rollagsfjell. I neste uke skal jeg på befaring i området. Bevilgningsforslaget blir lagt fram for Stortinget tidlig i 2007. Regjeringen vil også at vi skal forvalte og skjøtte verneområdene våre bedre enn vi har gjort til nå, bl.a. gjennom styrking av Naturoppsynet.




Så litt om friluftslivet. Det er viktig å sikre allmennhetens adgang til naturområder og friluftsliv. Presset er størst i strandsonen og rundt de store byene. Regjeringen har lagt om politikken i forhold til strandsonen, i første omgang ved å gjeninnføre bistanden til juridisk hjelp til kommunene. Hensynet til sterkere vern av strandsonen vil være viktig i arbeidet med revisjon av plan- og bygningsloven. Samarbeidet med de store byene vil fortsette. Som en del av innsatsen for friluftsliv og naturmiljø vil Regjeringen utarbeide en egen lov for vern av Oslomarka.




Så noen ord om klima. Globalt sett er de menneskeskapte klimaendringene det største miljøproblemet vi står overfor. Våre forpliktelser etter Kyotoprotokollen skal oppfylles, en vesentlig del gjennom tiltak innenfor landets grenser. Det vil kreve en nasjonal dugnad. Vi har satt i gang arbeidet med sektorvise klimahandlingsplaner, og vi vil legge fram en egen stortingsmelding i 2007. Her vil vi presentere konkrete mål for utslipp og tiltak for hver enkelt av de viktigste sektorene for klimagassutslipp.




Regjeringen satser sterkt på fangst og lagring av CO

2

, på mer bruk av fornybar energi og på energisparing. Vi vil øke bruken av biodrivstoff og biobrensel. Vi vil at avfall skal erstatte fossilt brensel i større grad enn nå, og tar altså sikte på å forby deponering av organisk avfall fra 2009. Det arbeides med en ny byggeforskrift som stiller strengere energikrav til bygninger.




Alle disse eksemplene viser hvordan innsatsen for reduserte klimagassutslipp skal skje på bred front. Samtidig øker vi trykket for å få til et mer globalt klimaregime med sterkere reduksjoner etter 2012. I går mottok jeg rapporten fra Lavutslippsutvalget, med forslag til hvordan Norge kan redusere sine utslipp med to tredjedeler innen 2050. Utvalget sier at en slik reduksjon er nødvendig, mulig og ikke urimelig kostbar.




Det siste punktet jeg har lyst til å nevne, er miljøgifter. I et besøk i Kina nylig fikk jeg se hvilke skader på folks helse og på miljøet som miljøgifter og kjemikalier kan føre til. På dette feltet ligger vi heldigvis lenger fremme, og vi skal ha en ny satsing på det i året som kommer.




I trontalen heter det at Norge skal være en tydelig miljønasjon. Denne regjeringen skal realisere dette målet gjennom både nasjonale og internasjonale opptredener.




