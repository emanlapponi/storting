  Sommeren 2004 oppdaget forskere fra NIVA
at sukkertaren var i ferd med å forsvinne fra store deler
av kysten mellom svenskegrensen og Lindesnes. Miljøverndepartementet
gav på bakgrunn av dette Statens forurensningstilsyn og
Direktoratet for naturforvaltning i oppdrag å sette i gang
et treårig sukkertareprosjekt. Målet
med prosjektet er først og fremst å avdekke omfanget
av tilbakegangen av sukkertare og årsakene til dette. I
tillegg blir det gjort undersøkelser om virkningen for
det biologiske mangfoldet i kystsonen. Prosjektet startet i 2005
og skal gå fram til 2007. I år er det avsatt noe
over 3 mill. kr til arbeidet.

Prosjektet er godt i gang, men vi har ennå ikke
sikker kunnskap om årsakene til den omfattende sukkertaredøden.
Vi venter bl.a. på opplysninger om hvor det slammet som
nå dekker store deler av havbunnen, kommer fra. Dette slammet
er med på å hindre unge tareplanter
i å feste seg.

Det kan være mange årsaker
til denne alvorlige situasjonen, f.eks. klimaendringer, økte
utslipp fra kontinentet eller økte
utslipp i Norge. Dersom problemet skyldes forurensning,
har de tiltakene som er satt i verk til nå, åpenbart ikke
vært tilstrekkelige. Eventuelle nye tiltak vil få konsekvenser
for dem de rettes mot, og vi er derfor nødt til å bruke
den tiden som kreves for å få fram tilstrekkelig kunnskap
om hva som skjer. Dette er ikke minst viktig hvis det
viser seg at årsakene ligger utenfor landets grenser, og
at problemet dermed må løses
gjennom et internasjonalt samarbeid.

Jeg kan forsikre om at vi følger denne
svært alvorlige saken med høyeste prioritet, og
at vi vil ta stilling til hvilke tiltak som kan settes i verk, så snart
den nødvendige kunnskapen er på plass.

