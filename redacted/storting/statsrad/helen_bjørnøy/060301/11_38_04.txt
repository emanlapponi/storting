 Allerede i 2001 reiste Irland sak mot Storbritannia
for FNs havrettstribunal på grunnlag av påstand
om at britene hadde tilbakeholdt informasjon Irland mente å ha
rett på i forbindelse med oppstarten av den såkalte
MOX-fabrikken i Sellafield. I 2003 trakk EU-kommisjonen Irland inn
for EU-domstolen, fordi de mente at saken hørte inn under
EUs kompetanseområde.

Det som nå har skjedd, er at EU-domstolens
rådgiver har kommet fram til at Irland ikke kan
føre saken for havrettstribunalet. Saken er ikke
endelig avgjort, men slike råd følges
vanligvis av domstolen, slik at Irland neppe vil kunne gå videre
med saken.

Irland har naturlig nok uttalt skuffelse over
dette, og fra regjeringshold er det bl.a. uttalt at dersom Irland
avskjæres fra å føre saken
for havrettstribunalet, må EU-kommisjonen følge
opp Sellafield-anleggets miljø- og sikkerhetsmessige
sider på en mer håndfast måte. Den irske
miljøvernministeren har også uttalt
at Irland vil fortsette å benytte alle diplomatiske
og rettslige muligheter for å sikre at Sellafield
nedlegges. Det er imidlertid uvanlig at et EU-land trekker et annet
EU-land inn for domstolen.

Norge og Irland har hatt og har fortsatt
gjensidig nytte av hverandres arbeid i Sellafield-saken. Ikke
minst nyter Irland godt av at technetiumutslippene nå er
stanset, hovedsakelig som
følge av et massivt norsk press på saken. Utslipp
som berører norske områder
og interesser, er etter dette sterkt redusert. Norske
myndigheter har en løpende kontakt og dialog
med britiske myndigheter om sikkerheten ved Sellafield-anlegget,
og ikke minst om det forestående arbeidet med å avvikle
gamle anlegg og rydde opp i de betydelige lagrene av avfall og nedlagte
installasjoner som britene nå har startet opp. Det er også tatt
initiativ til å styrke varslingsrutinene
ved hendelser som kan ha betydning for Norge.

Fra norsk side har vi også gitt
klart uttrykk for at vi ikke ønsker
en gjenåpning av anlegget THORP i Sellafield, som har vært
stengt siden det ble oppdaget lekkasje i april i fjor. Dette har
først og fremst sammenheng med vår bekymring for
sikkerheten ved dette anlegget, og det store utslippspotensialet
anlegget representerer dersom det skulle inntreffe en alvorlig hendelse.
I likhet med Irland er vi opptatt av at også EU
tar et mer håndfast grep om de sikkerhetsmessige sidene
ved virksomheten i Sellafield og andre atomanlegg
innenfor EU.

Vi vil også fortsatt ha
god kontakt med irske myndigheter om disse viktige spørsmål.

