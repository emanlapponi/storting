  Jeg er kjent med at samferdselsmyndighetene
vil ha en bredere gjennomgang av alternativer for ny E18 på strekningen
Vinterbro–Østfold grense, og at det såkalte
Ski øst-alternativet skal inngå i arbeidet. Arbeidet
vil skje innenfor rammen av systemet for ekstern
kvalitetssikring av statlige investeringsprosjekter over 500 mill.
kr – også kalt KS1.

I forbindelse med denne prosessen har samferdselsmyndighetene
bestemt at videre plan- og utredningsarbeid etter
plan- og bygningsloven skal stanses inntil KS1-arbeidet er gjennomført.
Hvis samferdselsmyndighetene etter dette ønsker
at «Ski øst»-alternativet skal inngå i
den videre plan- og utredningsprosessen etter plan- og
bygningsloven, må programmet for arbeidet endres.

I forbindelse med forelegging av programmet
for Miljøverndepartementet vil jeg da foreta en konkret
vurdering av om alternativet bør videreføres.
Jeg vil gjøre denne vurderingen bl.a. i lys av de varslede
rikspolitiske bestemmelsene for Oslomarka, arbeidet med en egen
Marka-lov og hensynet til jordvern.

