 Jeg synes det er viktig at Stortinget benytter anledningen til å diskutere kontinuitetsprinsippet, kanskje først og fremst fordi det er krevende og komplisert og vanskelig å få oversikt over, og jeg tror det er viktig at vi har en runde på det.


Men det som er enda viktigere, er å se på sammenhengene i det totale skatte- og avgiftssystemet. Selv om jeg sa at jeg ikke kommer til å foreta noen ny gjennomgang av selve kontinuitetsprinsippet, betyr ikke det at vi ikke gjennomgår alle skatte- og avgiftsreglene. Det som er situasjonen, er at vi i forbindelse med statsbudsjettet for inneværende år ga skattelettelser i størrelsesordenen 7–8 mrd. kr. Det kommer både enkeltpersonforetak, næringslivet generelt og vanlige husholdninger til gode på en lang rekke ulike måter.


Det at vi nå har lyktes med å fjerne arveavgiften, oppfattes som positivt. For de aller fleste som mottar arv, har det vært en betydelig utfordring knyttet til å skulle betale «skatt på død», som mange har valgt å kalle det. Det vi jobber løpende med, er å gjennomgå alle andre deler av skattesystemet. Vi har varslet en gjennomgang av avskrivningsreglene, og det ses på i sammenheng med det arbeidet som nå gjøres av Scheel-utvalget, som har en viktig jobb med både å se på bedriftsbeskatningen og mulighetene for å harmonisere den med land rundt oss.


I sammenheng med det ser vi selvsagt også på personbeskatningen. Vi holder på med en gjennomgang av ulike avgifter, herunder bilavgiftssystemet. Summen av alle disse endringene, og det faktum at regjeringen også allerede har begynt arbeidet med nye lettelser i formuesbeskatningen, vil være til gunst både for norsk næringsliv i en krevende konkurransesituasjon og for den enkelte husholdning.


Summen av dette er bra, men på veien dit må vi også opprettholde noen prinsipper i skattesystemet. Det var også derfor denne regjeringen, i motsetning til den forrige, valgte å redusere både bedriftsbeskatningen og personbeskatningen til 27 pst., fordi vi mente det ville være et brudd med harmonien i skattesystemet hvis man bare reduserte i bedriftsbeskatningen.


Jeg var litt overrasket over at Arbeiderpartiet i regjering valgte å fremme et forslag av den typen. Vi fulgte opp for å bevare kontinuiteten i systemet og akter å vurdere denne typen spørsmål videre.


