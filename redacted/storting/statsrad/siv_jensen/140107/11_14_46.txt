 Siden representanten Marthinsen var opptatt av at vi skulle lytte til hva hun faktisk sa, tror jeg jeg vil anbefale henne og andre å lytte til hva jeg faktisk har sagt. Det jeg har sagt gjennom denne debatten, er at jeg ikke ser noen grunn til en ny gjennomgang av kontinuitetsprinsippet.


Det jeg derimot har varslet, er gjennomgang av ulike sider av det samlede skatte- og avgiftssystemet i Norge. Jeg har gjort endringer i Scheel-utvalgets mandat med sikte på lettelser i stedet for provenynøytralitet, som var den forrige regjeringens ambisjon. Vi har varslet gjennomgang av avskrivningsreglene og -satsene, nettopp fordi det er viktig å se det i sammenheng med det øvrige skattesystemet. Vi har varslet gjennomgang av ulike deler av avgiftssystemet, men ikke for å skjerpe det samlede skatte- og avgiftstrykket i Norge. Denne regjeringen har som ambisjon å redusere skattetrykket. Vi gjorde det første grepet i inneværende års budsjett, gjennom en samlet reduksjon på i overkant av 7 mrd. kr. Det er en lettelse like stor som den samlede skjerpelsen som den rød-grønne regjeringen sto for gjennom de siste åtte årene.


Jeg synes det er interessant å registrere at de tidligere regjeringspartiene nå signaliserer vilje til å støtte forslag fra regjeringen om nye lettelser i fremtiden. Det er bra. Det har i hvert fall denne regjeringen som ambisjon.


Så merket jeg meg spørsmålet fra representanten Gahr Støre. Når regjeringen har varslet at vi i revidert budsjett kommer tilbake med en gjennomgang av skattereglene for landbruket, er det basert på det enstemmige vedtaket som Stortinget har gjort. Jeg har lyst til å legge til at det i regjeringsplattformen står at vi vil bruke «målrettede skatteendringer for å styrke bondens økonomiske stilling».


Det denne debatten egentlig handler om, er et forsøk på å skape et inntrykk av at det er et problem at arveavgiften fjernes. Nei, det er ikke et problem. Det er tvert imot en fordel for de aller, aller fleste at en forhatt avgift blir borte.


Det er denne regjeringens ambisjon å fortsette arbeidet med å forenkle skattesystemet, avbyråkratisere skattesystemet og samlet sett gi lettelser i skatte- og avgiftstrykket i Norge. Hans Olav Syversen sa at det er sluttsummen som teller. Det er jeg helt enig i. Det vi må se på, er de samlede virkningene av det samlede skatte- og avgiftstrykket og hvordan det påvirker de enkelte næringer, næringslivet generelt og husholdningene. Det har denne regjeringen som ambisjon. Det å skape et inntrykk av at det nå har blitt gjennomført skjerpelser av skatte- og avgiftstrykket i Norge, blir direkte feil. Denne regjeringen har redusert – med støtte fra Stortinget – skattetrykket i Norge med over 7 mrd. kr. Det arbeidet vil fortsette.


