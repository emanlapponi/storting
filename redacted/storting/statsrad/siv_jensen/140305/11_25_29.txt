 Regjeringen er opptatt av at det skal utvises ansvarlighet og etisk bevissthet i forvaltningen av Statens pensjonsfond utland, og det skal være åpenhet rundt dette arbeidet, men jeg er ikke enig med representanten Hansson i at Strategirådet skal ha anbefalt at det ikke lenger skal gis offentlige begrunnelser for uttrekk av selskaper. Strategirådet har vært veldig klar på at de anbefaler mer og ikke mindre åpenhet. Når det gjelder utelukkelse av selskaper, har Strategirådet anbefalt at det bør overlates til Norges Bank å vurdere graden av åpenhet og offentlig dokumentasjon i de enkelte sakene.


Jeg kan forsikre representanten om at regjeringen ønsker å ha økt offentlighet om det etiske arbeidet. Åpenhet er en forutsetning for å sikre bred tillit til forvaltningen. I meldingen om Statens pensjonsfond utland, som legges frem om kort tid, vil jeg komme nærmere tilbake til oppfølgingen av anbefalingene fra Strategirådet og hvordan vi kan sikre legitimitet i det etiske arbeidet.


Jeg minner for øvrig om at Stortinget vil få anledning til å drøfte de rådene vi har mottatt, og regjeringens oppfølging av disse, i sin fulle bredde i forbindelse med Stortingets behandling av meldingen.


