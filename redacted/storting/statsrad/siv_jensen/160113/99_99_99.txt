 

[11:34:22]

: La meg først benytte anledningen til å ønske Stortinget et riktig godt nytt år.


Det er riktig som representanten Bøhler påpeker, at jeg har redegjort for dette i to skriftlige svar.


Som kjent er det avdekket at Volkswagen-konsernet har utstyrt flere av sine dieselmotorer med en særskilt programvare som gjør at bilene avgir mindre utslipp av bl.a. NO

x

 når kjøretøyene blir testet. Dette har en side til den norske engangsavgiften, siden NO

x

-utslipp er en av komponentene i avgiften. Etter det selskapet opplyser, skal om lag 150 000 norskregistrerte biler være utstyrt med den aktuelle programvaren.


Grunnlagsdataene som benyttes ved beregningen av engangsavgiften, hentes fra motorvognregisteret, som igjen er basert på den felleseuropeiske typegodkjenningen. En eventuell omberegning av avgift forutsetter at godkjenningsmyndighetene endrer de opprinnelige godkjente utslippsverdiene.


Det er foreløpig for tidlig å ta stilling til om manipulasjonen skal lede til omberegning av avgift for de aktuelle kjøretøyene, utover å konstatere at det er uaktuelt å gjøre den enkelte bileier ansvarlig for avgiften. I tidligere svar har jeg opplyst at veimyndighetene undersøker denne siden av saken, og at det har vært kontakt mellom Toll- og avgiftsdirektoratet og Statens vegvesen for å vurdere om det er grunnlag for å iverksette nærmere undersøkelser, tiltak og kontroller i Norge.


Finansdepartementet har vært i kontakt med underliggende etater, som opplyser at dette arbeidet fortsatt pågår. De opplyser videre at siden de aktuelle kjøretøyene er typegodkjent i Tyskland, må tyske godkjenningsmyndigheter vurdere hva som skal skje med typegodkjenningen, og om de opprinnelige utslippsverdiene skal endres. Tyske myndigheter er i gang med dette, og avklaring vil, etter det vi får opplyst, foreligge relativt snart. Norske myndigheter avventer nå resultatet av undersøkelsene i Tyskland og vil ta tak i disse når de er ferdige.


Jeg kan for øvrig opplyse at Volkswagen-konsernet rett før jul meddelte at det også foreligger uregelmessigheter med målingene av CO

2

-utslipp på flere av selskapets bensinbiler. Også denne saken undersøkes nå av tyske godkjenningsmyndigheter. Konsernets ledelse har i brev til de respektive nasjonale myndigheter, herunder den norske finansministeren, lovet å dekke eventuelle ekstraregninger som bileierne måtte få i sine hjemland som følge av eventuelle oppjusteringer av utslippsverdiene. Konsernet har videre bedt om at det ikke rettes krav direkte mot bileierne.


 

[11:38:11]

: Jeg kjenner ikke til svenske myndigheters initiativ på dette området nå, men det kan jeg undersøke og komme nærmere tilbake til.


Jeg mener det er viktig at vi gjør dette i riktig rekkefølge. Vi avventer nå, som jeg sa i mitt forrige svar, tyske godkjenningsmyndigheters vurdering av dette som grunnlag for videre oppfølging fra norsk side. Det har vi til hensikt å gjøre, selvsagt uten at den enkelte bileier blir belastet.


 

[11:39:56]

: Det er jeg helt enig med representanten Bøhler i. Jeg oppfatter det ikke slik at det er stor politisk uenighet her hjemme om hvordan vi skal gripe dette an. Det er viktig å se det fra ulike sider, og jeg er enig i at det er forskjell på om det er bevisst juks eller en teknisk feil.






                

