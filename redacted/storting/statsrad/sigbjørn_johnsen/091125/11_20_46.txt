 Bakgrunnen for Skatteetatens informasjonsskriv om kildeskatt på pensjoner er at det
              fra 2010 skal trekkes kildeskatt på pensjoner som utbetales fra Norge til person
              bosatt i utlandet, med mindre det følger av skatteavtale mellom Norge og bostedslandet
              at pensjonen ikke skal skattlegges i Norge. For at norske skattemyndigheter skal kunne
              ta stilling til hvorvidt skattyteren har rett til fritak fra kildeskatten, må det
              kunne dokumenteres at skattyteren virkelig er skattemessig bosatt i vedkommende land.
              Det nevnte skriv fra Skatteetaten redegjør for hvilke krav som stilles til slik
              dokumentasjon. 

Skatteavtalene regulerer hvordan skattleggingen skal være på likningsstadiet. De
              regulerer ikke forskuddstrekket. Men informasjonen fra Skatteetaten gjelder også
              hvordan den som mener seg berettiget til fritak, kan søke om det allerede på
              trekkstadiet. 

Ut fra all informasjon som er gitt fra departementet i forbindelse med innføringen av
              kildeskatt på pensjoner, kan jeg vanskelig skjønne at det skulle komme overraskende på
              noen at det må dokumenteres hvor de er bosatt for å slippe kildeskatt på
              pensjonsutbetalinger fra Norge, og fra og med 2010. 

Dokumentasjonskravet som er oppstilt i informasjonen fra Skattedirektoratet, er at
              den som søker om skattefritak på hele pensjonen etter en skatteavtale, må opplyse hvem
              som utbetaler pensjonen, og legge ved en bostedsbekreftelse fra skattemyndighetene i
              bostedslandet. Det kreves at bostedsbekreftelsen er utstedt av skattemyndighetene og
              uttrykkelig bekrefter at vedkommende er skattemessig bosatt i det aktuelle landet
              etter skatteavtalen med Norge. Bekreftelsen må være i original og ikke eldre enn tre
              måneder. 

Kildeskatten gjelder kun overfor personer som er skattemessig emigrert fra Norge. De
              som fortsatt er skattemessig bosatt i Norge etter skatteloven, er skattepliktige hit
              etter skattelovens alminnelige regler. Alle med varig tilknytning til Norge vil forbli
              skattemessig bosatt her etter skatteloven de første årene etter utflytting. De vil
              likevel kunne anses bosatt i f.eks. Spania dersom de flytter dit og framviser
              bostedsbekreftelse derfra. 

Jeg kan vanskelig se at det innebærer noen urimelig byrde at den som også er
              skattemessig emigrert, må framvise bostedsbekreftelse for å slippe kildeskatt på
              pensjoner. Klare og formålstjenlige dokumentasjonskrav sikrer at de som er berettiget
              til fritak, får det. 

Dokumentasjonskravet som stilles på trekkstadiet, innebærer etter mitt syn en smidig,
              praktisk og tøyelig anvendelse av skattebetalingslovens regler om forskuddstrekk. De
              nøyaktige anvisninger som er gitt på hvordan skattyter bør innrette seg, ivaretar
              etter mitt syn på en god måte hensynet til forutberegnelighet og til at
              forskuddstrekket skal ligge så nær utliknet skatt som mulig. Når regelverket og
              praktiseringen av det er som beskrevet ovenfor, er det etter mitt syn ikke behov for
              særskilte overgangsordninger. 

