 Spørsmålenes rekkefølge er vel underordnet, bare en får et ordentlig svar. Det skal jeg prøve å gi.


Jeg kan svare bekreftende på representanten Gudmundsens spørsmål, at salgsprosessen er i gang, i samsvar med den beslutningen Stortinget har fattet, om å legge ned Olavsvern. Dette vil foregå etter normale prosedyrer for salg av statlig eiendom, den såkalte avhendingsinstruksen.


Forsvarsbygg vil i løpet av 2010 gjennomføre taksering av eiendommen. Gjennomføringen av salget forventes å ta to til fire år. Før eiendommen blir lagt ut for salg, må bl.a. NATO slette den fra sine inventarregistre. Dette kan ta opp til to år, men det er allerede sendt anmodning til NATO om en slik sletting.


Det knytter seg en del usikkerhet til reguleringsspørsmål, miljøopprydding og markedsmessig interesse for eiendommen. Derfor er det vanskelig å være noe mer presis i angivelsen av selve salgstidspunktet.


