 Først tusen takk til representanten Syversen.


Når det gjelder offentliggjøring av skattelister, har det en lang tradisjon i Norge. Bakgrunnen for ordningen er at hemmelighold kan gi grunnlag for spekulasjoner om det generelle ligningsarbeidet og om ligningsfastsettelsen for enkeltpersoner eller grupper av skattytere. Videre representerer også offentliggjøringen en form for samfunnskontroll med ligningsmyndigheten. Forskjellen mellom virkelige verdier og verdier som skal benyttes ved ligningen, kan også fremme debatt om skattereglene.


Ligningslovens regler om offentliggjøring av skattelistene ble sist endret i juni 2007. Stortinget besluttet da bl.a. at fullstendige skattelister kan utleveres til pressen i elektronisk form. Informasjon om inntekts- og skatteforhold er en sentral premiss for samfunnsdebatten, og pressens tilgang til disse opplysningene er viktig for å styrke også den kritiske debatten om skattemessige forhold.


Offentliggjøring av skattelistene bidrar til større åpenhet i samfunnet, men jeg vil løpende følge med på bruken av denne praksisen for å se om det er uheldige konsekvenser av måten skattelistene blir offentliggjort på.


Justisministeren har også varslet at han vil be politiet komme med en vurdering av om det er en sammenheng mellom offentliggjøring av skattelistene og kriminalitet.


