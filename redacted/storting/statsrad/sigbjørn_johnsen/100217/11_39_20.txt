 Jeg antar at det representanten sikter til, er en endring av merverdiavgiftsregelverket på kultur- og idrettsområdet som Regjeringen ga i 2010-budsjettet. Der ble det bl.a. sagt at en tok sikte på ikrafttredelse fra 1. juli 2010.


Fordi skissen avvek fra Kulturmomsutvalgets anbefalinger, ble det varslet en ny høring, og høringsnotatet ble sendt ut her om dagen.


Forslaget går i korte trekk ut på at det innføres en avgiftsplikt på 8 pst. for inngangspenger til museer, gallerier, fornøyelsesparker, opplevelsessentra og større idrettsarrangementer. Videre foreslås det at betaling for trening blir avgiftspliktig med 8 pst., forutsatt at treningstilbudet blir levert av en kommersiell aktør. Endringene vil bl.a. medføre at flere næringsdrivende får utvidet fradragsrett for inngående moms på anskaffelser til den avgiftspliktige delen av virksomheten.


I notatet varsles det at det ikke legges opp til å foreslå overgangsordninger. Det er nødvendig bl.a. av hensyn til de avgiftspliktige at det går en viss tid fra endringer varsles og vedtas i Stortinget, til de blir iverksatt. En ulempe ved iverksettelse noen tid etter at forslaget er varslet, er imidlertid at det kan medføre tilpasninger ved at flere aktører venter med større investeringer inntil merverdiavgiftsplikten og fradragsretten inntrer. Aktører som ikke utsetter, eller ikke har mulighet til å utsette investeringene, vil måtte ta med merverdiavgiften i kostnadsgrunnlaget.


Dette kan reise spørsmål om hvorvidt det er behov for overgangsordninger. Enhver overgangsordning reiser imidlertid en rekke prinsipielle og praktiske spørsmål, bl.a. om hvilke typer investeringer som bør omfattes.


Spørsmålet om overgangsordninger må ses i sammenheng med at det, som nevnt, nå legges opp til en utvidelse av merverdiavgiftsgrunnlaget som i stor grad skjermer den frivillige delen av idretten fra avgiftsplikt. Det legges også opp til en egen ordning med momskompensasjon for investeringer i idrettsanlegg fra 1. januar 2010. Dette begrenser behovet for en overgangsordning. Etter min vurdering er derfor behovet for og eventuelle gevinster av å etablere en overgangsordning samlet sett små.


Jeg viser til at det ikke ble etablert overgangsordninger i forbindelse med den generelle innføringen av moms på tjenester i 2001.


Imidlertid vil jeg ikke ta et endelig standpunkt til spørsmålet om overgangsordninger før høringen er gjennomført. Jeg vil komme tilbake til spørsmålet om en eventuell overgangsordning i proposisjonen som jeg tar sikte på å fremme for Stortinget i løpet av vårsesjonen.


