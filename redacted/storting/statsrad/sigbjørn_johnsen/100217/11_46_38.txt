 Regjeringen ønsker å bevare formuesskatten fordi den har en sentral fordelingspolitisk rolle i skattesystemet. Regjeringen har sørget for at stadig færre betaler formuesskatt ved at vi har økt bunnfradragene betydelig. Samtidig har vi endret grunnlagene slik at det nå er bedre samsvar mellom skatten og folks skatteevne, uavhengig av hvordan formuen er sammensatt. Det betyr også at vi har endret noe: Vi har tatt bort aksjerabatten, og det er endret noe av grunnlaget for formuesskatten. Det betyr at noen har fått økt formuesskatt.


Formuesskatten er en skatt på sparing for norske skatteytere generelt, uavhengig av hvordan sparingen blir kanalisert. Formue som skyldes avkastning av investeringer i utlandet, skal formuesbeskattes på lik linje med investeringer i Norge. Formuesskatten vil derfor i utgangspunktet ikke ha betydning for lønnsomheten av å investere i Norge sammenlignet med å investere i andre land. Det er i første rekke lønnsomheten av å investere i Norge, sammenlignet med å investere i andre land, som bestemmer omfanget av nyskaping og investeringer i Norge. Da er det også andre faktorer enn bare formuesskatten som spiller inn.


Selv om jeg ikke deler representanten Gundersens store bekymring når det gjelder formuesskattens virkning for norsk næringsliv og distriktene, erkjenner jeg at den kan ha visse uheldige virkninger for deler av norsk næringsliv. Dette er bakgrunnen for at Regjeringen i den nye regjeringserklæringen bl.a. har presisert at den framover vil jobbe for endringer i formuesskatten, som bidrar til gode rammebetingelser for norske bedrifter. Målet er en rettferdig formuesskatt som samtidig gir gode incentiver til å investere i næringsvirksomhet som gir høyest mulig avkastning for samfunnet.


