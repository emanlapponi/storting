 Som jeg sa i mitt svar, ser jeg at bl.a. fjerning av aksjerabatten og endringer i noe av grunnlaget for formuesskatten har ført til en skjerpelse for noen, som også kan ha betydd at man får en skjerpet beskatning av kapital i næringslivet.


Samtidig er det også riktig å understreke at det er mange andre forhold som spiller inn når en skal etablere næringsvirksomhet: en god økonomisk politikk slik at man har lavest mulig rentenivå, f.eks., at det er god tilgang på kapital både privat og offentlig, og ikke minst at vi har en godt utdannet arbeidskraft. Så det er mer i bildet enn bare formuesskatten. Jeg tror det var bl.a. det statsministeren siktet til i sin redegjørelse, og i replikkordskiftet etter redegjørelsen. Bare som et apropos – det ble i perioden 2003–2008 skapt 280 000 nye arbeidsplasser i Norge. Det vitner vel også om at det er gode vilkår for å skape virksomhet i dette landet.


