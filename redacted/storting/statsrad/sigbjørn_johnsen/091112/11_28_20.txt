 Hovedjobben vil starte i forbindelse med budsjettet for 2011. Budsjettet for 2010 er – som jeg også har sagt tidligere i dag – tilpasset den utviklingen vi nå ser i økonomien. Finanskrisen er ikke over – og det er viktig! Jeg kommer nå fra et møte i Brussel, jeg var der for to dager siden. Der diskuterte en hvordan en nå skal komme ut av de tiltakene som en har brukt i forbindelse med finanskrisen, på en balansert og god måte. Det er veldig viktig at det ikke blir en for rask tilbaketrekking, eller at land blir for brutale i den forbindelse, for da skaper vi nye problemer. Så dette må skje over tid, og vi vil komme tilbake til dette i fullt monn. 




Så er det slik at det vi faktisk gjør som politikere, er å forvalte fellesskapets verdier på vegne av dagens generasjoner, men jeg vil si mest på vegne av framtidens generasjoner. Det å ta det utsynet inn over seg er viktig for finanspolitikken og den økonomiske politikken framover. Vi må bygge ny styrke inn i Fastlands-Norge. Det er en av våre hovedoppgaver. Den kostnadsveksten vi ser, og konkurranseevnen, er de største utfordringene i så måte. Hvis vi ser på utviklingen i lønnskostnadene i Norge de siste årene, går den i feil retning. Vi ligger langt over utviklingen hos våre handelspartnere, og vi har hatt en jevn stigning siden 1996. Derfor blir samspillet mellom finanspolitikken, pengepolitikken og inntektspolitikken veldig viktig framover. Det må fungere – de områdene må ikke motvirke hverandre, og budsjettet er avgjørende i så måte. Det vi gjør i budsjettpolitikken, må bygge opp under de to andre bena i den økonomiske politikken. 




Det som har ligget som en liten undertone under diskusjonen, er den holdningen at jeg byr mer enn deg. Det viser en slags tro på at politisk suksess kan måles på den måten – altså gjennom bevilgningenes størrelse. Vi må rette mye sterkere søkelys mot hva slags virkninger politikken har på de områdene hvor vi vil at politikken skal virke. Men det kan kanskje være slik på kort sikt. Men, som jeg har sagt tidligere, dommen får vi først fra ungene våre. Jeg vil prøve å innrette i hvert fall det jeg skal gjøre framover, slik at de nikker til meg når de spør: hva gjorde du? Så kan jeg svare at jeg gjorde det jeg mente var riktig i et lengre perspektiv. Hvis de da ender med å si takk, er i grunnen det dommen over at vi handler riktig i dag, når vi blir konfrontert med ungenes takknemlighet i morgen. 




Så er det slik at en politikers tidligere uttalelser ofte er vedkommendes verste fiende. Jeg vedstår meg mine tidligere uttalelser, enten de kom i 1991 eller i 1995. Skattereformen fra 1992 er en av de viktigste strukturreformer vi har hatt i norsk økonomi. Den gav bredere skattegrunnlag og lavere satser, stimulerte til riktige og fornuftige investeringer og gav lik verdi av rentefradraget for alle. Jeg synes egentlig, som en avslutning på debatten, at vi kan sende en vennlig tanke til saksordfører Thor-Eirik Guldbrandsen, skyggeordfører Johan C. Løken og det samarbeidet Høyre og Arbeiderpartiet hadde i så måte. Så får vi se litt stort på at de gjerne ville ha rabatt i ulike sammenhenger senere, f.eks. aksjerabatten høsten ... (presidenten klubber). 





                    
                    
                    

