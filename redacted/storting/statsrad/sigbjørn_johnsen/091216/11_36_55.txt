 Det er riktig som representanten Gundersen sier, at dette med klimakvoter er både arbeidsomt og krevende, men samtidig veldig viktig. Det er også viktig å være klar over at en skal se dette over hele Kyoto-perioden, slik at en på en måte også har et langsiktig løp her.


Som representanten nå viste til, er det slik at et nevnt vannkraftprosjekt i Kina nå er tatt ut. Det viser at den mekanismen som en har valgt å bruke, nemlig FN-godkjenning av prosjektene, fungerer. For vår del framover vil vi både være veldig oppmerksomme på og veldig lojale mot å følge det prinsippet at det kun skal dreie seg om FN-godkjente prosjekter i framtiden. Det er en viktig forutsetning for å sikre at en faktisk går inn i de gode prosjektene som gir det resultatet en ønsker, nemlig nedgang i klimautslipp og et bidrag også til å jobbe med dette på en god måte i utviklingslandene.


