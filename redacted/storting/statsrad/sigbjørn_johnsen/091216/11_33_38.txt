 Som finansminister har jeg ansvaret både for Regjeringens skatte- og avgiftspolitikk og for statens kjøp og salg av klimagasskvoter. Videre skal finansministeren påse at den økonomiske utviklingen er bærekraftig.


Siden Regjeringen tiltrådte i 2005, er avgiftene styrket som et virkemiddel for å bedre miljøet. Miljøavgifter gjør at forurenseren betaler, og at inntektene kan benyttes til å redusere andre skatter og avgifter.


Økningen i CO

2

-avgiften på luftfart og økt avgift på diesel og fyringsolje er viktige endringer for at det skal lønne seg for folk å velge mer klimavennlige løsninger. I dag er i overkant av 55 pst. av de samlede utslippene av klimagasser avgiftsbelagt.


Analyser viser at CO

2

-avgiften har ført til utslippsreduksjoner. I Norges 4. rapport til FNs klimakonvensjon i februar 2006 ble det anslått at Norges utslipp ville ha vært om lag 4,5 mill. tonn høyere i 2010 dersom en ikke hadde innført CO

2

-avgiften.


For å stimulere til en mer miljøvennlig bilpark ble CO

2

-utslipp innført som en av hovedkomponentene i engangsavgiften i 2007, og vi innførte en miljødifferensiering av årsavgiften i 2008.


Endringene av engangsavgiften har gjort det mer lønnsomt å kjøpe biler med lavere CO

2

-utslipp, og gjennomsnittlige CO

2

-utslipp fra førstegangsregistrerte biler har gått betydelig ned de siste årene.


I løpet av Kyoto-perioden skal Finansdepartementet kjøpe klimagasskvoter på vegne av staten. Vi bruker et stort beløp på dette, og det er derfor viktig å understreke at Norge kun kjøper FN-godkjente kvoter. Hovedsakelig gjøres dette gjennom Den grønne utviklingsmekanismen, som er et prosjektsamarbeid mellom rike og fattige land, og som bidrar til overføring av ressurser og teknologi fra de rike til de fattige landene.


Så langt har Finansdepartementet inngått kontrakter om levering av om lag en tredjedel av de kvotene vi trenger, og i den siste tiden har det vært en vesentlig økning i antall henvendelser om prosjekter.


