 Det er vel ingen grunn til å gjenta det vi var inne på i den muntlige spørretimen, men denne biogassgreia kommer vel til å forfølge oss en viss tid. Samtidig er det viktig, og det er det for så vidt i politisk virksomhet generelt, at en har en troverdighet om det som skjer, og en langsiktighet i politikken. Det tror jeg vi veldig fort kan bli enige om. Så vil jo tiden vise, etter hvert som vi kommer med nye forslag og jobber med nye forslag, i hvor stor grad en er i stand til å bygge opp den nødvendige troverdigheten rundt politikken.


Jeg vil for øvrig nevne, bare som et innspill, at under de klimaforhandlingene som nå pågår i København, har Norge foreslått en finansieringsmekanisme for ytterligere å øke muligheten for gode klimatiltak i u-landene, og det er et forslag som har vakt betydelig oppmerksomhet. Så håper vi at en kanskje, når helgen nærmer seg, ser at Norge har fått gjennomslag for et nytt viktig tiltak på den internasjonale klimaarenaen.


For øvrig vil jeg takke for velvillige tanker når det gjelder det å måtte følge opp ansvaret med klimakvoter. Det skal vi klare, selv om det er en krevende jobb.


