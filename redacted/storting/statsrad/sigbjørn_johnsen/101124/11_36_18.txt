 Finansavisen har i to oppslag vist til påstander fra KPMG og Ernst 

&

 Young om omfattende feil ved behandlingen av selvangivelser ved Skatt vest og Sentralskattekontoret for utenlandssaker. Etter det første oppslaget inviterte Skatt vest til et møte med revisjonsselskapene KPMG, Ernst 

&

 Young, PricewaterhouseCoopers og Deloitte. Formålet med møtet var å få kunnskap om de påståtte feilene, samt å invitere til en dialog om mulige forbedringer både når det gjelder Skatteetatens saksbehandling og revisjonsselskapenes bistand ved innlevering av selvangivelser.


Skattedirektoratet opplyser at de aktuelle sakene gjelder skattytere med utenlandsforhold. I Skatt vest er dette 83 850 av totalt 751 000 skattytere. Skattedirektoratet viser til at Skatt vest i samarbeid med revisjonsselskapene så langt har avdekket mulige feil i vel 100 saker. En del av disse sakene gjelder enten mangelfull innlevering eller feil i forbindelse med innleveringen, men det er også saker med mulige feil ved ligningsbehandlingen.


Ifølge Skattedirektoratet har Skatt vest varslet revisjonsselskapene om at ligningsmyndighetene vil være tøyelige når det gjelder klagefristen i de enkelte sakene. Skatt vest har videre kontaktet skatteoppkreveren, og de vil stille innfordringen i bero for skattytere hvor det er hevdet å hefte feil ved ligningsbehandlingen av dem. Videre har revisjonsselskapene fått egne kontaktpersoner i Skatt vest og hos skatteoppkreverne i Bergen og Stavanger.


Skattedirektoratet opplyser at også de øvrige regionale skattekontorene har innledet tilsvarende dialog som i Skatt vest med de største revisjonsselskapene i deres regioner.


Avdekkede feil ved ligningsbehandlingen skal selvsagt rettes opp. Det viktigste er likevel at kvaliteten i selve ligningsbehandlingen er god, at det arbeides systematisk med å forbedre ligningsbehandlingen, noe Skatteetaten gjør. Kontakt og dialog med næringslivet er en viktig del av dette forbedringsarbeidet, slik at en både kan rette opp feil og forebygge at feil skjer.


