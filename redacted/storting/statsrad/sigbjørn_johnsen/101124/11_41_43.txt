 Jeg sitter vel ikke akkurat på akselen til Skatteetaten, for da blir de tynget ned av en mann med stor kroppsvekt. Men jeg prøver å oppfordre dem til å gjøre en god jobb og har samtaler med dem, slik at de stadig kan gjøre en bedre jobb. Det er riktig som representanten Gundersen sier, at det at folk har tillit til Skatteetaten, er viktig for hele velferdssamfunnet og for innkrevingen av de skatter og avgifter som skal finansiere fellesskapets alle gode formål. Jeg mener at Skattedirektoratet og Skatteetaten gjør en veldig god jobb, men alle kan gjøre en bedre jobb, og det er også det vi sikter inn mot for Skatteetatens vedkommende.


Så er det slik at selv om vi har fått elektronisk selvangivelse m.m., har også vi som skatteytere en plikt til både å levere inn de riktige opplysningene og sjekke at de opplysningene vi leverer inn, er gode. Men jeg er overbevist om at vi skal få både en innfordring og en ligningsbehandling som er i ypperste verdensklasse, og det er det vi skal strekke oss etter.






                

