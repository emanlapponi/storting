 Jeg er gjort kjent med problemene med isolatene
ved Rikshospitalet. Dette er en av de sakene som vil bli gjennomgått
i forbindelse med Statsbyggs avslutning av byggeprosjektet. Jeg
vil komme tilbake til Stortinget når denne gjennomgangen
er sluttført. 

  Det er sikkert flere forhold ved utbyggingen
av Rikshospitalet som overgår fantasien fra den tid Stortinget
besluttet utbyggingen. Det har vel vært gjenstand for diskusjoner
i Stortinget flere ganger siden. Det som er det faktiske forhold
i dag, er at de isolater som representanten Brunæs her
tar opp, ikke er i en tilfredsstillende forfatning slik at de kan
tas i bruk. Det må de bringes i. Det er flere forhold som
ikke er tilfredsstillende, og det må gjøres utbedringsarbeider
også fremover. Vi kommer som sagt tilbake til Stortinget
med en samlet fremstilling av dette senere i vår, og da
vil det også bli redegjort for spørsmålet
om isolatene. Jeg tar sikte på at man derved skal komme
ut av den ulykkelige situasjonen som man her er i.

 Jeg ser fram til å komme tilbake til
Stortinget med en redegjørelse for disse forhold.





                

 La meg først understreke at de forhold
som representanten Nesvik tar opp, hører inn under den
enkelte institusjons ansvar for å sikre en forsvarlig drift.
Dette er regulert i ulike lover og forskrifter, i hovedsak lov om
spesialisthelsetjenesten og lov om vern mot smittsomme sykdommer.
Ansvaret er tillagt den enkelte sykehuseier, i dette tilfellet Møre
og Romsdal fylkeskommune.

Når det gjelder situasjonen ved barneavdelingen
ved Sentralsjukehuset i Møre og Romsdal, er jeg blitt informert
om at det i enkelte perioder i løpet av et år
kan oppstå problemer med gjennomføring av tiltak
for å sikre smitte fra andre pasienter. Det er vanskelig å forutse
når slike problemer vil oppstå, men de har oppstått
relativt ofte i den senere tid. Det setter lys på spørsmålet
om hvorvidt kapasiteten og arealet ved barneavdelingen er riktig
dimensjonert ut fra det faktiske behovet. Jeg har selv vært
på besøk ved Sentralsjukehuset i Ålesund og besiktiget
barneavdelingen. Det er et imponerende arbeid som gjøres
der, til tross for at det disponible arealet kan betegnes som meget
knapt. De problemer dette skaper, tas meget alvorlig. Fra ledelsen
er det understreket at situasjonen ikke er uforsvarlig for pasientene.
Det er imidlertid et faktum at avdelingens reelle arealbehov ikke
er godt nok dekket. Dette erkjenner også Møre
og Romsdal fylkeskommune. Fylkeskommunen sier at arealforholdene
ved barneavdelingen er gjenstand for vurdering og utredning med
sikte på en bedring.

Når det gjelder korridorpasienter
ved sykehuset, er jeg blitt informert om at dette primært
har vært et problem knyttet til medisinsk avdeling. Jeg
er blitt informert om at brannmyndighetene særskilt har
fokusert på dette og vurdert sikkerheten og adkomsten til
rømningsveier som utilfredsstillende.

Sykehuset og sykehuseier, Møre og
Romsdal fylkeskommune, har hatt en dialog med brannvesenet i Ålesund
og med Direktoratet for brann- og eksplosjonsvern angående
denne saken. Sykehuset har nå etablert tilfredsstillende
forholdsregler i tilfelle brann. 

Uavhengig av dette er det selvsagt høyst
utilfredsstillende at det stadig er mange korridorpasienter ved
norske sykehus. Også ved Sentralsjukehuset i Møre
og Romsdal har man opplevd at dette problemet har gått
i bølger, ofte ut fra epidemilignende sykdomstilstander
i befolkningen. Særlig gjelder dette influensautbrudd.

Fylkeskommunen opplyser imidlertid at det i
perioden august til desember 2000 så å si ikke
var korridorpasienter ved Sentralsjukehuset. Jeg vil understreke
at sentrale myndigheter følger situasjonen ved barneavdelingen
ved Sentralsjukehuset i Møre og Romsdal nøye,
og at det også er kontakt om problemene knyttet til korridorpasienter.
For tiden synes det ikke å være grunnlag for å ta initiativ
til tiltak utover dem som sykehus og sykehuseier allerede har igangsatt.

  Jeg vil for det første ikke på noen
måte forsvare det forhold at det er korridorpasienter ved
norske sykehus, enten det er ved Sentralsjukehuset i Møre
og Romsdal eller andre steder. Det er et forhold som jeg gang på gang
har sagt at vi må få slutt på. Det er også mitt
inntrykk at sykehuseiere og sykehusledelse rundt omkring arbeider
aktivt med sikte på å komme ut av den situasjonen.
I så henseende er det også foretatt en gjennomgang
av forholdene ved Sentralsjukehuset i Møre og Romsdal som
jeg viste til. Det er mitt inntrykk at det arbeides godt med sikte
på å komme ut av denne situasjonen. Det vil ta
noe tid, men jeg mener at man går i retning av en situasjon
der det på permanent basis ikke vil være korridorpasienter.
Uansett ser jeg ikke at jeg fra min side kan ta ytterligere initiativ
utover det fylkeskommunen nå gjennomfører.

  Helsetilsynet er også involvert i
spørsmålet omkring korridorpasienter ved sykehuset. Jeg
forventer også at jeg vil få rapport fra Helsetilsynet om
forholdene.





                

  Jeg kjenner til at det ved hjemkomst etter
operasjoner i utlandet dessverre har vært episoder med
mangelfull oppfølging av enkelte pasienter, og jeg er helt
enig med representanten Alvheim i at slike episoder ikke kan aksepteres.

Det har så langt gått to
brev fra departementet til fylkeskommunene om ordningen. I det første
brevet, som ble sendt 23. november i fjor, står det:

 «Det
legges opp til at ordinær poliklinisk oppfølging/kontroll
og eventuell etterbehandling av pasienter som har vært
behandlet i utlandet, skal skje i Norge.»

Av det andre brevet, datert 10. januar i år,
fremgår det: 

«Ev.
etterbehandling/kontroll av pasienter som har blitt behandlet
i utlandet, er fylkeskommunens ansvar, og kostnadene skal dekkes
av fylkeskommunene.»

Rent formelt er det derfor liten tvil om hvem
som har ansvaret for den situasjonen som er beskrevet. Enkelte sykehus
har tolket forskriftene fra Statens helsetilsyn slik at samtlige
pasienter som kommer hjem fra utlandet, skal behandles som smittepasienter.
Sykehusledelsen ved Stensby sykehus har både beklaget den
hendelse som representanten Alvheim viser til, og forsikret om at
de har ryddet opp i interne rutiner. De har også skriftlig
beklaget at de ikke har tatt tilstrekkelig ansvar for de pasientene
som returnerer fra utlandet, og bekreftet at de i fremtiden påtar
seg det fulle ansvaret for slike pasienter. Selv om behandlingsmåtene
kan variere noe fra land til land, må vi forutsette at
norsk helsepersonell inntar en fleksibel holdning som ivaretar pasientenes
interesser.

Erfaringene fra denne første delen
av prosjektet har vært særdeles nyttige for den
videre planleggingen og gjennomføringen av den nye ordningen.
På grunnlag av disse erfaringene vil Rikstrygdeverket i
fremtiden legge ekstra vekt på å etablere systemer
slik at pasientene sikres på en bedre måte etter
at de har mottatt behandling i utlandet.

  Jeg er ikke kjent med andre enkelttilfeller
enn det mitt første svar gjaldt. Men som sagt har ledelsen
ved Stensby sykehus, etter at saken kom opp, både muntlig
og skriftlig beklaget hendelsen. De har forsikret om at det er ryddet
opp i deres interne rutiner, og at de for fremtiden påtar
seg det fulle og hele ansvar for de pasienter som trenger oppfølging
ved sykehuset etter behandling i utlandet.

  Jeg har alt sagt meg enig i at den type episoder
som det her har vært vist til, ikke er akseptable. Det
er etter hva jeg forstår også ledelsen ved Stensby
sykehus helt enig i. 

Jeg skal nok en gang forsikre meg om, også med
henvisning til det andre tilfellet som representanten Alvheim viser
til, at det er en realitet, slik at det ikke er noen misforståelser
om de spørsmål det dreier seg om, verken ved sykehusets
ledelse eller hos de ansatte som har ansvaret for den type behandling/etterbehandling
som det her er snakk om.





                

 Jeg deler representanten Woie Duesunds vurdering av opptreningsinstitusjonene som et verdifullt innslag i det totale helsetjenestetilbud.




Departementet arbeider med en nasjonal strategi for habilitering og rehabilitering, slik Stortinget bad om i juni 1999 ved behandling av St.meld. nr. 21 for 1998-99, Ansvar og meistring. Mot ein heilskapleg rehabiliteringspolitikk. Siktemålet er at strategien skal omtales i budsjettforslaget for 2002. Avklaring av opptreningsinstitusjonenes framtidige rolle og finansiering vil bli en del av denne strategien.




Departementet arbeider dessuten med en ny felles forskrift for opptreningsinstitusjoner og helsesportsentre, som vil tydeliggjøre de faglige krav til disse institusjonene. Målet med dette arbeidet er å klargjøre opptreningsinstitusjonenes og helsesportsentrenes rolle som supplement til rehabiliteringsvirksomheten innenfor spesialisthelsetjenesten.




For inneværende år har Stortinget bevilget 480,65 mill. kr over kap. 2711, post 75 Opptreningsinstitusjoner. Endelig bevilgning for 2000 på denne posten var 417,7 mill. kr. Det er altså en vekst på denne posten fra 2000 til 2001 på 62,95 mill. kr, eller om lag 15 pst. på ett år.




Regnskapstallene for 2000 viste et forbruk på 423,8 mill. kr på denne posten, hvilket innebærer et merforbruk på 6,1 mill. kr som også må dekkes innenfor årets bevilgning. Bakgrunnen for dette er at forbruket knyttet til opphold ved opptreningsinstitusjonene for november og i særlig grad desember var betydelig høyere enn gjennomsnittlig forbruk tidligere i året. Dette viser bl.a. at nøyaktig forutberegning av forbruk er vanskelig på grunn av varierende belegg fra måned til måned. Forbruket knyttet til opphold ved opptreningsinstitusjonene representerte om lag 409 mill. kr av det totale forbruket på posten.




Jeg kan nevne at i perioden 1996–2001 har bevilgningen på denne posten økt med 133,95 mill. kr, eller 39 pst. Justert for konsumprisindeks er økningen 100 mill. kr, eller 29 pst.




Omleggingen av egenbetalingsordningen ved opphold på institusjonene har medført at maksimal egenandel for alle opphold er satt til 190 kr pr. døgn. Den gjennomsnittlige egenandelen ble i forbindelse med omleggingen beregnet til 220 kr i 2000. Stortinget sluttet seg til denne omleggingen. Kostnadene ved en gjennomsnittlig reduksjon i egenandelen fra 220 kr til 190 kr pr. døgn ble beregnet til 20 mill. kr. Institusjonene er gitt kompensasjon for reduksjonen i sine inntekter fra egenbetalingen gjennom tilsvarende økning i bidragssatsen fra folketrygden. Bevilgningen forutsettes å dekke dette og i tillegg en økning av bidragssatsen på 2 pst. Kostnadene for dette er beregnet til om lag 452 mill. kr basert på fjorårets aktivitetsnivå og også strukturen på belegget.




Bevilgningen på denne post 75 skal også dekke driftsutgifter ved Montebello-senteret, som har kurstilbud til kreftpasienter, og bidrag til dekning av utgifter til institusjoner for blinde og svaksynte. I 2001 vil dette samlet utgjøre om lag 11,5 mill. kr.




Stortinget har bedt om at driften ved Røde Kors Haugland Rehabiliteringssenter sikres inntil framtidig status er avklart. Dette vil kreve en tilleggsbevilgning for 2001, i likhet med i 1999 og 2000, som også må dekkes over denne posten.




I fjor høst fremmet stortingsrepresentant Olav Gunnar Ballo følgende Dokument nr. 8-forslag:







«1. Stortinget ber Regjeringen om å bidra til en gjeldssanering ved CatoSenteret.




2. Stortinget ber Regjeringen om å innlemme CatoSenteret i de offentlige refusjonsordninger som gjelder for tilsvarende spesielle helseinstitusjoner med offentlig tilskudd.»




Dette forslaget ble avvist av Stortinget. Men i St.prp. nr. 25 for 2000-2001, Om endringer i bevilgninger under folketrygden i statsbudsjettet for 2000, ble det orientert om at departementet ville utbetale 3,1 mill. kr til CatoSenteret for 2000, og at departementet vurderte kjøp av tjenester ved CatoSenteret i 2001 tilsvarende inntil 30 plasser. Ved budsjettbehandlingen uttalte komiteen følgende: 







«Videre har komiteens flertall, medlemmene fra Arbeiderpartiet, Kristelig Folkeparti, Høyre, Senterpartiet og Sosialistisk Venstreparti, merket seg at det der også varsles at departementet vil vurdere kjøp av tjenester ved CatoSenteret i 2001 tilsvarende inntil 30 plasser. I denne sammenheng vurderes det bruk av midler som bevilges under kap. 2600 Trygdeetaten til kjøp av helsetjenester for sykmeldte, samt at det også skal vurderes om det er rom for å dekke deler av utgiftene under kap. 2711 post 75 Opptreningsinstitusjoner.







Flertallet tar dette til etterretning.»




Utgifter til kjøp av 30 plasser ved CatoSenteret vil på årsbasis beløpe seg til ca. 20 mill. kr. En del av disse utgiftene vil måtte finansieres over denne posten, men det forutsettes medfinansiering fra kap. 2600. Det vil også bli vurdert innføring av egenandel for opphold ved CatoSenteret, på lik linje med egenbetalingen på de øvrige opptreningsinstitusjonene.




Som det er redegjort for, er bevilgningen på kap. 2711, post 75 i det alt vesentlige bundet opp i henhold til de av Stortinget vedtatte formål.




Det kan nevnes at én av institusjonene har hatt innsigelser i forhold til grunnlaget for beregning av sin bidragssats. Det vil bli en snarlig avklaring i forhold til denne institusjonen.




Opplysninger departementet har innhentet, viser at beleggsprosenten varierer betydelig. Dette tilsier at enkelte institusjoner kan øke utnyttelsesgraden med bedre økonomi til følge.




Det er åpenbart at omleggingen av egenbetalingsordningen har redusert institusjonenes handlefrihet ved at de selv ikke lenger kan fastsette døgnpris.




I forbindelse med innføring av fast egenandel ble gjennomsnittlig egenandel for 2000 beregnet til ca. 220 kr pr. døgn. Kostnaden ved å kompensere for lavere egenandel ble beregnet til 20 mill. kr. Nye og mer detaljerte opplysninger fra den enkelte opptreningsinstitusjon har vist at gjennomsnittlig egenandel i 2000 var vel 250 kr pr. døgn. Kostnadene ved å kompensere for lavere egenandel blir dermed om lag 40 mill. kr, dvs. 20 mill. kr mer enn beregnet i budsjettforslaget for 2001. Kompensasjon for lavere egenandel på 40 mill. kr er inkludert i kostnadene for å dekke beregnede bidragssatser for 2001 på 452 mill. kr.




Utviklingen når det gjelder forbruk på denne posten, vil bli fulgt nøye fremover, og Stortinget vil bli holdt orientert.




 Jeg mener at den finansiering som det er lagt opp til for CatoSenteret, skal være i samsvar med det som det ble gjort rede for da saken ble behandlet av Stortinget i forbindelse med det budsjettframlegg som jeg siterte i sted. Hvis det er uklarhet i forhold til det i det brev som det ble sitert fra her, skal jeg sørge for at det i hvert fall blir brakt i samsvar med det som Stortinget har forutsatt under behandlingen. For øvrig mener jeg at den finansiering det her er snakk om, ikke skjer på bekostning av det finansieringsopplegg som gjelder for de øvrige opptreningsinstitusjoner, for så vidt som dette er et tillegg og innenfor de rammer som jeg nå nevnte, som beløper seg til 452 mill. kr, og er forutsatt å være en videreføring og en kompensasjon for endring i egenandelene og dermed en omlegging av finansieringen til de opptreningsinstitusjoner som også tidligere var omfattet av ordningen.




Det er riktig at økonomien i flere av disse institusjonene er vanskelig. Det har den for så vidt også vært tidligere, og selv om handlefriheten er blitt begrenset når det gjelder institusjonenes muligheter til å velte sine kostnader over på pasientene ved denne omleggingen, er det ikke slik at alle de økonomiske problemer som kommer fram, er et resultat av omleggingen av den finansieringsordningen man har hatt. Det er også andre årsaker til at de er i en økonomisk vanskelig situasjon. Når det gjelder den spesielle situasjonen ved Nord-Norges Kurbad, er det skjedd at departementet har fått den informasjon om økonomien og den økonomiske utvikling ved institusjonen som er nødvendig for å vurdere årsakene til at institusjonen har de nevnte økonomiske problemer, og vi får vurdere hva det er naturlig å gjøre ut fra det. Det er en vurdering som gjøres nå, og som ikke er avsluttet, men som jeg vil komme tilbake til. 




De nevnte kompetansesentra på Røros og i Aust-Agder, som det ble vist til, er til behandling, og jeg kan for så vidt ikke nå si mer om det enn at jeg vil komme tilbake til Stortinget så snart behandlingen er avsluttet.




