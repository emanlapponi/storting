  Jeg kan bekrefte at begrepet «større
nåværende institusjoner» også innbefatter
sentralsykehus.

  Jeg tar bare det forbehold at det dreier seg
om et høringsnotat, med høringsfrist          5.
mars. Dette høringsnotatet skal danne grunnlag for den proposisjonen
som vi vil legge fram for Stortinget, hvor disse spørsmålene
selvfølgelig vil bli redegjort nærmere for.

Med det forbehold kan jeg for så vidt
langt på vei slutte meg til de kommentarer som representanten
Alvheim her gir, og jeg vil helt klart si at vi vil vektlegge de
distriktsmessige, befolkningsmessige og andre hensyn som tilsier
opprettholdelse av de lokalsykehus som vi i dag har rundt om i landet.

 Jeg tror ikke at det er en aktuell problemstilling.
Jeg legger jo også vekt på at de regionale foretak
som nå etableres, skal ha en betydelig grad av autonomi
når det gjelder å organisere de underliggende
enheter som det her er snakk om. Men i praksis ser jeg stort sett
for meg det som jeg forstår at også representanten
Alvheim er opptatt av, at de fleste av de nåværende velfungerende
sentralsykehus og lokalsykehus også vil kunne etableres
som selvstendige datterforetak under de regionale helseforetakene.





                

 Legemiddelassistert rehabilitering er i løpet
av få år blitt en viktig del av behandlingstilbudet
til rusmiddelmisbrukere. Det er nå nødvendig å gjennomgå og
vurdere nærmere organisering og finansiering av dette tilbudet.

Det er i dag kommunene som har ansvaret for
oppfølging av klientene, herunder for den medisinske delen
av rehabiliteringen. Dette omfatter legeundersøkelser,
legebehandling og forskrivning av legemidlene. Kommunehelsetjenesten
har ansvaret for å skaffe til veie den nødvendige
deltakelse av leger i dette arbeidet.

Jeg har registrert at det har oppstått
uklarhet om hvorvidt folketrygden skal betale for dette. Siden også spørsmålet
fra representanten Skogholt kan tyde på at det har oppstått
slik uklarhet, vil jeg benytte anledningen til å understreke
at trygden skal betale for diagnostikk og behandling av klienter
under legemiddelassistert behandling. Dette gjelder også for
de medisinske undersøkelsene som er nødvendige
for bl.a. å kunne forskrive riktig legemiddel i riktig
dosering. I den grad dette har vært uklart, skal jeg bidra
til at det blir ytterligere klargjort.

I forbindelse med oppfølgingen av
klientene må kommunene også organisere et opplegg
for rutinemessig avlevering og innsending av urinprøver
til laboratorium for kontroll av rusfrihet. I denne forbindelse
er det oppstått spørsmål om betalingen
for laboratorienes analyser av urinprøvene. Dette avhenger
i dag av om hovedformålet med prøvene er kontroll
eller om det er av medisinsk karakter.

I praksis kan det imidlertid være
vanskelig å trekke et klart skille mellom disse formålene.
Dette har ført til denne uklarheten med hensyn til hvem
som skal dekke disse utgiftene. Vi vurderer nå om det er
grunn til å endre retningslinjene for å tydeliggjøre
formålet. Slike prøver er som regel et nødvendig
ledd i den medisinske delen av den legemiddelassisterte rehabiliteringen,
f.eks. av hensyn til dosering av legemiddelet. Jeg vil ta initiativ
til en endelig avklaring av hvem som skal finansiere dette, og komme
tilbake til de budsjettmessige konsekvenser av det. Jeg viser i
denne forbindelse til at Stortinget under budsjettbehandlingen bad
om en nærmere redegjørelse for visse andre økonomiske
konsekvenser av legemiddelassistert rehabilitering i revidert nasjonalbudsjett,
og jeg finner det naturlig å komme tilbake med en redegjørelse
der.

 Jeg oppfattet oppfordringen og tar den til
etterretning. Jeg skal, som jeg sa, sørge for at det blir
klarhet på de områder hvor det har vært
uklarhet.

