  Sosial- og helsedepartementet har nylig gjennomgått
og godkjent regionale helseplaner for de fem helseregionene i Norge.
Ved godkjenningen har det vært nødvendig å ta
enkelte forbehold og presisere en del forutsetninger fra departementets
side. Dette gjelder bl.a. forholdet til de større utbyggingsprosjektene som
omtales i planene.

I planene er det lagt opp til at større
utbyggingsprosjekter skal omtales, avhengig av hvor i planleggingen prosjektet
befinner seg. Departementet har imidlertid presisert at en godkjenning
av den enkelte regionale helseplan ikke innebærer
en godkjenning av det enkelte utbyggingsprosjekt som er omtalt i
helseplanen. Det må i det hele understrekes at vedtak av
regional helseplan ikke innebærer endring av etablerte
regler og praksis for myndighetsgodkjenning av sykehus.

Det er ikke regionen, men den enkelte fylkeskommune
som er ansvarlig for eierskap av og investeringer i sykehus.
Hvert enkelt prosjekt må – når det er
ferdig utredet – fremmes av den enkelte fylkeskommune for
godkjenning i departementet, eventuelt regjering og storting.

Akershus fylkeskommune har ennå ikke
søkt om godkjenning av bygging av Follo sykehus. Derfor
er det heller ikke slik at departementet har nektet å godkjenne
dette byggeprosjektet. Men departementet har gjennom vedtaket av
regional helseplan gitt uttrykk for at det ikke er grunnlag for å ta
stilling til bygging av nytt sykehus i Follo på nåværende
tidspunkt.

  Det er riktig at vi i vår kommunikasjon
med Akershus fylkeskommune har tatt opp spørsmålet
om en eventuell kobling mellom et nytt SiA og et eventuelt nytt
sykehus i Follo. Det vi har sagt i den sammenheng, er at vi ønsker å ta
stilling til en eventuell søknad om et nytt SIA uavhengig
av også å ta stilling til et prosjekt i Follo.
Vi har sagt at dersom fylkeskommunen selv mener at det er en slik
kobling, må selvfølgelig også departementet
ha seg forelagt begge prosjekter for å kunne ta stilling,
noe som igjen vil innebære en ytterligere utsettelse av
behandlingen av Nye SiA.

For øvrig mener jeg at alle slike
prosjekter må ses i sammenheng med kapasiteten i regionen,
herunder også ved de andre sykehusene i regionen.

  Det er alltid et mål å tilby
kapasitet til sykehustjenester, somatiske eller psykiatriske, i størst
mulig grad der befolkningen bor og har behov for tjenestene. Samtidig
må det være forståelse for at man må se
kapasitet og tilbud innenfor en region, eller innenfor ethvert geografisk
område, i en viss sammenheng. Det er bakgrunnen for at
vi har sagt i vår kommunikasjon med fylkeskommunen at de
forskjellige prosjekter som de fremmer, må de selv vurdere
om skal ses i sammenheng, eller om vi skal vurdere dem uavhengig
av hverandre. Det er det siste som er tilfellet når det
gjelder prosjekter i Akershus fylkeskommune. Det hindrer ikke at man
også kan gjøre de koblinger som representanten
Ursula Evje her ber om.





                

  Når det gjelder pasienter som er
påført skade i norsk helsetjeneste, vil de som
tilkjennes pasientskadeerstatning, forutsettes å få alle
sine utgifter dekket ved erstatningsutbetalingen. Dette gjelder også egenandelene
for opprettelse eller lindring av skade som er blitt påført
dem. På denne bakgrunn finner jeg det ikke riktig å unnta
denne gruppen fra å betale egenandeler.

Pasienter som er påført skade
under behandling i deler av den private spesialisthelsetjeneste,
omfattes i dag ikke av Norsk Pasientskadeerstatning. Det har i en
del tilfeller vist seg vanskelig å nå fram med
et krav om erstatning for disse pasientene. Regjeringen har imidlertid
lagt fram et lovforslag som utvider pasientskadeordningen til også å omfatte
private helsetjenester, og jeg viser her til Ot.prp. nr. 55 for
1999-2000, om lov om erstatning ved pasientskader, pasientskadeloven,
som nå er til behandling i Stortinget. Med denne loven
vil alle pasienter få de samme rettigheter, og kravene
vil behandles etter samme regelverk.

  Jo, jeg forstår at dette kan oppfattes
som urimelig, men jeg gjentar at hvis disse pasientene er tilkjent
pasientskadeerstatning for den skade som er forvoldt, vil de også allerede
ha fått dekket utgiftene til den fremtidige behandling
for oppretting eller lindring av de skader som er påført,
og det er derfor det også er riktig at de avkreves de egenandeler
som de altså da tidligere har fått godtgjørelse
for.

  Jeg er helt enig i at lang saksbehandlingstid
i slike saker kan være en belastning for de pasienter det
gjelder, og at det kan virke urimelig. Jeg gjentar at hvis man blir
tilkjent en erstatning fordi det er godtgjort at det faktisk er
påført en skade, vil disse egenandelene også bli
refundert gjennom erstatningsutmålingen. Problemet er at
hvis man samler opp, slik representanten Alvheim her foreslår,
risikerer man selvfølgelig å komme i den situasjon
at det ikke blir godtgjort at det er en skade som er påført,
og man vil da måtte betale de aktuelle egenandeler. Men
uten at jeg kjenner den konkrete sak det her vises til, bør
det etter mitt syn være mulig å finne praktiske
ordninger på de problemer det her er snakk om.





                

 Ordningen med pasientombud skal tilfredsstille
to overordnede hensyn. Den skal for det første sørge
for at pasientene får ivaretatt sine rettigheter overfor
helsevesenet. For det andre skal den være et middel til å ivareta
og bedre kvaliteten i helsetjenesten. For å kunne ivareta
disse oppgavene er det viktig at pasientombudet har en uavhengig
stilling. Dette var en viktig forutsetning under utarbeidelsen av
bestemmelsene om pasientombud i pasientrettighetsloven, som ble vedtatt
av Stortinget i 1999.

Det ble under utarbeidelsen av bestemmelsene
om pasientombud påpekt at fylkeskommunal tilknytning vil
gi en direkte kobling til de myndigheter som har det forvaltningsmessige
ansvaret for den aktuelle delen av helsetjenesten. Erfaringer fra
ordningen med pasientombud før den ble lovfestet tyder
imidlertid på at pasientombudene har klart å ha
en uavhengig rolle. For at det ikke skulle være noen tvil
om at pasientombudet er uavhengig av ansvarlig instans, ble det
tatt inn en bestemmelse i pasientrettighetsloven § 8-2
annet ledd om at «Ombudet skal utføre sin virksomhet
selvstendig og uavhengig».

Forarbeidene til pasientrettighetsloven lar
det være opp til den enkelte fylkeskommune å avgjøre
om det skal knyttes et rådgivende utvalg til pasientombudet
i fylket, slik det er blitt gjort for flere pasientombud etter den
tidligere ordningen. Dette kan la seg gjøre, forutsatt
at fylkeskommunen ikke, gjennom det rådgivende utvalg,
gis instruksjonsmyndighet overfor pasientombudet i enkeltsaker.
Det vil være opp til det enkelte pasientombud og fylkeskommunen å finne
fram til løsninger som muliggjør at pasientombudet
får ivaretatt sine oppgaver på en tilfredsstillende
måte.

Det følger av dette at jeg mener at
en fylkeskommune bør være tilbakeholden med å instruere
pasientombudet til å gjennomføre oppgaver mot
ombudets vilje. Jeg må samtidig understreke at jeg med
dette ikke mener å ta noen konkret stilling til de tilfeller
representanten Nesvik viser til.

  Jeg viser igjen til det jeg har sagt, at det
er en forutsetning for ordningen med pasientombud at pasientombudet
skal kunne arbeide helt uavhengig, også av den instans
som eier de institusjoner som pasientombudet har sin rolle i forhold
til. Og det følger av det jeg sa, at en fylkeskommune ut
fra det ikke skal kunne instruere pasientombudet i enkeltsaker.
Jeg mener også at det følger av det at en fylkeskommune
ikke skal instruere et pasientombud til å gjennomføre
oppgaver som pasientombudet selv mener er uforenlig med lovens forutsetninger.

  Det siste kan jeg svare bekreftende på.
Det vil jeg selvfølgelig vurdere. Det er noe vi er opptatt
av i arbeidet med forberedelsene av det stortingsframlegg som kommer
om en statlig overtakelse av spesialisthelsetjenesten. 

Jeg må igjen si at det er vanskelig å ta
stilling til konkrete enkeltsaker som blir presentert på denne
måten, men jeg gjentar at forutsetningen i lovverket er
at et pasientombud skal arbeide helt uavhengig, og i det ligger
at en fylkeskommune ikke skal instruere et pasientombud i enkeltsaker,
og heller ikke på annen måte fastlegge pasientombudets
arbeid på en slik måte som ombudet selv finner
uforenlig med lovens intensjoner om uavhengighet.





                

  La meg først omtale forholdet mellom
byggeprosjekter og regional helseplan. I regionale helseplaner skal
større byggeprosjekter omtales, avhengig av hvor langt
i planleggingen av prosjektet man har kommet. Sosial- og helsedepartementet
har understreket at vedtak av regional helseplan ikke betyr en godkjenning
av de enkelte byggeprosjekt som er omtalt i helseplanen.
Godkjenning av byggeprosjekt vil følge de etablerte regler
og godkjenningsordninger, basert på søknad fra
den enkelte fylkeskommune.

I forbindelse med behandlingen av bygging av
Nytt Rikshospital i 1988 uttaler flertallet i sosialkomiteen i Innst.
S. nr. 308 for 1987-88 følgende:

«Flertallet
er innforstått med at valget av Gaustad som lokaliseringssted
for nytt rikshospital forutsetter at Akershus fylkeskommune bygger
et nytt lokalsykehus i Follo. 

Flertallet forutsetter at representanter for
de berørte sykehus og for brukerfylkene i helseregion 2
deltar i det videre planleggingsarbeidet.»

Jeg oppfatter ikke dette som et endelig vedtak
om, enn si godkjenning av, et nytt sykehusprosjekt, men som et uttrykk
for at Stortinget har forutsatt at Akershus fylkeskommune fremmer
et slikt prosjekt ut fra de vurderingene fylkeskommunen må gjøre
med hensyn til fremtidig behov. Det er på et slikt grunnlag
at regjering og statsråd kan følge opp Stortingets
forutsetning.

Det foreligger ingen slik søknad fra
Akershus i dag. Sosial- og helsedepartementet har som kjent understreket at
godkjenningen av den regionale helseplan, hvor Akershus inngår,
ikke innebærer godkjenning av utbyggingsprosjektene som
anbefales. Gjennom vedtaket av regional helseplan har departementet
uttrykt at det ikke er funnet grunnlag for å ta stilling
til bygging av nytt sykehus i Follo på det nåværende
tidspunkt.

  Jeg har forsøkt i hvert fall å klargjøre
hvilken status jeg mener det ikke har, ved å si at jeg
oppfatter det ikke slik at ved den behandling Stortinget hadde i
1988, vedtok, enn si godkjente Stortinget dermed et bestemt utbyggingsprosjekt
for sykehuset i Follo. Det Stortinget uttrykker, er en forutsetning
om at Akershus fylkeskommune vil bygge et nytt lokalsykehus i Follo,
og jeg går ut fra at man mener at det må Akershus
fylkeskommune fremme forslag om, konkret utredning av, ut fra de
ulike hensyn som fylkeskommunen har å ta når det
gjelder dekningen av sykehustilbudet i fylkeskommunen. Og det er
det jeg sier: En slik søknad, et slikt prosjekt foreligger
ikke i dag. Regjeringen må følge opp Stortingets
vedtak på basis av den type prosjektframlegg.

  Jeg må igjen forsøke å holde tunga
så vidt rett i munnen at jeg ikke her og nå gir
meg til å behandle et konkret prosjekt, og understreke
at det er et spørsmål som enhver helsemyndighet
må ta stilling til på grunnlag av et framlegg
fra den ansvarlige utbygger, som i dette tilfelle vil være
fylkeskommunen. Det er forståelig at mange års
venting kan føre til utålmodighet, men jeg må samtidig
understreke at det er fylkeskommunen som ut fra fylkeskommunens
vurdering av behov og hvordan behovene best kan dekkes, som må komme
med de prosjekter som helsemyndighetene sentralt skal ta stilling
til og godkjenne. Men for øvrig tror jeg jeg kan forsikre
om at enhver statsråd og regjering vil vite at Stortingets
forutsetninger på en eller annen måte også skal følges
opp gjennom praktisk handling.





                

