 Ved innføring av innsatsstyrt finansiering
ble det lagt vekt på at rehabilitering skulle inkluderes
i ordningen. Dette var for å sikre tilbudet til pasienter
med kroniske tilstander og sammensatt sykdomsbilde. Full effekt
av medisinsk behandling vil i mange tilfeller kreve god rehabilitering,
og det er viktig å komme i gang med rehabilitering allerede
mens man er i sykehus.

Jeg er samtidig opptatt av å fremme
en god arbeidsdeling mellom sykehus og øvrige rehabiliteringstilbud.
Ny kapasitet i sykehus forutsettes ikke å bli etablert
til fortrengsel for allerede etablerte tilbud. Departementet skal bruke
sin mulighet til å ivareta dette hensyn ved den forestående
behandling av de regionale helseplaner.

 Når det gjelder CatoSenterets spesielle
situasjon, tar departementet sikte på å bidra
til å sikre driften i inneværende år
gjennom et særskilt tilskudd på 3,1 mill. kr. Stortinget
vil bli orientert om dette i omgrupperingsproposisjonen vedrørende
folketrygden. En søknad om godkjenning som spesiell helseinstitusjon
er til behandling i departementet. Endelig avklaring av denne saken
vil skje på grunnlag av ny forskrift om opptreningsinstitusjoner og
spesielle helseinstitusjoner, som nå er under arbeid, og
det vil således ikke kunne skje i inneværende år.

Det er derfor etablert et samarbeid mellom
CatoSenteret og departementet med sikte på å sikre
driftsgrunnlaget for deler av senteret i 2001 gjennom et eget prosjekt. Jeg
forutsetter at dette arbeidet vil gi visse avklaringer med hensyn
til både pasientgrunnlag og interesse fra potensielle samarbeidspartnere,
og på den måten være med på å danne
et grunnlag for de endelige beslutninger knyttet til CatoSenterets
eventuelle tilknytning til den offentlige helsetjeneste.

 Jo, jeg mener det representanten Sjøli
her peker på til slutt i sitt spørsmål,
er riktig ressursutnyttelse, og jeg vil så langt råd
er, selvfølgelig tilstrebe den form for arbeidsdeling mellom
sykehus og rehabiliteringsinstitusjoner. Jeg vil imidlertid ikke
gå så langt som til å si at det her er
et helt klart skille ved hvor rehabilitering kan skje. Som jeg sa
i mitt første innlegg, er det enkelte ganger viktig at
rehabiliteringsarbeidet kommer i gang raskt etter en sykehusbehandling,
at det sågar kan skje samtidig med at sykehusbehandling
også foregår, og at det slik sett kan være
gode grunner for at det også skjer et rehabiliteringsarbeid
ved sykehusene. Men som vanlig er det gjerne slik at det ene ikke
behøver å utelukke det andre. At vi her skal arbeide
for en best mulig ressursutnyttelse, er helt åpenbart.

  Det er gjort en god del arbeid med hensyn
til å sammenligne effekter og kostnader mellom de forskjellige
institusjoner, og også sykehus, som arbeider på dette
området. Jeg må innrømme at jeg ikke har
så god oversikt over resultatene av det arbeidet som er
gjort, at jeg her og nå kan bedømme om det er
et rimelig behov for å gjennomføre en slik undersøkelse
som det representanten Sjøli ber meg ta initiativ til.
Men det er helt naturlig å vurdere det, det er ikke noe
problem, uten at jeg her og nå vil si at det vil bli gjennomført
en slik evaluering. Jeg må vurdere det i forhold til det
arbeid som jeg vet allerede er gjennomført på området.





                

  Sosial- og helsedepartementet har for en tid
tilbake innhentet redegjørelse fra Oslo kommune vedrørende
nedleggelse av døgnplasser ved Aker sykehus, Klinikk for
psykiatri, Gaustad.

Av redegjørelsen går det
frem at nedleggelsen av Kastanjebakken er et ledd i den generelle
omstillingen som skal skje i Aker sektor. Denne omstillingen innebærer bl.a.
at det innføres en klarere oppgavefordeling mellom sykehusene
og de distriktspsykiatriske sentrene – DPS. Et eksempel
på en slik fordeling er at rehabiliteringsoppgaver overføres
fra sykehuset til DPS-ene, slik tilfellet er når det gjelder
Kastanjebakken. En slik omstilling er i samsvar med de retningslinjene
som ligger nedfelt i St.meld. nr. 25 for 1996-97 og St.prp. nr.
63 for 1997-98, som opptrappingsplanen for psykisk helse bygger
på. Oslo kommune har opplyst at ingen av de pasientene som
mottar sin behandling ved Kastanjebakken, vil bli stående
uten et behandlingstilbud som følge av nedleggelsen. Pasientene
vil kunne motta behandling ved de distriktspsykiatriske sentrene
i Aker sektor eller ved andre sykehusavdelinger dersom enkelte pasienter
skulle ha behov for fortsatt behandling i sykehus.

Departementet er også blitt orientert
om Oslo kommunes budsjettforslag for 2001, og her går det
frem at det skal etableres et byomfattende tilbud til pasienter
med dobbeltdiagnose, alvorlig psykisk lidelse og alvorlig rusproblem,
ved Tøyen DPS og Leirvoll i Røyken. Leirvoll Psykiatriske
Senter er tenkt tillagt oppgaver overfor pasienter med rusmiddelavhengighet
og psykisk lidelse, som et ledd i styrkingen av tilbudet til denne
pasientgruppen. Tiltaket ses i sammenheng med etablering av nytt
poliklinisk tilbud ved Tøyen DPS og forutsettes utviklet
i nært samarbeid med rusmiddelomsorgen. Som et ledd i dette
foreslås nåværende avsnitt for pasienter
med dobbeltdiagnose ved Aker sykehus, Gaustad, avviklet.

Departementet har ennå ikke mottatt
en helhetlig plan for Oslo kommunes gjennomføring av opptrappingsplanen
for det fylkeskommunale psykiske helsevern. Av den grunn er også økningen
i øremerkede tilskudd for 2000 holdt tilbake. Departementet
har tidligere tatt opp den manglende plan med Oslo kommune. Oslo
kommune har opplyst at en samlet plan i form av en melding til bystyret
skal legges frem i desember. Ved gjennomgang av dette planmaterialet
vil departementet også ta standpunkt til tilbudet til pasienter
med dobbeltdiagnose. Gjennomgangen vil skje med utgangspunkt bl.a.
i de utredninger om rus og psykiatri som Helsetilsynet har gjennomført. En
av konklusjonene i disse utredningene er at det bør være
en døgnavdeling for dobbeltdiagnosepasienter på sentralsykehusnivå,
i tillegg til at det på DPS-nivå bør være
polikliniske tilbud til denne pasientgruppen.

Avslutningsvis vil jeg understreke at omstillinger
er nødvendige dersom vi skal få en god anvendelse
av de statlige styrkingsmidlene og et påkrevd løft
i tilbudet til mennesker med psykiske lidelser. Men vi må sørge
for at eksisterende tilbud ikke legges ned før nye og bedre
tilbud er på plass.

 Først vil jeg si at jeg på sett
og vis deler representanten Alvheims forbauselse over at Oslo kommune
har brukt så vidt lang tid på å komme med
en helhetlig plan for sitt arbeid innenfor det psykiske helsevern.
Det er påpekt overfor kommunen, og dette er årsaken
til at vi har holdt tilbake økningen i de midlene som jo
skal være betinget av at en slik plan er på plass og
også er tilfredsstillende.

Når det gjelder representanten Alvheims
tilleggsspørsmål, er det absolutt en tanke å gjøre
det han der tar opp. Det er for så vidt det som ligger
i det når jeg sier at vi vil vurdere den planen som da
kommer på bakgrunn av de utredninger Helsetilsynet allerede
har foretatt, og som tar hensyn til de forhold som representanten
Alvheim peker på. Det ligger for så vidt også i
det at vi vil gjøre det arbeidet i nært samarbeid
med Helsetilsynet.

 Sosial- og helsedepartementet har mottatt søknad
om saken fra Telemark sentralsjukehus, en søknad som senere
også er bekreftet og understøttet fra Telemark
fylkeskommune.

Sosial- og helsedepartementet har, som en del
av Nasjonal kreftplan, i 1999 og 2000 bevilget midler til alle helseregioner
til oppbygging av kompetansesentre for lindrende behandling og pleie
ved regionsykehusene. Det legges opp til en videreføring
av dette tilskuddet i de resterende tre år av kreftplanperioden.
Kompetansesentrenes viktigste oppgaver skal være følgende:

De skal drive forskning
og utvikling.

De skal ta ansvar for undervisning og
opplæring i helseregionen, både overfor
andre sykehus og overfor primærhelsetjenesten.

De skal være «motor» og
koordinator for en prosess som fører til at kompetansen
innen lindrende behandling og pleie styrkes i fylker og kommuner.

En viktig forutsetning for å kunne
bidra til kompetanseoppbygging innen lindrende behandling i fylkene
og i kommunehelsetjenesten er at det satses på fagmiljøer
i hvert fylke. Det arbeides med planlegging av enheter for lindrende
behandling i alle fylkene i Helseregion Sør, og Telemark
fylkeskommune er kommet lengst gjennom etablering av en egen enhet
for lindrende behandling. Det som nå skjer i Telemark og
i de øvrige fylkene i helseregionen, er meget positivt.

Ved Det Norske Radiumhospital arbeides det
nå med planlegging av et kompetansesenter for lindrende
behandling og pleie i Helseregion Sør. Senteret skal ligge ved
Det Norske Radiumhospital, men skal ha et tett samarbeid med Rikshospitalet.
For denne oppbyggingen mottar Radiumhospitalet midler innenfor kreftplanen.

Jeg mener at det er et viktig utviklingsarbeid
som nå gjøres ved Telemark sentralsjukehus. Vi
skal nå snart sluttføre behandlingen av søknaden
om tilskudd til sykehuset for 2001. Utgangspunktet så langt
er at utgifter til lindrende behandling skal dekkes av sentralsykehusene. Men
departementet vil gå i dialog med Radiumhospitalet, fylkeskommunen
og sykehuset for å se på om nye tiltak i samarbeidet
mellom Radiumhospitalets kompetansesenterfunksjon og sykehusets
lindrende behandling kan bidra til at prosjektet kan videreføres.
Departementet vil i dette arbeidet vurdere muligheten for et visst økonomisk
tilskudd til sykehuset. Det legges i så henseende vekt
på at erfaringene som vinnes, vil være til nytte
for andre sykehus og andre helseregioner.

 Det spørsmål som representanten
Alvheim nå stiller, er et spørsmål som
er til vurdering. Det jeg kan si om det, er at dette til en viss
grad kan gjøres, for så vidt som denne type behandling
ofte gis også som en del av en normal behandling av kreft.
I så fall faller dette sammen. Men det som betegnes som
en ren lindrende behandling, med kun det ene formål i en fase
av sykdomsutviklingen, framstår nok kanskje som en form
for behandling som egner seg bedre med en annen finansieringsform
enn gjennom det DRG-systemet som vi har. Men dette er altså spørsmål
som er til vurdering, og som forhåpentligvis vil finne
en tilfredsstillende løsning. 





                

 Dagens regler for helsefaremerking av tobakk,
inkludert snus, er basert på EU-direktiver. Både
Sverige og Norge er forpliktet til å oppfylle disse bestemmelsene.
Gjeldende EU-direktiv inneholder bestemmelser om at snusbokser skal
merkes: «Tobakk gir alvorlig helseskade» og «Kreftfremkallende». Dette
er gjennomført ved nasjonal lovgivning både i
Sverige og Norge. 

Svenske myndigheter har arbeidet aktivt i forhold
til EU for å endre dagens regler for merking av snus.

Det foreligger i dag et utkast til nytt EU-direktiv
om tobakk, som inneholder nye bestemmelser om merking av snus. Forslaget
til nye advarselsmerkinger er at dette tobakksproduktet «kan
skade din helse og skape avhengighet». Dersom direktiv
med et slikt innhold blir vedtatt, vil også Norge måtte
endre regelverket i samsvar med dette. 

Det foreligger en rekke uttalelser fra helsemyndigheter
som klassifiserer snus som kreftfremkallende. Den amerikanske helsedirektøren
utgav i 1986 en stor rapport om snus og skrå. Rapporten
sammenfatter en rekke undersøkelser som har vist at snusing
gir kreft. Rapporten konkluderer med at bruken av slik tobakk 

«utgjør
en klar helsefare, og er ingen trygg erstatning for sigarettrøyking.
Snus og skrå kan forårsake kreft og andre sykdommer
i munnhulen, og kan føre til avhengighet av nikotin».

Det internasjonale kreftforskningsinstituttet
under WHO, IARC, vurderte snus i 1985. Kreftforskningsinstituttet
uttalte da at

 «det
er tilstrekkelig bevis for at bruk av snus av de typer som er vanlig
i Nord-Amerika og Vest-Europa er kreftfremkallende for mennesker».

IARC har ikke revidert denne klassifikasjonen,
og snus er derved fortsatt på IARCs liste over kreftfremkallende
stoffer. 

Den svenske Socialstyrelsens rapport nr. 11
fra 1997 kommenterer to nyere svenske undersøkelser om
snusbruk. Begge disse undersøkelsene er helt eller delvis
finansiert av svensk tobakksindustri. Disse to undersøkelsene
gir ingen klare holdepunkter for en sikker sammenheng mellom snusbruk
og økt kreftrisiko. Socialstyrelsen viser imidlertid forsiktighet
i tolkingen av resultatene fra disse to undersøkelsene,
og angir at man ikke på grunnlag av undersøkelsene
kan trekke slutningen at snus ikke øker kreftrisikoen.
Svensk snus inneholder imidlertid mindre mengder kreftfremkallende
nitrosaminer enn amerikansk snus. Dette kan bety at svensk snus
medfører mindre fare for kreft enn amerikansk snus. 

Amerikanske helsemyndigheter har i Report on
Carcinogens fra mai 2000 på ny vurdert røykfri
tobakk. I denne rapporten er snus klassifisert som årsak
til kreft hos mennesker. Myndighetene i USA går nå inn
for at helsefaremerkingen på snuspakkene skal være: «Advarsel: Dette
produktet kan forårsake munnkreft.»

Jeg er, som representanten Skogholt spør
om, særdeles opptatt av at all helseopplysning og helsefaremerking skal
funderes på trygg vitenskapelig grunn, og Statens tobakksskaderåd
følger nøye med på nye forskningsresultater,
også når det gjelder snus. Men så lenge
IARC klassifiserer snus som kreftfremkallende, og de amerikanske helsemyndigheter
så sent som i vår har skjerpet sin klassifikasjon
av røykfri tobakk, er det min oppfatning at Norge ikke
nå bør ta initiativ til å endre dagens
advarselsmerking av snusbokser. 

  Det er ikke slik at departementet eller Statens
tobakksskaderåd på noen måte overser
de forskningsresultater og forskningsrapporter som kommer i denne
saken. Tvert imot har vi både god informasjon om den og
følger, som jeg sa i mitt innlegg, nøye med i
all ny forskning som skjer på området, og vil
ta hensyn til det i vårt videre arbeid med dette.

Jo, jeg har tiltro til den forskningen som
skjer rundt omkring, også den som representanten Skogholt
her viser til. Men jeg understreker at før vi eventuelt
tar noe initiativ til å endre bestemmelsene, er det nødvendig
at alle disse forskningsresultatene søkes sett i sammenheng,
slik at vi nettopp kan være sikre på at den helsefaremerking som
vi driver med, er basert på tryggest mulig vitenskapelig
grunn. Og det er vel også slik at i dette arbeidet vil svenske
myndigheter først måtte arbeide i forhold til
EUs organer med hensyn til endringer i direktiver. Vi kommer til å ha
et nært samarbeid med svenske myndigheter i dette spørsmålet.

  Det som er gjort hittil i denne saken, er
basert på det som har vært norsk holdning i dette
spørsmålet frem til nå. Som jeg har sagt
tidligere, vil vi følge nøye med i all den forskning
som skjer, og har skjedd, på dette området, og
vi vil ha et nært samarbeid med svenske myndigheter i spørsmålet
for å forsikre oss om at vi har det samme grunnlag for å vurdere
disse spørsmålene som det svenske myndigheter
baserer seg på. Når det gjelder å følge
opp EU-direktiver, er det slik at vi aktivt vil følge opp
de direktiver som måtte bli vedtatt i denne sammenheng,
men, som jeg sa, jeg finner ikke nå noen grunn til på det
grunnlag vi har, å ta noe særskilt initiativ til å endre
den praksis som er nedfelt i vår lovgivning.





                

  Søknader fra legemiddelfirmaer om
pliktmessig refusjon av legemidler skal som hovedregel avgjøres
i løpet av 90 virkedager. Hvis det er nødvendig å be
legemiddelfirmaet om ytterligere opplysninger, suspenderes fristen
inntil de nødvendige opplysningene foreligger. Dette følger
av rådsdirektiv 89/105/EØF, som er en
del av EØS-avtalen. De samme reglene er gitt i forskrift om refusjon
av utgifter til viktige legemidler § 10.

Organiseringen av den statlige legemiddelforvaltningen
har vært dårlig tilpasset de krav til saksbehandling som
regelverket og forpliktelsene etter EØS-avtalen stiller i denne
type saker.

Fram til 1. oktober i år ble alle
refusjonssøknader behandlet av Rikstrygdeverket. I saker
med omfattende økonomiske konsekvenser var rutinen at Rikstrygdeverket
anmodet Statens legemiddelkontroll om å utarbeide en helseøkonomisk
evaluering av angjeldende preparat. 

Denne ble så sendt til Rikstrygdeverket,
som deretter skrev sin tilråding og oversendte saken til
departementet for endelig avgjørelse.

En fragmentert legemiddelforvaltning bruker
lengre tid på å utrede en sak enn en samlet forvaltning,
og har dermed gjort det vanskelig å oppfylle EØS-avtalens
krav.

Jeg ser det som svært viktig at vi
oppfyller EØS-reglene, og tok et viktig skritt for å få saksbehandlingen
i denne type saker under kontroll tidligere i år, da Rikstrygdeverkets
ansvar for behandling av søknader om refusjon etter blåreseptforskriftens § 9
ble overført til Statens legemiddelkontroll. Stortinget
ble orientert om dette i St.prp. nr. 61 for 1999-2000, og reformen
fikk bred tilslutning i Innst. S. nr. 220. Denne samlingen av saksbehandlingen
vil effektivisere søknadsbehandlingen. Det er derfor grunn
til å tro at forutsetningene for å kunne overholde
90-dagersfristen vil være bedre i tiden som kommer.

Det aktuelle legemidlet Celebra er godkjent
i Norge, og er dermed tilgjengelig for alminnelig forskrivning til pasienter
som plages av hofteleddslitasje og leddgikt. Preparatet kan i dag
refunderes etter individuell søknad fra den enkelte pasients
lege. Spørsmålet som foreligger nå, er
om det skal åpnes for refusjon uten forutgående søknad.

Så vidt jeg forstår, går
90-dagersfristen i denne saken ut i disse dager. Saken er ikke ferdigbehandlet.
Hvis ingen av regelverkets regler som forlenger fristen er kommet
til anvendelse, innebærer dette at tidsfristen er overskredet.
Jeg anser det som utilfredsstillende.

Forsinkelsen har til dels sammenheng med den
omorganisering jeg nettopp beskrev. Jeg har innstendig bedt Statens
legemiddelkontroll om å prioritere denne saken innenfor
de vanlige kravene til en forsvarlig behandling.

Når Statens legemiddelkontroll har
sluttført sin saksbehandling, vil saken bli oversendt departementet.
Dersom konklusjonen blir at refusjon av utgifter til kjøp
av dette preparatet bør prioriteres på helsebudsjettet,
vil Stortinget få saken som budsjettsak. Det vil kunne
skje i revidert nasjonalbudsjett 2001.

Kjell Engebretsen hadde
her overtatt presidentplassen.

  Nei, jeg synes ikke det er rimelig, og jeg
har også allerede sagt at den forsinkelse det er snakk
om i dette tilfellet i saksbehandlingen, er utilfredsstillende.
Det eneste jeg ellers kan si, er at det aktuelle legemidlet er godkjent
i Norge, og refusjon er mulig, men etter søknad fra hver
enkelt lege inntil denne saken er ferdigbehandlet, hvilket jeg vil
sørge for kan skje nå så raskt som overhodet
mulig.

 Det helt korte svaret på representanten
Lians spørsmål er egentlig: Ja, jeg ser slike muligheter.
Men jeg skal gå nærmere gjennom hvordan de han
tenkes.

Bakgrunnen er at ordningen med innsatsstyrt
finansiering ble innført fra sommeren 1997 som et virkemiddel for å stimulere
til å øke og effektivisere sykehusenes behandlingstilbud.
Ordningen har i stor grad virket i henhold til intensjonene. ISF-ordningen
er basert på at de statlige ISF-utbetalingene skal gå til
fylkeskommunene for bl.a. å gi disse mulighet for å korrigere
eller utjevne uheldige utslag for enkeltstående sykehus.

Det kan registreres at omleggingen av regelverket
for koding av rehabilitering som ble foretatt fra 1997 til 1998,
gir betydelige negative utslag for Kysthospitalet i Stavern sine
inntekter. Jeg registrerer også at Vestfold fylkeskommune
mener at det uten endringer i det budsjettmessige grunnlaget ikke
vil være mulig å videreføre hovedlinjene
i sykehusets virksomhet. Dette er også meddelt fra fylkeskommunen
til Regionalt helse- og sosialutvalg.

ISF-systemet baseres på et gjennomgående
regelverk, der det legges vekt på samlede effekter for
den enkelte fylkeskommune. Ut fra de helt spesielle utslag som denne
saken har fått, er jeg innstilt på at hele sakskomplekset og
det tilknyttede regelverk med betydning for Kysthospitalets finansiering
gjennomgås med sikte på å bidra til å skape
et økonomisk grunnlag for at Kysthospitalet skal kunne
videreføre sin viktige rolle innenfor helsetilbudet i Helseregion
Sør.

Jeg har registrert uenighet om det beregningsmessige grunnlaget
for utbetalingsnivået i 2000. Sosial- og helsedepartementet
har derfor i brev av 19. oktober d.å. lagt fram saken for
det nye rådgivende utvalget for ISF-registrering for å innhente
dette utvalgets uttalelser og råd. I og med at utvalget
skal gjennomgå hele sakskomplekset, vil vurderingene omfatte
både inneværende år og 2001. Uavhengig
av dette arbeidet kan jeg opplyse, som jeg også har gjort
overfor Vestfold fylkeskommune, at vi i retningslinjene for ISF-utbetalinger
for 2001 tar sikte på å bruke en kodingsfaktor
som reduserer tapet for de fylkeskommuner hvor koding av rehabilitering
ble betydelig lagt om fra 1997 til 1998.

Jeg vil legge vekt på at saken raskt
kan avklares og meldes tilbake til Vestfold fylkeskommune, og at
det skal finnes løsninger som skal gi grunnlag for videreføring
og fortsatt utvikling av Kysthospitalets viktige behandlingstilbud.

  Jeg forstår selvsagt at dette er et
spørsmål som ikke bare opptar Vestfold fylkeskommune,
men alle som er opptatt av å sikre utviklingen av det viktige
tilbud som leveres av Kysthospitalet. Så jeg vil i hvert
fall gjøre mitt til at saken kan behandles så raskt
som mulig i inneværende år, men det er litt vanskelig å gi
detaljerte frister. Jeg har bedt det nyopprettede utvalget om å gå igjennom
denne saken, og synes det er litt vanskelig her og nå å gi
en helt klar frist for dette. Men jeg mener det vil være
mulig å komme fram til en endelig konklusjon i inneværende år,
all den tid dette gjelder både inneværende og
neste år.





                

 Skolehelsetjenesten i videregående
skole reguleres av lov om helsetjenester i kommunene og forskrift
om helsetjenester i skoler. Forskriften har virkeområde
overfor barn og ungdom i grunnskolen og videregående opplæring.
Skolehelsetjenesten er et kommunalt ansvar, også i videregående
skoler.

I 1998 utgav Helsetilsynet «Veileder
i helsestasjons- og skolehelsetjenesten» med faglige tilrådinger
som også omfatter videregående skole. I veilederen
anbefales individuell veiledning og målrettet helseundersøkelse
til alle elever i 1. klasse på videregående skole
tilpasset behov og risiko. I tillegg anbefales helseopplysning om
tema som samliv, seksualitet, prevensjon og seksuelt overførbare sykdommer,
kosthold, tobakk, rus og fysisk aktivitet.

Statens helsetilsyn har tatt ut skolehelsetjenesten
for felles tilsyn i 2000. Det vil bli gjennomført tilsyn
i minimum to kommuner i alle landets fylker. Minst en av kommunene
skal ha videregående skole. Bakgrunn for tilsynet er at
en ønsker å følge opp «Veileder
for helsestasjons- og skolehelsetjenesten». Skolehelsetjenesten
er en sårbar tjeneste. I tilsynsmeldingen for 1999 uttrykte Helsetilsynet
bekymring over svak prioritering av tjenesten. Jeg deler den bekymringen.
Tilsynet vil være avsluttet ved utgangen av dette året,
og det vil bli utarbeidet en felles oppsummeringsrapport på bakgrunn
av tilsynsrapportene fra fylkeslegene.

Helsefremmende og forebyggende arbeid overfor barn
og ungdom er et satsingsområde for Regjeringen. Opptrappingsplan
for psykisk helse 1999-2006 vil være sentral i utviklingen
av helsestasjons- og skolehelsetjenesten, og da spesielt når
det gjelder tilbud til ungdom. For å øke innsatsen
innen det psykososiale arbeidsområdet tilrås det
i opptrappingsplanen å styrke helsestasjons- og skolehelsetjenesten
med 800 årsverk i løpet av planperioden.

I St. prp. nr. 1 for 2000-2001
oppsummeres erfaringene med gjennomføringen av opptrappingsplanen
hittil. Det påpekes at det er ønskelig med en
sterkere fokusering på innsatsen for barn og unge, hvor
utbygging av helsestasjons- og skolehelsetjeneste, kultur- og fritidstiltak
vil være sentralt. Det heter videre at målsettingen
for dette arbeidet må være både å forebygge
psykososiale problemer og å bygge opp et tjenestetilbud
til utsatte grupper.

Det er med utgangspunkt i veilederen for helsestasjons-
og skolehelsetjenesten laget en plan for Helsetilsynet og fylkeslegenes
aktiviteter for å støtte kommunene i den ønskede
omleggingen og det kontinuerlige kvalitetsforbedringsarbeidet i
helsestasjons- og skolehelsetjenesten.

Handlingsplan for forebygging av uønskede
svangerskap og abort 1999-2003 stimulerer også til økt
samarbeid mellom skole, helsestasjon og skolehelsetjeneste samt
til etablering av helsestasjon for ungdom. Midlene fra planen brukes
videre til å utvikle undervisningsmateriell for ungdomsskolen
og den videregående skolen. Helsestasjon for ungdom skal
være et supplement til skolehelsetjenesten. 

Det satses også på å styrke
den forskningsmessige evaluering og metodeutvikling innen helsestasjons-
og skolehelsetjenesten. Det er således mye arbeid på gang for å opprioritere
helsearbeid for ungdom, herunder skolehelsetjenesten.

  Svaret på dette er ubetinget ja. Jeg
mener skolehelsetjenesten er et av de viktigste elementer i alt
forebyggende helsearbeid – særdeles viktig. Som
jeg sa, er det med ganske stor bekymring jeg ser at arbeidet i en
del tilfeller er blitt for lavt prioritert. Det er den bekymring
som er kommet til uttrykk fra Helsetilsynet så langt. Hvis
det tilsyn som nå gjennomføres for inneværende år,
bekrefter dette, er det åpenbart at vi må iverksette
særskilte tiltak overfor kommunene for å styrke
arbeidet. I den forbindelse vil jeg også se nærmere
på den problemstilling som representanten Skogholt tok
opp når det gjelder vertskommuner for skoler som dekker
flere enn den kommunen hvor skolen ligger.

