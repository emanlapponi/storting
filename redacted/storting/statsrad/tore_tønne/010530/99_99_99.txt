 Representanten Ballo viser til signaler fra Lægeforeningen og Norsk medisinstudentforening om ubalanse mellom antall medisinske kandidater som ønsker turnustjeneste i Norge, og det antall turnusplasser som tilbys. Han viser til at det ifølge Lægeforeningen vil være klar underdekning på turnusplasser i 2002. 




Det har vært en stor økning i antall turnusleger de siste tre–fire år, fra 320 i 1997 til ca. 600 i 2000. Prognosene viser at antallet turnusleger vil øke ytterligere, til ca. 750 i 2004.




Dette er en ønsket utvikling og et resultat av økt studiekapasitet i Norge og av bruken av «oppkjøpte plasser» og «gebyrstipendplasser» for norske medisinstudenter i utlandet. 




De innkomne påmeldingene til turnustjeneste med oppstart 15. januar 2002 er nylig gjennomgått. Totalt antall påmeldte kandidater er ca. 340. Dette tallet er litt høyere enn prognosen, og det skyldes i hovedsak at antallet norske utenlandsstudenter som ønsker turnustjeneste i Norge, er høyere enn det som var antatt. 




Jeg har fått opplyst at alle aktuelle kandidater med oppstart 15. januar 2002 er blitt tildelt plass. Det samme gjelder dem som avslutter sin turnus i sykehus i januar, og som deretter starter turnus i kommunehelsetjenesten. Så langt ser situasjonen for 2002 med andre ord ut til å være tilfredsstillende. Når det gjelder andre halvdel av 2002, vil det bli ny tildeling til høsten. Det er først da det er mulig å gi en fullgod beskrivelse av balansen mellom behov og antall plasser. Både Statens autorisasjonskontor for helsepersonell og Statens helsetilsyn følger årvåkent med i utviklingen og gir jevnlig tilbakemelding til departementet. 




Behovet for flere leger tilsier at antall turnusplasser også må økes i tiden fremover. Dette krever særlig to forutsetninger: for det første at det kan organiseres et tilstrekkelig antall turnusplasser som tilfredsstiller de innholdsmessige krav til turnustjenesten, og for det annet at det tilføres ressurser, slik at spesialisthelsetjenesten, dvs. sykehusene, kan lønne og veilede det antall turnusleger som de blir tildelt hvert halvår, og slik at kommunene får kompensert for merutgifter ved å motta turnusleger. 




Det følger av spesialisthelsetjenesteloven at helseinstitusjon som omfattes av loven, plikter å delta i undervisning og opplæring av helsefaglige elever, lærlinger, studenter, turnuskandidater og spesialister. Etter bestemmelsen i § 3-5 annet ledd kan departementet gi forskrifter om helseinstitusjoners plikt til å delta i undervisning og opplæring. I Ot.prp. nr. 66 for 2000-2001, Om lov om helseforetak m.m., er det foreslått å videreføre spesialisthelsetjenestelovens bestemmelser med enkelte endringer i forhold til gjeldende rett. Det foreslås en bestemmelse om at de regionale helseforetakene skal sørge for at behovet for undervisning og opplæring av helsefaglige elever, lærlinger, studenter, turnuskandidater og spesialister dekkes innen regionen. I tillegg foreslås en bestemmelse om at departementet kan gi forskrifter om plikten til å delta i undervisning og opplæring, herunder private helseinstitusjoners plikt. 




En arbeidsgruppe under Sosial- og helsedepartementet har nylig utredet og kommet med forslag til løsninger for turnustjenesten. Arbeidsgruppen var bredt sammensatt, med representanter fra tilsynsmyndighetene, Kommunenes Sentralforbund, Den norske lægeforening, Norsk medisinstudentforening og NTNU.




En samlet arbeidsgruppe mener at antall turnusplasser kan økes samtidig som kravene til innholdet i turnustjenesten opprettholdes. Arbeidsgruppen uttaler at det er viktig å legge best mulig til rette for mottak av turnusleger, og at dette for sykehusenes vedkommende bl.a. kan oppnås ved å bedre de økonomiske betingelsene for mottak av turnusleger og innføre en ordning der pengene følger turnuslegen. I tillegg foreslås innført en venteordning for noen av turnuslegene, slik at både sykehusene og kommunene får større forutsigbarhet i antall turnusleger de blir tildelt fra halvår til halvår. Det er forutsatt at ingen skal vente mer enn seks måneder for å starte turnustjenesten. Arbeidsgruppen har også utarbeidet utkast til ny forskrift om turnustjeneste for leger. Forskriftsutkastet innebærer bl.a. en tydeliggjøring av aktørenes rettigheter og plikter i forhold til dagens forskrift. 




Arbeidsgruppens rapport ble levert i desember 2000 og sendt på høring med frist 15. mars i år. Så snart de innkomne høringsuttalelser er gjennomgått og vurdert, vil jeg iverksette de nødvendige tiltak for at landet skal sikres ønsket antall autoriserte leger.




Jeg minner til slutt om St.prp. nr. 65 for 2000-2001, Om endringer i statsbudsjettet for 2001 som følge av fastlegereformen, som nå er til behandling i Stortinget. Her foreslås innført et turnustilskudd til kommunene på 100 00 kr pr. turnuslege, eller 200 000 kr pr. turnusplass pr. år. Dette vil også bidra til at kommunene vil kunne opprette et tilstrekkelig antall turnusplasser.




Jeg tror interpellanten Ballo har rett i at det er en viss risiko for at kvantitative forhold lett kan ta overhånd i forhold til det kvalitative innhold også på dette området. Det er en generell problemstilling. Det gjelder for øvrig hele helsetjenesten, men også på mange andre områder. Det har kanskje først og fremst sammenheng med at det kvantitative for de fleste er enklere å forholde seg til, det er lettere å måle, det er lettere å måle utviklingen over tid osv., enn det kvalitative innholdet. Det kan vel også være at man i perioder har gitt prioritet – bevisst – til at man i hvert fall må klare å håndtere volumproblemene, og at det i perioder har kunnet gå på bekostning av kvalitet og innhold. Dette ser vi som sagt på mange områder i helsetjenesten. Jeg er enig i at her må man være på vakt, og også forsøke å treffe de nødvendige tiltak for at det i hvert fall ikke skjer noen ubevisst feilprioritering. 




Det jeg for så vidt også mente å indikere, er at det så langt ser ut til at vi skal være i stand til å håndtere de kvantitative utfordringer når det gjelder turnusplasser og balansen der. Men det er pekt på – og det var det jeg mente å si – at vi har en del utfordringer når det gjelder å organisere denne virksomheten på en måte som gir den et innhold og en kvalitet som ikke innebærer en svekkelse, og det er selvfølgelig også en utfordring på ressurssiden. 




Det er nettopp de forholdene som vi nå også gjennomgår fra myndighetenes side på bakgrunn av den rapporten som jeg nevnte. Og jeg vil tro at vi i løpet av sommeren skal ha vært igjennom det arbeidet, slik at vi i forbindelse med høstens tildelingsoppgaver også skal kunne gi bedre vurderinger og eventuelt iverksette tiltak for å motvirke at det skjer en svekkelse av kvaliteten på den medisinske utdanningen med tilhørende praksis i Norge. Jeg er trygg på at vi vil klare det. Men det kan godt være at det må gjennomføres ytterligere evalueringer eller utredninger for å sikre at vi kommer med de riktige tiltakene.




Lodve Solholm hadde her teke over presidentplassen.




 Jeg synes denne debatten på en god måte har rettet oppmerksomheten mot en viktig problemstilling når det gjelder å sikre gode helsetjenester for alle som trenger det i landet, også i et mer langsiktig perspektiv, og understreket betydningen av at vi evner å opprettholde en god kvalitet på helsetjenestene, som selvfølgelig forutsetter en god kvalitet på utdanning, praksis, veiledning og kontroll med egnethet osv. for medisinstudenter.




Det er vel bred enighet om at vi ikke på noen måte skal bevege oss inn i situasjoner som er preget av at vi svekker kvaliteten på noen områder. Det er viktig at det er enighet om det. Det mener jeg vi skal kunne sikre, men det krever tiltak, og det vil jeg også komme tilbake til. Det er mange nyttige momenter å ta med i det videre arbeidet med dette. 




Jeg er helt enig i at mindre lokalsykehus med akuttmottak på mange områder kanskje er de viktigste når det gjelder å gi en allsidig og god praksis og god turnustjeneste. Jeg har ikke selv den erfaring som flere av debattantene her har med turnusvirksomhet, men jeg benytter alle anledninger når jeg er på besøk ved helseinstitusjoner til å spørre om turnuskandidatene, hvordan de er, og jeg får mange nyttige tilbakespill. Stort sett er det tilbakespill som går ut på at de gjerne vil ha turnuskandidater. Det kan også være ganske små institusjoner, hvor erfarne leger mener at det er gode muligheter for å ha turnuskandidater. Jeg vil også nevne at jeg besøker private klinikker, ganske små, der de også sier at de gjerne kan ha turnuskandidater. Det er noe jeg ønsker at de skal forplikte seg til. Det er derfor vi har foreslått i Ot.prp. nr. 66, som jeg nevnte tidligere, at det skal kunne stilles krav om det til de private institusjoner vi samarbeider med. De vil gjerne gjøre det til tross for at de har et annet finansieringsgrunnlag enn det de offentlige sykehusene har, så jeg kan heller ikke helt se at det er et avgjørende spørsmål i en slik sammenheng som dette. Jeg mener vi skal være forsiktige med, straks vi ser noen mulige problemer med dette, å begynne å diskutere reduksjon i opptakene av medisinstudenter. Det må vi se i et lengre perspektiv.




Jeg tror heller ikke at statlig overtakelse gir bedre vær, men jeg får vel enkelte ganger inntrykk av at mange mener at det vil gi veldig dårlig vær. Det tror jeg heller ikke det er noen grunn til. Jeg tror det vil bedre mulighetene også på dette området.




