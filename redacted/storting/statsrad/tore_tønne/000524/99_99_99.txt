  Opptrappingsplanen for psykisk helse for 1999-2006
er basert på Stortingets vedtak fra 1998 i forbindelse
med behandlingen av St. prp. nr. 63 for
1997-98. Opptrappingsplanen er utarbeidet på grunnlag av
St. meld. nr. 25 for 1996-97, Åpenhet
og helhet som beskriver svikt i alle ledd i tilbudene til personer
med psykiske lidelser. Regjeringen vil følge opp Stortingets
vedtak slik at målene i opptrappingsplanen skal nås.
Sosial- og helsedepartementet vil komme tilbake til gjennomføringen
av opptrappingsplanen i forslag til statsbudsjett for 2001.

For 2000 er det over Sosial- og helsedepartementets budsjett
bevilget ca. 1,75 milliarder kr til psykisk helsearbeid.
De største postene er tilskudd til fylkeskommunale og kommunale
tjenester med henholdsvis 627 mill. kr og 655 mill. kr,
og tilskudd til investeringer i fylkeskommunale helseinstitusjoner
med i alt 175 mill. kr. Satsingen fokuserer på kommunale
tjenester og på desentraliserte spesialisthelsetjenester.
Tiltak for barn og ungdom er høyt prioritert.

Det stilles som vilkår for utbetaling
av statlige tilskuddsmidler for 2000 at de nyttes på en
måte som gir reell kvalitetsforbedring og aktivitetsøkning.
Videre kreves det tilfredsstillende rapportering for bruk av midlene
i 1999 samt godkjent plan for gjennomføring av opptrappingsplanen.

Representanten Rise viser i sitt spørsmål
til at Oslo foretar kutt i sine psykiatritilbud. Jeg finner det
vanskelig å gå inn i en diskusjon om Oslo kommunes
budsjettarbeid. Mitt departement vil imidlertid følge nøye
opp hvordan Oslo kommune, og for den saks skyld andre kommuner og
fylkeskommuner, benytter de øremerkede tilskuddene til
psykisk helsearbeid og hvordan de realiserer målene i opptrappingsplanen.
Oslo kommune har i likhet med de andre fylkeskommunene rapportert
til departementet om bruk av øremerkede tilskudd til psykiatrisk
spesialisthelsetjeneste for 1999. På linje med tidligere år
vil departementet nå kontrollere at tilskuddsmidlene er
nyttet i samsvar med forutsetningene.

  Med fare for gjentakelse av mitt første
svar vil jeg bare si at det er Regjeringens klare intensjon å følge
opp Stortingets vedtak slik at målene i opptrappingsplanen
blir nådd. 

Jeg må også gjenta at det
er vanskelig for meg herfra å gå inn i den konkrete
budsjettbehandling som Oslo kommune nå foretar, men jeg
kan igjen forsikre om at vi på vanlig måte vil
følge opp at de øremerkede tilskudd til psykiatri
blir benyttet i samsvar med de forutsetninger som de er bevilget
ut fra.





                

