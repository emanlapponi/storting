  Jeg har i tidligere brev til stortingsrepresentant
Ballo forklart at det er fylkeskommunene som har ansvar for å sørge
for at befolkningen tilbys ambulansetjeneste som er organisert og
drevet forsvarlig. Jeg har i den forbindelse gitt uttrykk for at
jeg forventer at Finnmark fylkeskommune oppfyller de krav om faglig
forsvarlighet i ambulansetjenesten som følger av Helsetilsynets
påbud av 26. januar i år. Jeg anser oppfølging
av dette som et forhold mellom fylkeskommunen og Helsetilsynet. 

Jeg kan imidlertid forsikre om at jeg følger
nøye med i utviklingen, bl.a. ved jevnlig dialog både
med Helsetilsynet og Finnmark fylkeskommune. Det er riktig at ikke alle
pålegg fra Helsetilsynet ennå er innfridd. Men
utviklingen har gått i riktig renting, og det nedlegges
et betydelig arbeid i fylkeskommunen for å oppfylle Helsetilsynets
krav til bemanning, kompetanse, utstyr og ledsagertjeneste. Siden
det er en positiv utvikling i saken, ser jeg fortsatt ingen grunn
til å gripe inn.

 Jeg har full forståelse for den problemstillingen
representanten Ballo her tar opp. Men nå er det også slik
at det er muligheter for sanksjoner og ytterligere tiltak når
påbud ikke blir fulgt opp. Det er et forhold som Helsetilsynet
har vurdert løpende i den foreliggende sak. Men Helsetilsynets
vurdering så langt er at så lenge Finnmark fylkeskommune
arbeider med å oppfylle de påbud som er pålagt,
anser Helsetilsynet det som lite hensiktsmessig å gå til
ytterligere reaksjonsformer, og bidrar heller til at de påbud
som er pålagt, kan bli oppfylt så snart som mulig. 

 Anbudsordninger for denne typen tjenester har
vært brukt med ulike erfaringer i en rekke fylkeskommuner
så langt. Jeg vil ikke generelt si at det er ordninger
som ikke er egnet. Som sagt: Det er både gode og dårlige
erfaringer med det. Jeg tror det mer er et spørsmål
om hvordan anbudsordningene legges opp i de enkelte tilfellene,
enn et mer generelt eller prinsipielt spørsmål. 

I det helt konkrete tilfellet her er også departementet bedt
om å foreta en kontroll av de vedtak som ledet til kontraktstildelingene
i Finnmark fylkeskommune. Det vil departementet gjennomføre
så snart som mulig.





                

 Jeg er enig med representanten Arnesen i at
sykestuene kan ha en viktig beredskapsfunksjon i kommuner med lang
avstand til nærmeste sykehus. I Sosial- og helsedepartementets
budsjettproposisjon for 2001 ble det derfor foreslått å øremerke 6 mill. kr
for å sikre videre drift av sykestueplassene i Finnmark.

Som omtalt i samme proposisjon, utreder departementet
muligheten for å inkludere de sykestuer som utfører spesialisthelsetjeneste,
og som er en del av fylkeskommunenes ordinære tilbud av
spesialisthelsetjenesten, i ISF-ordningen. Mengden og kvaliteten
på innsamlet data fra sykestuene er imidlertid i underkant
av forventet for å kunne vurdere det spørsmålet.
Det er derfor noe tidlig å gi en anbefaling om hvorvidt
sykestuene kan inngå i ISF. Det kan vise seg at ISF ikke
er en egnet finansieringsløsning for sykestuene. Dersom
sykestuene ikke kan inngå i de ordinære finansieringsløsningene
fra 2002, vil jeg sørge for at dagens øremerkede
midler til sykestuene blir videreført også til
neste år.

Ulike fagmiljøer har gitt uttrykk
for at det er behov for et tjenestetilbud i skjæringspunktet
mellom primærhelsetjenesten og spesialisthelsetjenesten.
Sykestuene kan fungere som et slikt bindeledd. Som omtalt i langtidsprogrammet,
vil Regjeringen vurdere sykestuefunksjonen nærmere. Flere
oppgaver som i dag utføres ved sykehus, kan med fordel
utføres nærmere pasientens bosted dersom forholdene
legges til rette for det. Dette vil også kunne bidra til å lette
presset på sykehussektoren og dermed gi mer og bedre helsetilbud
for pengene. Om dette viser seg realistisk, mener jeg absolutt det
bør være aktuelt å utvide sykestuetilbudet.
I denne forbindelse vil jeg også nevne at departementet
nylig har godkjent et forsøksprosjekt med satellittdialyse
ved Sel sjukeheim i Oppland fylkeskommune. Forsøket foregår
i et samarbeid mellom kommunehelsetjenesten og spesialisthelsetjenesten.
Gjennom dette forsøket legges også forholdene til
rette for at pasientene skal få et bedre behandlingstilbud
grunnet kortere reiseavstand. Dette er et forsøk som også er
relevant i forhold til problemstillingen om økt bruk av
sykestuer.

  For det første vil jeg si at en mulig
utvidelse av bruken av sykestuer i alminnelighet selvsagt ikke skal
være begrenset til de fylker hvor vi i dag har slike, som
i Finnmark og også i Buskerud, og at den type opplegg som
det vises til for Sonjatun, absolutt er et eksempel på både
sykestuetilbud og fødestuetilbud som det kan være
aktuelt å gå videre med.

Så vil jeg legge til at dette med
sykestuer og tilbud i skjæringspunktet mellom primærhelsetjeneste
og spesialisthelsetjeneste blir fremført som en høyst
aktuell løsning også i sentrale strøk,
i byer hvor det er et problem, ikke minst for medisinske avdelinger,
at eldre pasienter skrives ut uten at det er et adekvat tilbud i
kommunene.

  Som jeg var inne på i mitt første
svar, er det også i langtidsprogrammet anmeldt at dette
er en sak som er til vurdering av Regjeringen. Det vil være
naturlig at vi, i hvert fall når det gjelder de umiddelbare
problemstillingene på området, kommer tilbake
til det i budsjettet for 2002.





                

  Jeg er litt usikker på hvor bokstavelig
jeg skal tolke representanten Lunds spørsmål, men
hvis jeg skal svare presist og direkte – og det skal man
vel – må det bli med et ja. Uten å nevne
enkelttilfeller mener jeg bestemt at det finnes eksempler på at
beslutninger som berører like mange som RIT 2000, er utredet
innenfor trangere rammer enn hva tilfellet er her.

Nå synes jeg nok innledningen til
representanten Lunds spørsmål er slik at jeg bør
gi noen utfyllende kommentarer. Jeg har 

ikke

 gitt
uttrykk for – slik Lund synes å legge til grunn – at
usikkerheten rundt kostnader, stedsvalg og hovedløsninger
for RIT 2000 er så stor at nytt tomtealternativ må utredes.
Jeg har tvert imot gitt uttrykk for at RIT 2000 nå er utredet
og prosjektert for første fase til et nivå som
gir tilfredsstillende sikkerhet for at prosjektet lar seg realisere
på Øya og innenfor foreslåtte kostnadsanslag og
tidsrammer. Slik sett er beslutningsgrunnlaget for RIT 2000
tilfredsstillende. Regjeringen har på dette grunnlag også i
revidert nasjonalbudsjett foreslått at Stortinget gir fullmakt
til å starte utbygging av Fase I av prosjektet.

Men før en slik utbygging settes i
gang ønsker imidlertid Regjeringen å avklare om
det er sannsynlig at en utbygging av et universitetssykehus med
de samme funksjoner som RIT 2000 kan realiseres til lavere
kostnad og innenfor samme tidsramme på Dragvoll. Det er
denne avklaringen som skal gjøres innen de rammer representanten
Lund refererer til. Hvorfor han i denne forbindelse nevner 100 pst.
sikkerhet, vet ikke jeg, men det er i hvert fall ikke en forutsetning
som jeg eller Regjeringen har lagt til grunn for arbeidet.

  Jeg mener bestemt at dette ikke på noen
måte er uttrykk for en sentralmakt som brøyter
seg fram i forhold til lokale beslutningstakere. Jeg minner i den
forbindelse om at det er et prosjekt som ikke usannsynlig vil komme
opp i en utbyggingskostnad på 10 milliarder kr, som i det
alt vesentlige skal finansieres over offentlige budsjetter, i stor
grad over statsbudsjettet.

At det i en slik situasjon, før man
treffer en endelig og irreversibel beslutning om å igangsette
prosjektet, foretas en avklaring av om det er sannsynlig at det
kan realiseres rimeligere innenfor samme tidsramme med en annen
lokalisering – som her også er konkret angitt – mener
jeg på ingen måte kan være uttrykk for
en useriøs behandling fra Regjeringens side. Snarere tvert
imot. Jeg mener det vil være useriøst ikke å gjøre
det. Noen tidsramme kan jeg her og nå ikke garantere, annet
enn at jeg mener dette ikke skal medføre noen vesentlig
forsinkelse.

  Det er riktig at mitt departement, jeg selv
og Regjeringen har fulgt samarbeidet – for å si
det slik – med Sør-Trøndelag fylkeskommune
i denne saken tett. Det er ikke det at man ikke har hatt mulighet
til å gripe inn tidligere i det spørsmålet
det her dreier seg om, men det er også et faktum at det
var enighet mellom staten og Sør-Trøndelag fylkeskommune
i fjor høst om ikke å åpne for en ny
vurdering av tomtevalg. På det grunnlag var det ikke aktuelt
for meg å gripe inn i denne prosessen på det tidspunkt.
Situasjonen nå er en annen, og det er årsaken
til at man har grepet inn.

Garantier om tidsplaner mener jeg det er direkte
useriøst å gi på det stadium vi nå er,
utover det som ligger i det forslag som er fremmet for Stortinget.
Det er ikke snakk om en overprøving av det verdigrunnlag
som det her er vist til, det er snakk om å foreta en avklaring.





                

