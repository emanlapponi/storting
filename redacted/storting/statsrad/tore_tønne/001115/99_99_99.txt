 Jeg har også registrert at det regionale
helseutvalg i Helseregion Øst har sluttet seg til Akershus fylkeskommunes ønske
om å bygge et nytt lokalsykehus i Follo. Vedtaket ble fattet
med ni mot seks stemmer. Mindretallet hevdet at det ikke er grunnlag
for å gjennomføre utbyggingen av Follo sykehus
i henhold til det foreliggende hovedfunksjonsprogrammet for nytt Follo
sykehus. 

Etablering av et nytt sykehus vil kreve godkjenning
av departementet. I forbindelse med de store og kostbare utbyggingsplanene
i Akershus og Østfold, med bl.a. planlagt bygging av nytt sentralsykehus
i Akershus, nytt Follo sykehus og nytt Østfold-sykehus,
har departementet presisert at utbyggingsplanene i de to fylkeskommunene må vurderes
ut fra regionens samlede kapasitet og behov, og at regionens prioritering
av byggeprosjekter vil vektlegges. Dette vil være i tråd
med Stortingets vedtak om en styrket regional samordning og nasjonal
styring av spesialisthelsetjenesten. 

Stortingets behandling av St.meld. nr. 37 for
1997-98 om regioninndelingen på Sør-Østlandet,
der det ble vedtatt at Oslo og Akershus skulle tilhøre
samme helseregion, hadde som formål å legge til
rette for samordning av spesialisthelsetjenesten og utnyttelse av
kapasiteten på tvers av fylkesgrensene i hovedstadsområdet.
Dette perspektivet vil departementet naturligvis også kunne
vektlegge ved en vurdering av søknad om godkjenning av nytt
Follo sykehus. I forbindelse med departementets forestående
vedtak av regionale helseplaner i februar 2001, har departementet
bedt om at helseregionene også foretar en prioritering
av utbyggingsprosjektene i regionen. 

Jeg vil ta stilling til godkjenning av nytt
Follo sykehus først når det måtte foreligge
en søknad fra Akershus fylkeskommune. En slik søknad
må vurderes i sammenheng med de samlede planer for sykehusutbygging
i Helseregion Øst, dvs. etter den nevnte behandling av helseplanen
for regionen. Jeg går ut fra at representanten Svarstad
Haugland har forståelse for at jeg på det nåværende tidspunkt
ikke kan gå nærmere inn på den konkrete
oppfølging av saken. 

 Som jeg sa i mitt første svar, skal
alle spørsmål om etablering av nytt sykehus godkjennes
av departementet. Igjen tror jeg det er riktig av meg å avvente
de søknader som måtte komme fra de fylkeskommuner
som vedtar at de ønsker å bygge sykehus. De tanker
som det ellers ble vist til her, er noe som det er veldig vanskelig
for meg å forholde meg til herfra, og jeg har sånn
sett ikke noe behov for verken å si det ene eller det andre
om dem, heller ikke avvise dem på det grunnlag som her
foreligger. Vi må behandle slike søknader når
de måtte komme.

  Det er flere grunner til at refusjonstakstene
for ett og samme kirurgiske inngrep vil være forskjellige
i normaltariffen for praktiserende leger og i sykehusenes DRG-takstsystem.
Refusjonen ved offentlige sykehus er basert på beregninger
av gjennomsnittlig kostnad ved inngrepet, der både inneliggende
og polikliniske pasienter inngår i pasientgrunnlaget. Normaltariffen
for spesialister derimot er et resultat av de årlige forhandlingene
mellom Lægeforeningen, Kommunenes Sentralforbund og staten.
Dette takstsystemet gir dermed også uttrykk for partenes
egne prioriteringer ved fordelingen av forhandlingsresultatet på ulike
takster. I tillegg til rent helsepolitiske hensyn vil også hensynet
til en rimelig inntektsutvikling for de ulike spesialistgruppene
bli vektlagt i en slik sammenheng.

Jeg er imidlertid svært opptatt av
at privatpraktiserende spesialister i operative fag representerer
et betydelig uutnyttet potensial når det gjelder å bidra
til å redusere sykehusenes ventelister og for øvrig
effektivisere pasientbehandlingen. Det eksemplet representanten
Alvheim refererer til, er en god illustrasjon på at spesialister
utenfor sykehus i for liten grad stimuleres til å operere
gjennom takstsystemet slik det praktiseres i dag.

Jeg har derfor satt i gang et arbeid med sikte
på at private spesialister med driftsavtale skal kunne
omfattes av takstene som inngår i den innsatsstyrte finansiering
der de inngår et samarbeid med offentlige sykehus om å operere
bl.a. pasienter fra sykehusenes ventelister. Refusjonen vil i så fall
tilfalle fylkeskommunen, eller eieren, som må inngå avtale
med spesialisten om kjøp av disse tjenestene.

  Det eksemplet representanten Alvheim viser
til, kataraktoperasjoner, er jo nettopp et uttrykk for hva man kan
gjøre også på andre områder. Jeg
kan igjen bekrefte at vi arbeider med å få det
til i større utstrekning også innenfor f.eks. øre-nese-halsområdet
og det området som var utgangspunktet for representanten
Alvheims spørsmål. Mer konkret om selve takstsystemet
har jeg ikke lyst til å være nå, annet
enn å si at det vil jo tas utgangspunkt i de etablerte
DRG-satser for sykehusene. Det er de som blir lagt til grunn for
refusjon til de sykehuseiere som da må inngå avtaler
gjennom sykehusene med de aktuelle spesialister. Men jeg vil ikke
gå nærmere inn på hvordan de takstene
skal videreføres i de avtalene som inngås. Det
må nødvendigvis bli ledd i avtaler mellom det
enkelte sykehus eller sykehuseier og spesialistene. 





                

 Jeg kan forsikre om at det ikke vil bli inngått
noen avtaler eller lagt opp til noen behandling av norske pasienter
ved sykehus i utlandet som ikke har sykehusinfeksjoner under kontroll.

Representanten Alvheims spørsmål
berører imidlertid et meget alvorlig problem. Jeg hadde
nær sagt at jeg er glad for at jeg fikk det spørsmålet.
Det er jo heller ikke slik at vi har noen garanti mot overføring
av resistente bakterier og spredning av sykehusinfeksjoner selv
om de utenlandske sykehusene for så vidt har dette under
kontroll. Det er derfor nødvendig å styrke beredskapen
mot slike problemer 

i Norge 

i forbindelse
med et større omfang av kjøp av pasientbehandling
i utlandet.

Jeg var inne på disse problemene under
gårsdagens debatt her i Stortinget om Innst. S. nr. 24
om bl.a. behandling i utlandet. Nettopp med henvisning til farene for
smitte og spredning av bl.a. antibiotikaresistente bakterier advarte
jeg mot å ta unødig risiko ved å gå for
raskt frem med behandling i utlandet. Jeg går ut fra at
representanten Alvheims spørsmål også er
uttrykk for en tilsvarende holdning til viktigheten av å ikke øke
risikoen for spredning av sykehusinfeksjoner. Jeg legger nå til grunn
at kostnader knyttet til nødvendige smitteverntiltak dekkes
innenfor den bevilgning Stortinget vedtok i går.

  Det har så langt ikke under mitt
ansvar vært ført forhandlinger med skandinaviske helsemyndigheter
om pasientbehandling i disse landene. Jeg har ikke oversikt over
om det kan ha vært drøftinger om slik pasientbehandling
mellom noen av de norske fylkeskommunene og skandinaviske helsemyndigheter
eller skandinaviske sykehuseiere. Det er fullt mulig at så kan ha
skjedd uten at jeg har oversikt over det. Jeg kan også si
at det vil bli drøftinger om slike muligheter. De første forberedelser
er også gjort til det. 

Jeg kan samtidig legge til at det under mine
samtaler med tyske helsemyndigheter fremkom at det også var kontakter
med nettopp svenske interesser om behandling i Tyskland. Så det
er jo ikke gitt at det på de områder der vi ønsker
behandling i utlandet, er kapasitet til det i de skandinaviske land.
Men det vil vi komme tilbake til.

 Jeg vil for ordens skyld understreke at det
selvsagt ikke blir snakk om noen reklamefinansiert sykehusdrift
i Norge. Sykehusdrift er og skal være et offentlig ansvar.

Regionsykehuset i Trondheim planlegger imidlertid å bruke
reklame i den hensikt å skaffe ekstrainntekter til sykehuset.
Det dreier seg om en svært liten del av sykehusets samlede
budsjett. Fylkesutvalget i Sør-Trøndelag har enstemmig
anbefalt planene. Jeg har full tillit til at sykehusets ledelse
selv sørger for at opplegget er etisk forsvarlig og ikke
støtende overfor noen pasienter. Jeg vil likevel følge
med i utviklingen av reklamefinansiert opplysningsvirksomhet både
ved dette og andre sykehus. Men jeg finner ingen grunn til å ta
noe initiativ for å få stanset slike planer.

  Det er nok mulig jeg ser noe mer pragmatisk
på dette spørsmålet enn representanten Ballo
gir uttrykk for, men det må ikke forstås dit hen
at jeg ikke har synspunkter på både reklame innenfor
sykehus, hvordan den utformes og hvilket omfang den får. Men
jeg har ikke noen prinsipiell motforestilling mot den type tiltak
som det her er referert til. Det er det ene. Så pragmatisk ønsker
jeg å være.

Når det gjelder nivået på når
dette måtte få et omfang som gjør det
betenkelig, vil jeg si at slik jeg ser det, er det så langt
fram til at dette kan få et nivå hvor man kan mene
at det er betenkelig i forhold til den samlede finansiering av sykehusene,
at jeg i hvert fall ikke foreløpig føler noe behov
for å gå nærmere inn på det.

