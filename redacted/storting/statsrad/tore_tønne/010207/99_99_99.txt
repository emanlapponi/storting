  Fram til i år har finansieringssystemet
vært slik at opptreningsinstitusjoner har fått
en fast bidragssats fra folketrygden pr. kurdøgn. I tillegg kunne
institusjonene kreve en egenandel av pasientene for å dekke
sine samlede kostnader. Siden det er store ulikheter i institusjonenes
kostnader, ble resultatet av dette at egenandelene varierte sterkt,
faktisk fra 195 kr pr. døgn for de billigste og
opp til 626 kr pr. døgn for de dyreste.

Med virkning fra 2001 ble dette endret. Viktigst
i så henseende var at egenandelene ble harmonisert og samtidig
redusert fra et gjennomsnitt på 220 kr pr. døgn
til 190 kr pr. døgn. Dette innebærer
en økning i statens finansiering på om lag 24 mill. kr
for inneværende år. Hensikten med dette er å gi
bedre utgiftsskjerming for personer med kronisk sykdom eller funksjonshemming. Institusjonene
kan ikke lenger fastsette egenandeler ut fra kostnader ut over den
maksimalsats Stortinget har vedtatt. Siktemålet med finansieringsordningene
er at institusjonene skal gis like vilkår for å kunne
yte et godt tilbud til pasientene.

Institusjonene har imidlertid fortsatt ulike
kostnader, noe som bl.a. kan skyldes varierende gjeldsbelastning. Til
dekning av disse kostnadene yter staten støtte ved bidrag
fra folketrygden. Bidragssatsen er nå fastlagt for den
enkelte institusjon, med utgangspunkt i anslag for institusjonens
kostnader. Stortinget sluttet seg til å legge den såkalte «kurpris» for
den enkelte institusjon i 2000 til grunn for kostnadsanslagene og
dermed for bidragssatsen for 2001. Bidragssatsen ble samtidig økt
med 2 pst. i forhold til 2000.

Nord-Norges Kurbad har etter dette kommet ut
med den laveste kurpris blant de sammenlignbare opptreningsinstitusjoner.
Dette er ikke et resultat av forskjellsbehandling, men tvert imot
av at institusjonene er behandlet likt, basert på de nevnte
kostnadsanslag. 

Så har jeg registrert at institusjonen
selv ikke anser bidragssatsen som tilstrekkelig til å sikre
videre drift, og kan opplyse at departementet er i dialog med Nord-Norges
Kurbad om særskilte forhold knyttet til deres økonomiske
situasjon.

  Vi er som sagt fullstendig klar over at Nord-Norges
Kurbad har økonomiske problemer som vi er i dialog med
institusjonen om og vil søke å bidra til løsninger
på. Jeg vil vel si at i den utstrekning dette er problemet,
er det ikke omleggingen av ordningen som sådan som nødvendigvis
er årsaken til problemene, men det faktum at den samlede
kostnadsdekning for både denne og flere institusjoner i
samme kategori for tiden er vanskelig, noe som gjør at
vi også er i ferd med å gjennomgå hele
systemet på ny. 

Jeg registrerte for så vidt også det
oppslaget i NRK i går som det ble vist til her, men vil
også der si at det nok har sammenheng med en annen problemstilling
enn den som er tatt opp her – ikke mindre viktig av den
grunn. Jeg kan ellers ikke gå inn på det vi kommer
med i revidert nasjonalbudsjett, utover det jeg nå har
sagt.

  Jeg deler representanten Korsbergs ønske
om at vi skal unngå det, og ser det som min oppgave å gjøre
det beste for at så også skal unngås.





                

  La meg først minne om at hensikten
med i det hele tatt å ha en autorisasjonsordning for helsepersonell
i Norge er å sikre nødvendig kompetanse og kvalitet
i helsetjenesten. En autorisasjon skal gi forutsigbarhet og sikkerhet
for at innehaver har bestemte kvalifikasjoner. Dersom det fires
på kompetansekravene for utenlandske søkere, kan
selve hensikten med autorisasjonsordningen bli uthulet.

Autorisasjon som sykepleier gis med hjemmel
i helsepersonelloven. Sykepleiere med utdanning fra land utenfor
EU må ifølge loven få denne utdanningen
anerkjent som jevngod med norsk utdanning for å oppnå norsk
autorisasjon.

Den saken representanten Sjøli tar
opp, gjelder en søknad fra en person med utdanning fra
USA. Utdanningssystemet i USA er svært forskjellig fra
det norske, bl.a. ved at ulike fag og utdanningsprogrammer bygger på hverandre
og kan kombineres på forskjellige måter. Det er
ulike utdanningsveier som fører til tittelen «Registered
Nurse». De to mest vanlige utdanningsveiene er enten en
toårig utdanning ved et college eller en fireårig utdanning
ved et universitet. Den første gir en «Associate Degree
in Nursing» og kan best sammenlignes med en norsk hjelpepleierutdanning,
mens den andre gir graden «Bachelor of Science in Nursing» og
er jevngod med den norske treårige sykepleierutdanningen.
Begge utdanningsveiene gir tittelen «Registered Nurse» etter
bestått statseksamen. Det betyr også at en tittel
som tilsvarer hjelpepleier, vanligvis ikke brukes.

Det er kun utdanning som kvalifiserer for «Bachelor of
Science in Nursing» som anerkjennes som faglig jevngod
med norsk utdanning, og som gir grunnlag for autorisasjon i Norge
uten tilleggskrav. Den søkeren som representanten Sjøli
refererer til, har en «Associate Degree» fordi
hun ikke har nok akkrediterte kurs for å få en
Bachelor-grad i USA.

Ifølge helsepersonelloven kan autorisasjon
imidlertid også gis på bakgrunn av at søkeren
har godtgjort å ha nødvendig kyndighet på annen
måte enn gjennom relevant utdanning. Relevant yrkeserfaring
kan i en viss utstrekning kompensere for mangler ved selve utdanningen.
Den aktuelle søkeren har lang yrkeserfaring fra USA innen
akutt- og intensivsykepleie. Hun har dessuten skaffet seg erfaring
med omsorg og pleie av eldre gjennom arbeidet i omsorgsetaten i
Arendal kommune. Helsemyndighetene har vurdert søkerens
kvalifikasjoner som gode, men ikke tilstrekkelig for å få automatisk
autorisasjon i Norge uten å oppfylle tilleggskrav.
Hennes yrkeserfaring vil imidlertid bli tillagt vekt ved
vurdering av hvilke tilleggskrav hun må oppfylle for å få autorisasjon.

Etter den opprinnelige søknad har
Helsetilsynet mottatt ytterligere dokumentasjon vedrørende
søkerens utdanning. Denne vil nå inngå i
en fornyet vurdering av hvilke tilleggskrav som er nødvendig
for å oppnå autorisasjon som sykepleier.

Jeg vil legge til at den nye helsepersonelloven,
som trådte i kraft 1. januar, også åpner
adgang til å innvilge begrenset lisens når kravene
til autorisasjon ikke er oppfylt, noe den tidligere sykepleieloven
ikke gav anledning til. Det betyr at søkeren kan søke
om begrenset lisens som sykepleier inntil hun fyller kravet til
autorisasjon.

Søkeren har fått godkjenning
som sykepleier i Storbritannia, men dette er på grunnlag
av en bilateral avtale mellom de to landene og er således
ikke basert på EU-regelverket. Hennes autorisasjon
fra Storbritannia, som er basert på utdanning fra land
utenfor EU, innebærer heller ikke at hun automatisk vil
få autorisasjon i andre EU-land.

Avslutningsvis vil jeg nevne at norske sykepleiere heller
ikke vil få automatisk autorisasjon i USA. Tilleggskravene
varierer fra stat til stat, men et minimumskrav er avlagt og bestått
statseksamen.

  Jeg kjenner dessverre ikke den saken som det
nå vises til, så godt at jeg tør uttale meg
om den konkret. Men jeg mener at vårt regelverk, våre
retningslinjer for godkjenning og våre godkjenningsprosedyrer
for utenlandsk helsepersonell nå er tilfredsstillende.
Jeg er selv opptatt av at de praktiseres med smidighet og har i
enkeltsaker som har vært til behandling så langt,
lagt vekt på at det skal gjøres. Men samtidig
er jeg også opptatt av at vi ikke skal renonsere på de
faglige krav som vi stiller til helsepersonell, inkludert de krav
vi i så henseende også stiller til vårt
eget helsepersonell, som tar sin utdanning og har sin yrkeserfaring
i Norge. 

Jeg kan ikke tro at det tas avgjørelser
på grunnlag av om folk med utdanning fra utlandet – enten
det er Filippinene eller andre steder – er norske statsborgere
eller ikke, men jeg skal selvfølgelig gå nærmere
inn på den saken. Men jeg kan ikke gjøre det nå. 

  Jeg kan bekrefte at det skal jeg gjøre.





                

