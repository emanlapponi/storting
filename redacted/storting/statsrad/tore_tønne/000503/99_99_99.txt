  Det er en glede å kunne konstatere
at vi er på god vei til å nå målet
om landsdekkende mammografiscreening. Det gjenstår nå kun
tre fylker som ikke har satt i gang eller har fått midler
til å ferdigstille planer for å starte mammografiscreening.
Innen utgangen av kreftplanens periode, dvs. innen 2004, skal alle
landets fylker ha etablert tilbud om screening.

Fremmøteprosenten er stor, rundt 80 for
de fylkene som er i gang med screeningen, og resultatene lar ikke vente
på seg. Allerede gjennom prøveprosjektet ble det antydet
at man kunne oppnå en redusert dødelighet av brystkreft
på 30 pst. De foreløpige resultatene
fra andre fylker viser at resultatene av den landsomfattende screeningen
vil bli minst like gode.

Evalueringen av prøveprosjektet viste
at de gode resultatene ikke minst skyldtes en organisasjonsmodell som
bidrog både til å oppnå et godt fremmøte
og til å trekke inn kvalifiserte fagfolk.

Det er rimelig å anta at et godt fremmøte
er avhengig av kort reisevei for kvinnene som innkalles til screening. Bruk
av buss vil forkorte reiseveien i mange strøk av landet.
Derfor bygges mammografiscreeningen ut med kombinasjon av mobile
og stasjonære enheter. Antallet mammografibusser driftet
av Statens helseundersøkelser er således nylig økt
fra tre til fire. Fylker med store geografiske avstander er prioritert
ved disponering av disse bussene.

Erfaringen så langt gir imidlertid
ikke grunnlag for å hevde at bruk av busser entydig gir
et bedre fremmøte enn fast stasjon. Blant annet hadde Rogaland,
som kun bruker fast stasjon, i løpet av prøveprosjektet
en oppmøteprosent på 88,6, mens resultatet
for Akershus, som kun brukte buss, var 79,4 pst.

Det er også en del forhold som kan
tale til fordel for stasjonære enheter, som f.eks. muligheter
for å benytte private røntgeninstitutter og hensynet
til oppfølging av kvinner med behov for ytterligere undersøkelser.

Stortingsrepresentant Høegh legger
i sitt spørsmål til grunn at stasjonære
enheter er dyrere i bruk enn buss. Jeg vil understreke at sammenligninger
av kostnader på dette feltet kan være kompliserte.
Tall for fylkenes utgifter til screeningen viser f.eks. at de to
fylkene som i dag bruker buss, har klart høyeste utgifter
til mammografiscreeningen. Det er grunn til å anta at bruk
av buss medfører ekstrakostnader, som etter hvert
vil måtte bæres av fylkeskommunene selv. Jeg presiserer
at det her kun er tatt i betraktning de direkte kostnader ved bruk
av mammografibuss. Ved valg av løsninger må det
i det enkelte tilfellet legges vekt på hensynet til god
ressursutnyttelse og ivaretakelse av faglig kvalitet.

De modeller som legges til grunn for utbygging
av mammografiscreeningen, er utviklet i et samarbeid mellom departementet
og de enkelte fylkeskommunene. Det er derfor misvisende å hevde
at departementet pålegger fylkene faste stasjoner. For
Oppland og Sogn og Fjordane har departementets tilbud om bruk av
buss blitt avslått av fylkene selv.

Når det gjelder Akershus, har fylkeskommunen
selv ønsket å erstatte bruk av buss med etablering
av stasjonære enheter, og har selv presentert
to alternative modeller helt uten buss. Fylkeskommunens primære ønske
er imidlertid fortsatt en begrenset bruk av buss i tillegg til stasjonære
enheter, og jeg vil søke å finne en løsning
som ivaretar dette i de nordlige deler av fylket.

Oppmøteprosenten og resultatene av
screeningen blir kontinuerlig registrert og evaluert. Dersom det
skulle vise seg at enkelte fylker skulle få avvikende resultater, vil
jeg selvfølgelig sørge for at årsaken
blir kartlagt og nødvendige tiltak satt i verk for å endre
situasjonen.

  Jeg er enig med representanten Høegh
i at det viktigste her er å sørge for å innfri
målet, at det skal være et godt tilbud om mammografiscreening
til alle i alle landets fylker. Det er også svært
viktig at vi viderefører det gode samarbeid som er etablert,
og som vi er helt avhengig av, mellom departementet og de enkelte
fylkeskommuner i den videre utvikling av dette tilbudet. I det ligger
det også at vi i hvert enkelt tilfelle må drøfte
med fylkeskommunen hva som er den mest hensiktsmessige kombinasjon
av stasjonære og mobile enheter. I denne sammenheng må vi
også ta hensyn til de kostnader som de enkelte løsninger
innebærer, og samarbeide om å finne de løsninger
som også på dette området gir best resultat
pr. krone som settes inn i arbeidet.

  Jeg kan berolige med at det ikke er riktig,
slik det eventuelt måtte ha vært skapt et inntrykk
av, at departementet ønsker å tre én
bestemt modell ned over de enkelte fylkeskommuner på dette
området. Heller ikke på dette området
er det en hensiktsmessig måte å samarbeide med
fylkeskommunene på. I den utstrekning det måtte
være snakk om én modell, vil det være
en modell med en kombinasjon av både stasjonære enheter
og mobile enheter.

Når det gjelder kostnadene, har heller
ikke jeg full oversikt over hvorfor kostnader er så forskjellige
som de kan fremstå som for de enkelte fylkeskommuner. Jeg
viste bare til at når det gjelder de direkte kostnader,
er det et faktum at de fylker som har basert seg utelukkende på busser,
så langt har hatt høyere kostnader til det enn
hva som har vært snittet ellers, men dette er problemstillinger som
vi skal gå nærmere inn i fremover.





                

