 Jeg ser ingen direkte sammenheng mellom arbeidet
med budsjett for Sentralsjukehuset i Rogaland og arbeidet med å gjennomføre
Stortingets vedtak om å benytte 1 milliard kr til behandling
av pasienter i utlandet. 

Stortinget har i løpet av de siste årene
bevilget stadig mer penger til pasientbehandling ved norske sykehus.
I tillegg til de ordinære bevilgninger er det
også vedtatt ekstraordinære midler,
senest ved behandlingen av St.prp.     nr. 47 for 1999-2000 våren
2000. Det budsjettforslaget Regjeringen fremmet i fjor høst,
innebar en ytterligere økning i bevilgningene til sykehusene
for inneværende år. Dette forslaget ble uten endringer
vedtatt av Stortinget. I lys av de mange endringer som ble gjort
på andre budsjettområder som følge av
budsjettavtalen mellom Arbeiderpartiet og mellompartiene, må jeg
anta at det var stor enighet om Regjeringens forslag på dette
viktige området.

Det var omtrent samtidig med dette at Stortinget
vedtok å bevilge 1 milliard kr ekstraordinært
til behandling av norske pasienter i utlandet. Arbeiderpartiet gikk
som kjent imot dette forslaget. Det skyldes bl.a. at vi mente saken
var for lite utredet på det tidspunkt, og at det dessuten
burde ses i nærmere sammenheng med budsjettet totalt sett
for 2001. Vi mente dessuten at behandlingsmåten var i strid
med Stortingets eget budsjettreglement. Dette innebar imidlertid 

ikke

 at vi var imot behandling av norske
pasienter i utlandet, snarere tvert imot. Flertallet, inkludert
representanten Meltveit Kleppa, la imidlertid vekt på betydningen
av å komme raskest mulig i gang med pasientbehandling i
utlandet. Det ble videre lagt vekt på at dette var midler
som skulle supplere de ordinære bevilgninger til norske
sykehus, og som ikke ville få betydning for norsk innenlandsøkonomi. 

Jeg ser det nå som en viktig oppgave å sørge
for en god og effektiv gjennomføring av Stortingets vedtak.
Jeg mener at behandling i utlandet bør være et
viktig tillegg til vår egen kapasitet. Dette er imidlertid
en krevende oppgave som ikke bør forstyrres av vesentlig
endrede forutsetninger nå. Jeg er for øvrig kjent
med at et forslag til omdisponering av Stortingets bevilgning til
behandling i utlandet allerede ligger i Stortinget. Jeg ser derfor ingen
grunn til å ta initiativ til en dialog, som representanten
Meltveit Kleppa spør om, og kan for øvrig heller ikke
helt se hvem jeg i tilfelle skulle initiere en dialog med.

  Igjen vil jeg si at jeg opplever spørsmålet
omkring budsjettet for Sentralsjukehuset i Rogaland som en annen
sak enn den sak representanten Meltveit Kleppa stiller spørsmål
om, nemlig om en dialog om omdisponering av den ekstrabevilgning
som Stortinget har vedtatt til behandling av pasienter i utlandet. 

Når det gjelder problemstillinger
knyttet til budsjettforholdene for Sentralsjukehuset i Rogaland,
er det selvsagt spørsmål som, når de
fra fylkeskommunens side blir tatt opp med departementet, også vil
bli gjenstand for drøfting mellom departementet og fylkeskommunen. Men – jeg
gjentar – 

det

 er en annen sak
og andre tema enn det som måtte knytte seg til gjennomføringen
av Stortingets vedtak om å bevilge 1 milliard kr til behandling
av norske pasienter i utlandet.

  Når det gjelder den bevilgede milliard
til pasientbehandling i utlandet, fremgår det også av
det vedtaket at noe av de pengene skal brukes til å administrere
ordningen med tilhørende oppgaver som den medfører,
i Norge. Det vil selvfølgelig bli brukt som forutsatt i
Stortingets vedtak. Men for øvrig må jeg gjenta det
jeg også har skrevet som svar på det spørsmål
som det her blir vist til, at jeg ikke ser at jeg har noen fullmakt til å begynne å disponere
den milliarden som Stortinget har bevilget for behandling av norske
pasienter i utlandet, på noen annen måte slik
vedtaket nå ligger. Da må det i tilfelle fattes
et nytt vedtak av det Stortinget som for en drøy måned
siden fattet det vedtak det gjorde.





                

