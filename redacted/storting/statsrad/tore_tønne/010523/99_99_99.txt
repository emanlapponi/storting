  Årlig fødes vel 4 000 barn
for tidlig, dvs. før 37. svangerskapsuke. Av disse
fødes ca. 600 barn før 28. svangerskapsuke.
I løpet av 1980-90-årene har andelen som overlever, økt
sterkt. Dette har skjedd som følge av bedret medisinsk
behandling både før, under og etter
fødselen.

Undersøkelser viser at det er forekomst
av alvorlige funksjonshemminger på 10-40 pst.
av de premature som overlever. Den rapport representanten Alvheim
viser til, gjelder en etterundersøkelse av det store flertallet
av premature barn som overlever uten alvorlige funksjonshemminger.
I henhold til rapporten som nevnes, var intelligensutviklingen og
de skolefaglige prestasjoner til de undersøkte premature
barna tilfredsstillende. Det viser seg imidlertid at hele
25-30 pst. av barna hadde atferdsvansker og hyperaktivitet,
AD/HD, hvilket jo er bekymringsfullt.

Det er mye som tyder på at oppfølgingen
av premature barn ikke er tilfredsstillende. Det satses
store ressurser på å redde hvert prematurt barn
i det første året etter fødselen,
mens innsatsen senere er mer begrenset. 

Både spesialisthelsetjenesten
og kommunehelsetjenesten har ansvar for medisinsk habilitering av
barn og unge. Habiliteringstjenesten i fylkeskommunen har et særskilt
ansvar for å utrede og tilrettelegge tiltak for alvorlig
funksjonshemmede barn, i tillegg til å veilede personellet
i kommunene. Det kommunale hjelpeapparatet har ansvar for all habilitering
som ikke forutsetter spesialistkompetanse. 

I praksis er det helsestasjonen som møter
de fleste familier med nyfødte barn. Som en følge
av dette vil det ofte være helsestasjonens
personell som tar initiativ til å starte
habiliteringsprosessen for premature barn og deres familier. Ofte
opprettes ansvarsgrupper for å planlegge og samordne
enkelttiltakene fra ulike yrkesgrupper og fagfelt for hvert enkelt
barn. 

Premature barn er i Helsetilsynets veileder
omtalt som risikobarn som har behov for spesiell oppfølging
med hensyn til medisinske forhold,
psykomotorisk utvikling, vurdering av sansefunksjoner, språkutvikling
og foreldreveiledning. I de tilfeller hvor oppfølgingen
svikter, synes det å skyldes at helsestasjonens
praksis ikke i tilstrekkelig grad tar i bruk ny kunnskap,
eventuelt at det ikke er etablert etterutdanning
som sikrer kompetansen hos helsepersonellet. 

For å redusere senskader hos premature
barn ser jeg på denne bakgrunn behov for følgende type
tiltak:

		styrke forsknings- og utviklingsarbeidet
i helsestasjons- og skolehelsetjenesten for å sikre en
kunnskapsbasert praksis

		styrke arbeidet med å implementere ny kunnskap
i praksis, styrke samarbeidet mellom 1. og 2.
linjetjenesten, og heve kompetansen hos helsepersonellet 

		initiere til et etterutdanningsprogram
som sikrer at helsepersonellet har god tilstrekkelig kompetanse
om bl.a. oppfølging av premature barn 

		styrke habiliteringstjenesten innenfor
spesialisthelsetjenesten.

  Det er utarbeidet en veileder for habilitering
og for generell oppfølging av barn etter fødsel,
og det er den jeg viser til. Den inneholder en omtale av premature
som risikobarn som krever en særskilt oppfølging
ut fra det. Rutiner utover det er vel ikke etablert,
slik jeg kjenner til. 

Jeg merker meg også det
som representanten Alvheim her sier om sykehusenes ansvar
for oppfølging etter at premature har forlatt
sykehusene. Det er mitt inntrykk at det gis en ganske
god informasjon om behovene for oppfølging, men det er
nok riktig å si at selve ansvaret for den går
over fra sykehuset og til den lokale kommunehelsetjenesten eller
spesialisthelsetjeneste på det tidspunkt. 

  Jeg vil svare litt mer generelt enn direkte
på spørsmålet om man vil innføre
den modellen man har i Sverige. 

Også i Norge karakteriserer
Helsetilsynets veileder disse som risikobarn, som jeg nevnte. Det
er ikke oppmerksomheten eller kunnskapen om
at de er det som er problemet i utgangspunktet,
men det er oppfølgingen i praksis. De tiltakene som jeg
nevnte, omfatter både det å styrke rutinene,
styrke personellets evne til å gjennomføre
en slik oppfølging, etterutdanning og et bedre
samarbeid mellom 1. og 2. linjetjenesten,
mellom det sykehus hvor premature blir født,
og oppfølgingsansvarlige etter fødselen.
Det er helt riktig at det er et misforhold mellom ressursbruken
i det første leveåret og oppfølgingen
senere. I arbeidet med disse tiltakene vil vi også se
hen til de svenske erfaringene. 





                

  En sentral problemstilling ved innføringen
av ISF var om denne finansieringsordningen ville føre
til en endring i prioriteringene mellom pasientgrupper.
Evalueringer utført av ulike forskningsmiljøer viser
imidlertid ingen vesentlige negative vridningseffekter i løpet
av den første perioden med ISF. Det er på bakgrunn
av disse analysene ikke grunnlag for å hevde
at kronikeromsorgen på sykehus er blitt dårligere
på grunn av innføringen av ISF.

I utgangspunktet vil en refusjonsordning basert
på DRG gi bedre samsvar mellom kostnader og inntekter enn
andre finansieringsformer for sykehus, som f.eks. kurdøgnsfinansiering
og rammefinansiering. Refusjon basert på DRG premierer
imidlertid kort liggetid. Pasienter med kompliserte og sammensatte
lidelser fører ofte med seg lange sykehusopphold.
For slike pasienter vil andre finansieringsordninger,
f.eks. kurdøgnsbetaling, i utgangspunktet være å foretrekke.
Det er derfor også gjort endringer i ISF for
rehabilitering i sykehus der oppgjøret etter
DRG delvis er bestemt av liggetiden til pasienten.

I budsjett 2000 ble det lagt inn
midler i ISF-ordningen for bl.a. å styrke finansieringen
av særskilt kostbar behandling på sykehus. Disse
midlene er ment som en ekstra betaling på toppen
av DRG-refusjonen i de tilfellene hvor det er åpenbar forskjell
mellom DRG-refusjonen og kostnadene ved pasientbehandlingen. Et
eksempel på dette er medikamentell
behandling av revmatikere. Refusjonen ved denne type behandling
er også for 2001 økt ved at sykehusene
i tillegg til selve DRG-refusjonen får en særskilt
betaling for å dekke medikamentkostnadene.

Nå har SINTEF Unimed på oppdrag
fra Sosial- og helsedepartementet startet opp et arbeid med å revidere DRG-systemet.
Dette skjer i et samarbeid med om lag 20 sykehus,
og forventes å gi grunnlag for endringer med virkning fra
1. januar 2002. Slike endringer vil skyldes bl.a. nye behandlingsmetoder
og nye kostbare medisiner, og gi et mer realistisk
bilde av kostnadsforhold mellom ulike pasientgrupper. Behovet for
slike sideutbetalinger, som jeg nevnte, vil derfor også bli
redusert.

  Det var mange om ikke spørsmål,
så i hvert fall oppfordringer i tilleggsspørsmålet
som jeg skal forsøke å ta hensyn til senere i
hvert fall. Men generelt vil jeg nok si at jeg er meget forsiktig
med å bruke – for ikke å si
at jeg aldri omkring tilbudene i helsesektoren
bruker – betegnelsen «godt nok». Det
tror jeg vi skal være veldig forsiktig med. Jeg
tror at på de fleste områder vil vi slite med
at vi ikke innenfor de ressurser vi
har til rådighet, evner å tilfredsstille alle
behovene på en slik måte at vi kan si
at nå er det godt nok. Derfor vil jeg heller ikke
si at det er godt nok når det gjelder behandling og behandlingstilbud
for kronikere, om man kan bruke det som én pasientgruppe.
Det er jo i så fall en sammensatt gruppe. Det jeg mente å si,
er at ISF-systemet og DRG-systemet i seg selv ikke har
gjort det dårligere, men det er mange andre grunner
til at det ikke er godt nok. Og jeg tar med de oppfordringene
som kom, i det videre arbeidet med å revidere både
DRG-systemet og gjøre andre forbedringer.

  Jeg finner det riktig å basere mitt
svar i stor grad på opplysninger som jeg har mottatt fra
Østfold fylkeskommune, som er ansvarlig for
de beslutninger som her tas opp av representanten Hedstrøm.

Jeg har fått bekreftet at medisinsk
avdeling ved Sykehuset Østfold Sarpsborg stenges 15. juni
2001. I dag har denne avdelingen ansvar for poliklinisk behandling
og oppfølging av bl.a. kreftpasienter.

Tidspunktet for stengning faller sammen med
overgang til sommerdrift i Sykehuset Østfold. Stengningen innebærer
i så henseende en gjentakelse av en driftsendring som ble
gjennomført sommeren 2000. Sommerdriften i 2000 i Sykehuset
Østfold var en radikal omlegging i forhold til tidligere års
sommerferieavvikling. Driften medførte bl.a. at tre nærsykehus,
i Sarpsborg, Halden og Askim, var stengt i sommerferien.

Med bakgrunn i den store endringen fra tidligere års sommerdrift
bad Sykehuset Østfold om en uavhengig vurdering og evaluering
av sykehusets drift sommeren 2000. Dette arbeidet viste – etter
det jeg har fått opplyst – at det ikke
ble noe dårligere tilbud eller noen
forsinkelse i behandlingen for kreftpasienter i Østfold med den driftsomleggingen
som ble valgt og gjennomført sommeren 2000. 

En ny enhet for behandling av kreftpasienter
er vedtatt i Sykehuset Østfold. Enheten får beliggenhet
i Sykehuset Østfold Fredrikstad. Enheten vil gi rom for en samling
av ressursene for kreftpasientene i Østfold, og er bl.a. forårsaket
av at Sykehuset Østfold i 2000 fikk tildelt en overlegestilling
for onkologi, den første i fylket. Stillingen
er utlyst og vil få en sentral plass i den videre
utviklingen av kreftomsorgen innenfor spesialisthelsetjenesten
i Østfold. Samlet vil enheten øke både
kapasitet og kompetanse innenfor kreftbehandlingen
i Østfold ved at fylkets ressurser samles på ett sted,
samtidig som det opprettholdes et desentralisert poliklinisk tilbud.
Dette vil få positive kvalitets- og driftsimplikasjoner,
som vil gi pasientene et kvalitativt bedre tilbud enn
det de har i dag. 

En rapport fra sykehusets eiendomssjef, som
er ansvarlig for nødvendige bygningsmessige
tilpasninger i Sykehuset Østfold Fredrikstad, sier at
det i hvert fall i dag ikke ser ut til å medføre
problemer å ha denne enheten klar til
1. september 2001.

Jeg legger som nevnt vekt på opplysningene
fra den ansvarlige sykehuseier i vurderingen av det spørsmålet representanten
Hedstrøm har reist. Jeg har selvsagt stor forståelse
for at det – jeg hadde nær sagt som alltid – vil knytte
seg usikkerhet og dermed kanskje også uro til
enhver flytting av behandlingsenheter mellom sykehus, men jeg har,
så langt i hvert fall, konkludert med at det ikke
er noen grunn til å gripe inn i fylkeskommunens plan
for å ivareta de aktuelle funksjoner ved Sykehuset Østfold. 

  Det er riktig at jeg i det alt vesentlige
baserer meg på de opplysninger om denne saken som jeg har
fått fra den ansvarlige sykehuseier. Men jeg har registrert
at det er andre oppfatninger om dette, og det er naturlig
for meg i tiden som følger, å følge opp dette
for kanskje å få det – som det er blitt
sagt – mer balansert, eller i hvert fall få bedre
klarhet i en del av de problemstillinger som er reist, og som jeg
slik sett har forståelse for alltid vil bli reist i saker
som dette.

Når jeg nevnte dette med sommerstengning
i fjor, var det nettopp for å underbygge at man
har erfaring for at det lar seg gjøre å ha en
periode som det man her snakker om, uten at
det går ut over pasientbehandlingen. Og da legger jeg til
grunn at det som jeg nå har opplyst om, nemlig mulighetene
for å etablere en ny kreftenhet fra 1. september,
er realistisk.

 Jeg vil for det første bekrefte, uten å si
at det motsatte gjelder her, at ved et statlig eierskap vil det
bli lagt vekt på at alle endringer av denne typen
skal skje med ivaretakelse av kvalitative og andre hensyn
som pasientbehandlingen tilsier.

Når det så gjelder spørsmålet
om en burde ha ventet med denne endringen, er jeg nok ikke
av den oppfatning ut fra det jeg tidligere har sagt, at de ansvarlige
sykehuseierne må fortsette å utøve sitt
ansvarlige eierskap som om de skulle ha det til evig tid, selv om
det ligger et forslag i Stortinget – som jeg selvfølgelig
håper blir vedtatt – som kan innebære
at de ikke er eiere lenger enn ut dette året.
Men det vet man jo ikke. Jeg har lagt vekt på at eierne
fortsetter å være
ansvarlige eiere uten hensyntaken til det.





                

