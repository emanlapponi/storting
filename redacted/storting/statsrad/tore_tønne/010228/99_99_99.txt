  Representanten Nesvik tar opp flere problemstillinger.
Jeg må først si at det ikke er slik at fysioterapeuter
som har driftsavtale, fritt kan selge hele eller deler av avtalen
til andre terapeuter. Det er kommunen som avgjør hvor mange
stillinger og avtalehjemler for fysioterapeuter det er behov for,
og som foretar utlysning og tilsetting i hjemlene. Reglene for dette
er fastsatt i avtalen om driftsavtalepraksis mellom Kommunenes Sentralforbund
og Norske Fysioterapeuters Forbund. Om en fysioterapeut ved inngåelse
av driftsavtale skal overta en eksisterende praksis, har den fratredende terapeuten
rett til oppgjør for inventar og utstyr etter takst og
for opparbeidet praksis med inntil 20 pst. av gjennomsnittlig
omsetning de siste tre år.

Om en fysioterapeut ønsker å få redusert
driftsavtalen, kan det være aktuelt at kommunen utlyser
en ny deltidshjemmel for å opprettholde kapasiteten i tjenesten.
Avtalen mellom KS og Fysioterapeutforbundet regulerer ikke eventuelle økonomiske
forhold mellom de to fysioterapeutene i disse tilfellene. Jeg er
ikke kjent med at det er vanlig med økonomiske oppgjør
i stort omfang i slike tilfeller, og jeg har fått opplyst
at denne problemstillingen også er ukjent for Kommunenes
Sentralforbund.

Når det så gjelder refusjon,
er det riktig som antydet i spørsmålet, at omfanget
av en driftsavtale ikke begrenser avtaleinnehaverens refusjonsrett.
Det har ikke vært ansett som verken ønskelig eller
praktisk gjennomførbart å sette slike grenser
for refusjonsutbetalingene i forhold til avtalens omfang. Både
fra departementets og de øvrige partenes side forutsettes
det imidlertid at kommunene oppretter stillinger og avtalehjemler
i samsvar med behovet for tjenestene.

Når det til slutt gjelder forslaget
om å gi «like driftsmuligheter for alle autoriserte
terapeuter», er jeg noe usikker på hva som menes.
Hvis det er ment at alle autoriserte fysioterapeuter bør
få kommunal driftsavtale, vil jeg igjen fastholde at det
er den enkelte kommune som selv er nærmest til å vurdere
behovene i kommunen. Hvis det er ment at alle fysioterapeuter bør
få rett til trygderefusjon uavhengig av om de har driftsavtale,
vil jeg peke på at fysioterapitjenesten er geografisk svært
skjevfordelt, med en sterk konsentrasjon i sentrale strøk.
Ett av formålene med også de justeringer som har
vært i regelverket, og jeg viser til lovendringer
gjennomført i 1993 og 1998, har vært å motvirke
den tendensen, og jeg har vanskelig for å se at det nå er
grunn til å revurdere det.

  Det kan jeg bekrefte at jeg vil gjøre.
Jeg må igjen si at jeg ikke er kjent med at det skulle
være det som ble omtalt som korrupsjonslignende tilstander
i næringen, men jeg skal selvfølgelig gå tilbake og
ta opp det. Hvis det skulle vise seg at det er den type høyst
kritikkverdige forhold som representanten Nesvik viser til, vil
myndighetene selvfølgelig også treffe tiltak for å rydde
opp i det.

  Jeg bekrefter igjen at jeg skal se nærmere
på og tar til orientering de forhold som representanten
Nesvik nevnte omkring salg av avtaler.

Når det så gjelder det siste
spørsmålet, vil jeg nok igjen si at det må være
den enkelte kommune som er nærmest til å vurdere
behovene i sin kommune. Men jeg skal selvfølgelig også se
på om det er eksempler som viser at så ikke skjer,
eller at det er ventetider som er uforenlige med det som er det
normale på dette området. 





                

  Jeg kunne for så vidt svart et enkelt
ja på representantens spørsmål. Jeg er
oppmerksom på problemstillingen som representanten bringer opp,
og har allerede begynt arbeidet med mulige løsninger. Hensikten
min er nettopp å øke behandlingskapasiteten på de
aktuelle områdene. Jeg har satt i gang en prosess som har
som siktemål å inkludere avtalespesialistene i
fylkeskommunenes ISF-grunnlag.

I dette arbeid inngår bl.a. en vurdering
av om dette kan iverksettes uten budsjettmessige konsekvenser. I
tillegg må det etableres gode rutiner for registrering
og kontroll av utbetalingsgrunnlaget.

Dette er forhold som tilsier at slike endringer
primært bør håndteres i forbindelse med
de ordinære budsjettprosesser. Avhengig av hva konsekvensene
viser seg å være, tar jeg sikte på at
forslag om nødvendige endringer i regelverket kan fremmes
tidligst i revidert nasjonalbudsjett og senest i statsbudsjettet
for 2002.

Kjell Engebretsen hadde
her overtatt presidentplassen.

  I utgangspunktet kan jeg jo ikke mene at det
er hensiktsmessig, og jeg vil tro at hvis man får løsninger
på det som lå i det første spørsmålet, vil
det også avhjelpe den problemstillingen som representanten
nå tar opp.

  Jeg må beklage at det er et litt for
detaljert spørsmål til at jeg tør svare
direkte på dette. Jeg skal selvfølgelig se på om
det er et behov for en presisering, slik representanten spør
om, men jeg tør ikke svare mer konkret på dette
nå.





                

