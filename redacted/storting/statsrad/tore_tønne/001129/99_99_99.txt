  Kommunen plikter å tilby gravide
svangerskapskontroll ved jordmor i tilknytning til helsestasjon.
Dette ble innført i loven om helsetjenesten i kommunene
i 1995 i samsvar med kommunehelsetjenestens grunnleggende ansvar
for det forebyggende arbeidet. Kommunen har ikke plikt til å organisere
følgetjeneste for fødende.

Loven gir åpning for at jordmortjenesten
kan organiseres på flere måter, avhengig av lokale
behov og ressurser. Flere kommuner kan i fellesskap ansette én
jordmor. Kommunen kan også inngå avtale med sykehus
eller fødestuer om deling av jordmorstillinger.
I tillegg kan privatpraktiserende jordmødre ansettes i
deltidsstillinger ved kommunale helsestasjoner. I små kommuner
med få fødsler er det naturlig nok deltidsstillinger
for jordmor. Dette kan by på rekrutteringsproblemer, men
mange kommuner løser dette, som nevnt tidligere gjennom
samarbeid med andre kommuner, sykehus eller fødestue. I helseregion
5, som består av Nordland, Troms og Finnmark, hvor det
er mange små kommuner rent befolkningsmessig, har slike
samarbeidsavtaler gitt gode resultater. Bare to av i alt 85 kommuner
i helseregionen mangler jordmor.

Jeg tror det er grunn til å hevde
at Norge har en god svangerskapskontroll. Sannsynligvis har gravide
kvinners helse aldri vært bedre. Spedbarnsdødeligheten
er på linje med den de har i de øvrige skandinaviske
land, og er blant de laveste i verden. Dersom en ser hele svangerskapsomsorgen
i Norge under ett – inkludert den obligatoriske jordmortjenesten
i kommunene – er det svært god oppslutning. Nær
100 pst. av alle gravide benytter seg av tilbudet. Sett
på denne bakgrunn synes jeg ikke man generelt kan si at
jordmortjenesten ikke fungerer etter intensjonen, eller at det er
umulig å få utført nødvendig
og forsvarlig svangerskapskontroll.

Jeg er imidlertid klar over at det forekommer
eksempler på at jordmortjenesten ikke alltid fungerer som ønsket,
eller at de ordninger som er valgt, ikke gir en fullgod arbeidssituasjon.
Det har tatt tid å styrke svangerskapsomsorgen i kommunene.
Men vi har en jevn økning i antall utførte jordmorårsverk
i kommunehelsetjenesten. Gjennom Statens helsetilsyn og fylkeslegenes
tilsynsvirksomhet holdes jeg orientert om kommunenes arbeid med å etterleve
forpliktelsene til obligatorisk jordmortjeneste. For å få et
klarere bilde av svangerskapskontrollen i Norge vil jeg vurdere
om det er behov for å styrke tilsynet med svangerskapskontrollen
i kommunene. 

Det er enighet om at et godt samarbeid mellom
jordmor og allmennlege gir den beste tjenesten. Ved innføringen
av fastlegeordningen 1. juni 2001 vil det også bli
muligheter til et bredere samarbeid mellom den gravides fastlege
     og svangerskapskontrollen på helsestasjon. Helsetilsynet gjennomfører
nå en revisjon av sin veileder for svangerskapsomsorgen
og vil i den sammenheng bl.a. behandle de organisatoriske spørsmål.
Jeg mener dette er forhold som vil bidra til å sikre
at gravide får den tjeneste de har krav på, og
jeg ser foreløpig ikke grunn til å foreta en evaluering
av bestemmelsen om obligatorisk jordmortjeneste. 

  Jeg vil gjenta fra mitt første svar
at jeg tror at generelt sett må vi si at vi har en godt utbygd
og god jordmortjeneste og god svangerskapskontroll i Norge. Jeg
vil advare mot at man ut fra eksempler på at det ikke fungerer
som det skal, slik jeg også var inne på, generaliserer
det. Jeg tror vi må kunne si at vi i denne henseende tilfredsstiller
de rimelige krav og framfor alt de intensjoner som ligger i lovgivningen. 

Representanten Sjøli tar så opp
spesielt de problemstillinger som knytter seg til følgetjeneste.
Som jeg sa, er ikke det en plikt som kommunene har, da må vi
arbeide på andre måter, og til det kan jeg si
at jeg vil se hva vi, i nær kontakt med kommunene, kan
gjøre for å styrke akkurat den delen av tjenesten.

