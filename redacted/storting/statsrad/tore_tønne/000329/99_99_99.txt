 Representanten Alvheim viser til sykepleierstudentenes
aksjoner for høyere lønn. Slik jeg har forstått,
dreier dette seg først og fremst om en aksjon for å få opp
begynnerlønnen for sykepleiere.

Dersom en slik aksjon hadde vært organisert
og iverksatt i regi av en fagforening, ville den vært brudd
på fredsplikten og dermed ulovlig. Det er ikke tilfellet
her. Det foreligger ingen avtaler om at sykepleierstudenter skal
ta vikarjobber under ferieavvikling, og studentene blir i denne
sammenheng å anse som vanlige arbeidssøkende.

Sykepleierstudentene er altså formelt
sett å anse som hvilke som helst personer som er arbeidssøkende.
Deres aksjon skjer ikke i regi av noen fagforening, og er formelt
sett ikke ulovlig.

Lønn til sykepleiere, herunder begynnerlønn,
fastlegges gjennom forhandlinger mellom partene i arbeidslivet. Som
fagstatsråd ønsker jeg ikke å delta i
noen diskusjon om lønnskrav i forkant av et tariffoppgjør.

Det er riktig at bl.a. norske sykehus er avhengige
av kvalifisert ekstrahjelp under ferieavviklingen. Som helseminister
vil jeg ta kontakt med Kommunenes Sentralforbund for å bli
orientert om hvilke driftsproblemer som kan følge av de
omtalte aksjoner. Jeg vil holde meg nøye orientert om hvilke
konsekvenser aksjonen kan få, og vurdere situasjonen ut
fra dette.

  Når det gjelder sansen for denne
type aksjoner, så gjentar jeg bare det jeg sa om at hadde
dette vært en aksjon i regi av en fagforening, ville den
ha vært ulovlig. Det er altså ikke tilfellet her,
men det sier kanskje litt om sansen for aksjoner det også.

Mitt svar på tilleggsspørsmålet
er at jeg kjenner ikke konkret til at flere fylkeskommuner har slike
kriseplaner som det det her vises til, men det er av de ting jeg
regner med å bli orientert om gjennom min kontakt med Kommunenes
Sentralforbund.

  Jeg har ikke et konkret svar på representanten
Alvheims spørsmål, men må bare si at
det er et spørsmål jeg vil komme tilbake til under
behandlingen av problemstillingen omkring rekruttering til sykehussektoren
i alminnelighet.





                

 Det er riktig at Ullensaker kommune i desember
1996 fikk innvilget dispensasjon fra kravet i forskrift om medisinsk
nødmeldetjeneste om at legevaktsentraler skal bemannes
med helsepersonell, fortrinnsvis sykepleiere. Dispensasjonen ble
ikke gitt for en bestemt tidsperiode, men var heller ikke ubegrenset.
I dispensasjonsvedtaket ble det stilt vilkår om at kommunen
ved fremtidige tilsettinger skulle søke å ansette
helsepersonell.

Sosial- og helsedepartementet har innvilget
tilsvarende dispensasjoner med tilsvarende vilkår til i
alt 19 kommuner. Bakgrunnen for at det ble gitt dispensasjon til
disse kommunene var mangel på tilgjengelig kvalifisert
helsepersonell til de aktuelle stillingene.

Foruten disse dispensasjonene har Statens helsetilsyn også innvilget
dispensasjon til noen kommuner. I forbindelse med etableringen av
medisinsk nødmeldetjeneste, som startet i 1990, innvilget
Helsetilsynet flere dispensasjoner for inntil to år. I
den senere tid har Helsetilsynet gitt tre dispensasjoner som gjelder
til utgangen av 2001. Disse kommunene har nå iverksatt
tiltak som skal sikre at stillingene blir besatt med helsepersonell
innen utgangen av tidsfristen.

Jeg vil be Statens helsetilsyn som øverste
tilsynsmyndighet om å sørge for at situasjonen
i de kommunene som er innvilget dispensasjon, blir fulgt opp, slik
at en er forsikret om at kravet om faglig forsvarlig virksomhet oppfylles.

  Jeg har så langt ikke vurdert noen
umiddelbar inndragelse av gitte dispensasjoner. Men jeg vil, som
sagt, be Helsetilsynet gå igjennom de dispensasjoner som
er gitt, og vurdere hvilke problemer som måtte følge
av disse dispensasjonene, og ut fra det vurdere hvilke tiltak som
eventuelt kan gjennomføres.

  Uten å forutskikke noe om hva konklusjonen
vil bli av en slik vurdering, kan jeg forsikre om at de forhold
representanten Alvheim her tar opp, vil bli vurdert i forbindelse
med utarbeidelse av forskrifter for fastlegeordningen.





                

  Jeg går ut fra at de undersøkelsene
representanten Tingelstad viser til, først og fremst er
studien «Helsevaner blant skoleelever. En WHO-undersøkelse
i flere land», forkortet HEVAS. Denne undersøkelsen
ble offentliggjort i februar–mars i år, og de
siste tallene ble samlet inn i 1997. Undersøkelsen omhandler
bl.a. endringer i ungdoms livsstil og helse fra 1985 til 1997. De
norske resultatene sammenlignes med resultater fra Sverige, Wales
og Ungarn.

HEVAS viser at andelen av norske 15-åringer
som opplever en helseplage en gang i uken eller oftere, har økt
med ca. 12 pst. siden midten av 1980-tallet. En mulig forklaring
kan være at normene i det norske samfunnet har endret seg
i retning av en økt forståelse for og aksept av
mentale problemer. Det er dermed mulig at det er blitt mer akseptert å gi
uttrykk for slike problemer nå enn før, noe som
kan føre til at slike problemer i mindre grad enn tidligere
blir underrapportert. Uansett er det verdt å merke seg
at andelen av norsk ungdom som har slike plager, er betydelig lavere
enn i alle de tre andre landene. Dette gjelder både for
gutter og jenter.

Bildet er altså kanskje ikke så negativt
som enkelte medieoppslag har gitt inntrykk av. På den annen
side ser vi at Norge er i ferd med å nærme seg
nivået i andre land på områder der vi
tidligere har hatt en bedre situasjon. Dette gjelder særlig
de områdene representanten Tingelstad nevner. Som et ledd
i arbeidet med å snu den negative utviklingen, ansettes
det nå rådgivere med ansvar for å samordne
innsatsen innenfor forebyggende og helsefremmende arbeid ved alle
landets fylkeslegekontorer. Ungdom vil være en av hovedmålgruppene
for deres arbeid.

Så til spørsmålet
om utviklingen i ungdoms frokost- og lunsjvaner. Som representanten
Tingelstad påpeker, viser HEVAS-undersøkelsen
at det blant jenter i 15-årsalderen var ca. 9 pst.
færre som vanligvis spiste frokost og 5 pst. færre
som spiste formiddagsmat i 1997 enn det var på 1980-tallet.
Men fortsatt er det, ifølge undersøkelsen 73 pst.
av jentene i denne aldersgruppen som spiste frokost fire–syv
dager i uken, og 71 pst. som spiste lunsj fire–syv
dager i uken. For jevnaldrende gutter er tallene henholdsvis 84 pst.
og 83 pst.

Når det så gjelder tiltak
fra myndighetenes side, vil jeg understreke at skolen er en hovedarena
for arbeidet med å fremme helsegunstige matvaner blant
barn og unge. Statens råd for ernæring og fysisk
aktivitet retter sitt arbeid både mot skolemyndigheter,
lærere, elever og foreldre. Dette er forankret i forskrift
om miljørettet helsevern i skoler og barnehager, hvor det
i § 11 henvises til SEFs retningslinjer for mat
i skolen. På barnetrinnet er arbeidet særlig rettet
mot å sikre nok tid til spisepausen, og at de minste elevene
skal ha tilsyn mens de spiser. På ungdomsskoletrinnet og
i den videregående skolen arbeides det for opprettelse
av matbod/kantine. 

I tillegg jobbes det for bedret mattilbud gjennom
ordningen «Frukt og grønt i skolen»,
som er en abonnementsordning for frukt og grønnsaker på linje
med skolemelkordningen. Ordningen er i dag etablert i åtte
fylker, og målet er at alle landets fylker skal ha et slikt
tilbud innen 2001. Videre har SEF de siste årene lagt stadig større
vekt på å styrke heimkunnskapsundervisningen. 

Statens råd for ernæring
og fysisk aktivitet gjennomførte i 1991 en landsomfattende
undersøkelse av skolemåltidet som viste at bare
7 pst av skolene hadde et slik tilbud. På denne
bakgrunn ble det satt i verk tiltak for å få opprettet
matbod/kantine ved flere skoler. I 1997 ble det gjennomført
en oppfølgingsundersøkelse som viste at andelen
skoler med matbod/kantine hadde steget til 19 pst.

Lodve Solholm hadde
her teke over presidentplassen.

  Det jeg mente å si, var at noe av
forklaringen på de rapporterte økninger på de
12 årene som undersøkelsen omfatter, er at det
har skjedd ting i det norske samfunn omkring åpenhet om
mentale plager som kan gi grunn til å tro at det som tidligere
var omtalt som en betydelig underrapportering av den type plager, kanskje
nå i mindre grad er underrapportert, og at man bør
ta hensyn til den type muligheter når man går
nærmere inn i dette tallmaterialet, og det kommer vi også til å gjøre
i tiden fremover. Det er en undersøkelse som ganske nylig
er gjort kjent, og vi må arbeide mer med den fremover.

For øvrig kan jeg bare slutte meg
til at de tendenser som representanten Tingelstad viser til når
det gjelder helse blant ungdom, er alvorlige, og det er all grunn
for oss i alt vårt forebyggende arbeid til å ta
hensyn til det fremover.

  Jeg tror vi fortsatt vil legge stor vekt på de
positive resultater som følger av de aktive tiltak som
allerede er gjennomført, og jeg gjentar dette med at tilgangen
på god mat og sunn mat gjennom kantiner og matboder på skolene
har vist gode resultater, og det er grunn til å arbeide
videre med det.

Når det gjelder heimkunnskap, skal
jeg vokte meg vel for å gå inn på rent
skolepolitiske spørsmål. Jeg bare refererte
til at Statens råd for ernæring og fysisk aktivitet
har lagt stor vekt på å styrke heimkunnskapsundervisningen.





                

  Slik jeg forstår representanten Widths
spørsmål, dreier dette seg både om bruk
av deltidsstillinger og om ledighet i sykepleierstillinger.

Departementet har utviklet en Handlingsplan
for helse- og sosialpersonell for perioden 1998-2001. Planen har
et eget kapittel om å mobilisere arbeidskraftreservene,
rekruttere og beholde personell. Her blir de spørsmål representanten
Width reiser, grundig behandlet. Det blir pekt på at det
er arbeidsgivernes ansvar å utnytte det tilgjengelige personellet
best mulig og legge til rette for at flest mulig får tilbud
om full stilling.

Når det gjelder sykepleiermangel generelt,
vil jeg vise til at tall fra kommunesektorens lønns- og
personalregister viser en vekst i årsverk i helse- og sosialsektoren
på over 3 100 årsverk utenom Oslo fra 1998 til
1999, og at det utføres ca. 1 300 flere sykepleierårsverk
i kommuner og fylkeskommuner i 1999 enn i 1998.

Når det gjelder Vestfold, viser de
samme utskriftene at det ble utført 143 flere årsverk
av høgskoleutdannet personell i 1999 enn i 1998, altså en
vekst på over 6 pst., som ligger over gjennomsnittet for
landet. Av de nye årsverkene var 86 sykepleiere.

Når de nye årsverkene ikke
alltid utføres i heldagsstillinger, kan det ha flere årsaker.
Bruk av deltidsstillinger innebærer en fleksibilitet som
samlet sett kan føre til flere sykepleierårsverk
enn det en ville hatt uten mulighet for redusert stillingsbrøk.
Mange arbeidstakere ønsker ikke full stilling,
og mange arbeidsgivere legger opp vaktplanene slik at de tilsatte
ikke får tilbud om så stor stillingsandel som
de ønsker. Jeg er enig med representanten Width i at det
er kommunenes og fylkeskommunenes ansvar som arbeidsgivere å utnytte
den ledige arbeidskraft som følger av at sykepleiere
arbeider deltid. En forutsetning for kontinuitet i pasientbehandlingen
er at et tilstrekkelig antall sykepleiere arbeider i full stilling.

Det er en sentral utfordring både
for helsemyndighetene og for arbeidsgiverne i fylkeskommunene og
kommunene å rekruttere og beholde kvalifisert personell
i det omfang som er påkrevd for å yte befolkningen
helsetjenester av god kvalitet. Jeg vil nøye følge
utviklingen og resultater av tiltakene i Handlingsplan for helse-
og sosialpersonell.

  Det er selvfølgelig riktig at lønn
også er viktig, men igjen vil jeg gjenta noe jeg sa i et
tidligere svar, at jeg ikke har til hensikt å gå inn
på de problemstillinger som knytter seg til lønn
og lønnsforhandlinger mellom partene i arbeidslivet. 

For øvrig tror jeg at stikkordet i
representantens andre spørsmål nettopp er fleksibilitet.
Det er store ressurser som ofte står i fare for ikke å bli
godt nok utnyttet på grunn av manglende fleksibilitet,
og jeg tror at nettopp det å legge til rette for økt
fleksibilitet når det gjelder utnyttelse av den type arbeidskraft,
er et av de viktigste virkemidler vi har for å bedre situasjonen
i helsesektoren.

  Jeg tror de fleste vil være enig i
at helseministeren har mer enn nok med å arbeide med de
oppgaver som tilligger ham som øverste leder for helsesektoren.
Det er riktig at man dermed kommer inn på en rekke samarbeidsrelasjoner
mellom stat, fylkeskommuner og kommuner, og jeg begrenser meg til å si
at vi skal ha stor oppmerksomhet rettet mot de problemstillinger som
knytter seg til organiseringen på tvers av de forvaltningsgrenser
det her er snakk om.





                

 Lov om tannhelsetjenesten slår fast
at fylkeskommunene har plikt til å organisere forebyggende
tiltak for hele befolkningen. Det følger av lovens § 1-3
at til enkelte grupper i befolkningen skal det gis et regelmessig
og oppsøkende tilbud. De prioriterte gruppene er:

		barn og ungdom fra fødsel
til og med det året de fyller 18 år

		psykisk utviklingshemmede i og utenfor institusjon

		grupper av eldre, langtidssyke og uføre i institusjon
og hjemmesykepleie, ungdom som fyller 19 eller 20 år i behandlingsåret

		eventuelt andre grupper som fylkeskommunen fatter vedtak
om skal ha et slikt tilbud

Denne prioriteringen har vist seg å være
hensiktsmessig og har ført med seg en meget positiv utvikling
i tannhelsen for barn og ungdom i Norge. Av bestemmelsen i loven
går det også frem at

«Gruppene
er listet opp i prioritert rekkefølge. Hvis ressursene
ikke er tilstrekkelige for tilbud til alle gruppene skal denne prioriteringen
følges».

Denne siste formuleringen ble tatt inn i loven
som en overgangsbestemmelse fordi ikke alle fylkeskommunene hadde
tilstrekkelig med ressurser eller kapasitet til å gi alle
de prioriterte gruppene et fullt utbygd tilbud allerede fra det
tidspunkt da loven trådte i kraft, som var 1. januar 1984.

Det daværende Helsedirektoratet oversendte
i 1992 utredningen «Tannhelsetjenesten i Norge: beskrivelse, vurdering
og perspektiver mot 2015». I sin oversendelse foreslo Helsedirektoratet
bl.a. at en anbefaling om å oppheve den interne prioriteringen
mellom gruppene i tannhelsetjenesteloven ble sendt på høring.
Så langt har ikke forslag til endringer vært på høring.

Jeg fortolker Helsedirektoratets anbefaling
fra 1992 dit hen at de ikke tilrår en nedprioritering av
barn og ungdom i den offentlige tannhelsetjenesten. Det de foreslår, er
en lik prioritering av alle gruppene nevnt i loven. Dette krever
selvfølgelig at den enkelte fylkeskommune vurderer ressursinnsatsen
internt i forhold til behovene i de enkelte gruppene.

Jeg nevner i denne sammenhengen at departementet har
utarbeidet et rundskriv som presiserer tannhelsetjenesteloven i
forhold til nettopp det representanten Hedstrøm tar opp
i sitt spørsmål. Rundskrivet skal sendes ut om
kort tid.

Når det gjelder tannhelseutviklingen,
viser data fra fylkeskommunene i 1999 at tannhelsen hos de fleste grupper
av barn og ungdom er i stadig bedring. Jeg anser prioriteringen
av visse grupper i befolkningen som et viktig helsepolitisk virkemiddel,
og barn og ungdom vil fortsatt være en prioritert gruppe
for Den offentlige tannhelsetjenesten på lik linje med
de andre prioriterte gruppene.

  For det første: Med lik prioritering
mente jeg altså lik prioritering enten man nå måtte mene
at den er høy eller lav eller for høy eller for
lav. Det er altså innbyrdes i denne prioriterte gruppen
at det er en anbefaling om lik prioritering. Det jeg også mente å si
om det, er at det ikke innebærer en nedprioritering av barn
i aldersgruppen 0–18 år i forhold til tidligere.

For øvrig er jeg helt enig i at det
er i den gruppen at grunnlaget for tannhelsen legges, og at prioriteringen
der derfor er usedvanlig viktig.

  Jeg tar med meg de synspunkter representanten
Hedstrøm fremfører og vil bruke dem i det samarbeidet
vi har med fylkeskommunene i disse spørsmålene.

Når det gjelder kjøp av tjenester
utenfra, vil jeg begrense meg til å si det jeg har sagt
tidligere om dette: Dette er et offentlig ansvar, og det offentlige
ansvaret skal ikke svekkes på noen måte. Men om
det offentlige ansvar kan utøves bedre gjennom også å trekke
på private ressurser i denne sammenheng, så skal
vi gjøre det.





                

