 Pasienter med kroniske smertetilstander er
en uensartet gruppe, med behov for flere typer spesialkompetanse.

For 15 år siden ble det på denne
bakgrunn anbefalt at det skulle opprettes tverrfaglige enheter for
diagnostikk og behandling av kroniske smertetilstander ved regionsykehusene,
samt at det også skulle bygges opp kompetanse ved sentralsykehusene.

I Oslo er det på denne bakgrunn etablert
smerteklinikker ved Rikshospitalet, Aker sykehus, Ullevål
sykehus og Radiumhospitalet. Det er dessuten tilbud i området
til enkelte smertepasienter ved Bærum sykehus, Sentralsykehuset
i Akershus og også ved en del private spesialistsentre.

Jeg ser det ikke som urimelig at det mellom
sykehusene i området gjøres vurderinger av hvordan
smertebehandling kan tilbys på en så god
måte som mulig. Slik jeg forstår det, har Ullevål
sykehus tatt opp med Aker sykehus et forslag om at tilbudet
ved Ullevål overføres til Aker.

Ifølge Statens helsetilsyn er det
smerteklinikken ved Aker sykehus som i størst grad har
lyktes i å etablere et bredt tilbud fra ulike spesialiteter.
Ullevål sykehus opplyser at smerteklinikken der er en liten
enhet som består av én lege, og det er ikke etablert
et tverrfaglig team som kan utrede og behandle pasientene. Det behandles,
etter det opplyste, én til to pasienter poliklinisk pr.
dag.

Så må jeg understreke at
det er Oslo kommune som har ansvaret for at det er et tilfredsstillende
tilbud om denne type behandling i Oslo. Jeg har tillit til at kommunen
vil opprettholde et forsvarlig tilbud til pasienter med så komplekse
tilstander at de må utredes ved tverrfaglige smerteklinikker.

Det må selvsagt ikke være
noen tvil om at Ullevål sykehus, som ethvert annet sykehus,
må ha kompetanse innen smertebehandling. Men om Oslo kommune
velger å organisere en samlet smerteklinikk ved Aker sykehus, og
derved kan garantere å gi pasienter med kronisk smertetilstand
et tilfredsstillende tilbud, ser jeg ikke grunn til å gripe
inn i det.

  Hvis det er det konkrete spørsmålet,
så mener jeg det er uakseptabelt. Men jeg har ikke forstått
det slik at bakgrunnen for dette er at man ønsker å spare
200 000 kr. Hvis det var tilfellet, så gjentar
jeg at da vil jeg absolutt ikke finne det som noe egnet forslag
til en løsning. Men jeg ser det slik at man har reist et
spørsmål om man samlet sett kan tilby smertebehandling
på en bedre måte ved en overføring – og
samling av denne type behandling – til ett av de to sykehusene
Aker og Ullevål. 

Og der jeg vil si at hvis Oslo kommune som
den ansvarlige på dette området i dag kommer til
en slik konklusjon – og det må fremstå som
et bedre eller minst like godt tilbud til de pasienter det gjelder;
jeg må understreke at man er ikke der i dag, men om man
så kommer dit – da synes jeg det er liten grunn
for meg til å gripe inn i det, men da er det altså ikke
ut fra det hensynet å spare 200 000 kr.

  Jeg må da igjen understreke at det
ikke er fattet noe vedtak om dette i Oslo kommune. Det er et spørsmål
som er reist fra Ullevål sykehus. Det jeg har forsikret
meg om, er at det er et faglig meget godt tilbud om smertebehandling
ved Aker sykehus, og at ventetiden der er relativt kort. Og det
jeg sier, er at dersom dette skulle være et aktuelt forslag,
i den forstand at det vil bli gjennomført, må det
ligge som en forutsetning at tilbudet til de pasienter som trenger
denne type behandling, ikke skal bli dårligere.





                

