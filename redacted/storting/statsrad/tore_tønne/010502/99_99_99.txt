  Jeg ber om forståelse for at jeg ikke
kommenterer den konkrete saken det refereres til, men forholder
meg til det spørsmålet representanten Sjøli har
stilt.

Utgangspunktet er at norske ryggpasienter skal
få tilbud om god behandling i Norge. I den utstrekning
det ikke skjer, f.eks. på grunn av manglende kapasitet
eller kompetanse, er det viktig å gjøre noe med
det.

Det er grunnlag for å hevde at omsorgen
for ryggpasienter i Norge har vært for lavt prioritert.
Det ble derfor i budsjettet for 1999 vedtatt å etablere
et nasjonalt ryggnettverk for å styrke den faglige kompetansen
i landet. Det arbeides nå også med å få etablert
en landsfunksjon for kompliserte rygglidelser ved Regionsykehuset
i Trondheim.

Målet er som nevnt at norske ryggpasienter
skal få god behandling i Norge. Når det ikke alltid
kan skje, er det viktig å sikre at de alternativt kan få den
behandling de trenger i utlandet.

Det er i dag etablert en ordning for å sikre
dette. Forutsetningen er at det foreligger en henvisning til slik
behandling fra spesialist på regionsykehusnivå.
Søknaden stiles til Rikstrygdeverket som vurderer og konkluderer. Ved
eventuelt avslag har søker anledning til å få saken vurdert
av en egen klagenemnd for utenlandsbehandling.

Ryggoperasjoner kan ofte være omfattende
og kompliserte. Det er betydelig medisinsk uenighet om hvilke pasienter
som vil ha nytte av slike operasjoner. Det er tilfellet også i
andre land. Erfaringer viser også at langt fra alle operasjoner
gir de ønskede resultater.

Nå er det lett å forstå at
ryggpasienter som får avslag på operasjon, ikke
uten videre vil slå seg til ro med den medisinske vurderingen.
Jeg har derfor tatt initiativ til at pasienter som søker
Rikstrygdeverket om operasjoner i Sverige og som får avslag,
skal få en annenhånds vurdering – en
såkalt second opinion – ved Sahlgrenska universitetssjukhus
i Göteborg. Dette er et velrenommert universitetssykehus
med høy kompetanse på behandling av og forskning
på ryggsykdommer.

Med dette initiativet håper jeg å gi
et konstruktivt bidrag til å fremskaffe ny viten om hvilke
pasienter som vil ha virkelig nytte av disse omfattende inngrepene.
Jeg tar også sikte på at avtalen om second opinion
ved Sahlgrenska skal inneholde en oppfølging av pasientene
etter ett til to år, slik at de på denne måten
kan få bedre kunnskap om hvilke pasienter som virkelig
vil ha nytte av operasjonene. Initiativet medfører at vi
også vil få belyst hvilke pasienter som vil ha
mest nytte av annen form for behandling.

Medisinsk sett er dette et komplisert og utfordrende område.
Det er derfor svært viktig å velge ut pasienter
til operasjon etter så gode kriterier som mulig. Jeg mener
at det opplegget vi nå har med mulighet til undersøkelse
og behandling i Sverige, sammen med en styrking av kapasitet og
kompetanse ved norske sykehus, vil sikre at norske ryggpasienter
får den type tilbud som representanten Sjøli ber
om.

  Uten at jeg her og nå skal ta stilling
til spørsmålet om innkalling til en slik konsensuskonferanse,
vil jeg i hvert fall si at det er satt søkelys på et
problemområde innenfor de norske fagmedisinske miljøer
som vi erkjenner har vært underprioritert tidligere. Jeg
har tro på at vi både gjennom det nettverk som
er etablert, og arbeidet med etablering av landsfunksjonen ved Regionsykehuset
i Trondheim, og ikke minst gjennom det samarbeid som nå etableres
med det medisinske fagmiljøet i Sverige, vil få en
oppmerksomhet omkring de faglige problemstillinger som her reises,
som ikke har vært der tidligere, og som selvfølgelig
vil være til beste for ryggpasientene i Norge. Om det skulle
vise seg ønskelig å arrangere en spesiell konferanse
på området, skal ikke helseministeren være
noen bremsekloss i så henseende, men jeg tar med meg forslaget
og vil gå videre med det i kommunikasjon med fagmiljøene. 

 Helseministeren er ikke tillagt noen rolle
i denne typen saker, verken når det gjelder medisinsk-faglige
sider eller andre forhold ved saksbehandlingen. Det tilligger heller
ikke helseministeren å bedømme de vurderinger
UDI foretar i de enkelte saker.

På bakgrunn av det spørsmålet
representanten Næss har stilt, har jeg likevel innhentet
opplysninger fra UDI om behandlingen av saken. Det er opplyst at
UDIs avgjørelse er påklaget, og at UDI vil vurdere
nye opplysninger i klageomgangen. 

  Jeg deler de faglige vurderinger som her er
kommet fra de institusjoner som det er referert til, og som også Helsedepartementet
har et administrativt overordnet forhold til. Jeg har også sørget
for at de opplysninger og vurderinger som her er kommet til uttrykk,
er kommet UDI til kunnskap. 

  Jeg har merket meg de synspunkter representanten
Are Næss her fremfører. Jeg må igjen
understreke at det jo ikke tilligger helseministeren noen formell
rolle i behandlingen av slike saker, og at jeg heller ikke kan begi
meg inn i noen vurdering av de konklusjoner som UDI kommer til.
Men det er ikke unaturlig at jeg forsikrer meg om at den informasjon
som foreligger i saken, er kommet til behandlernes kunnskap og behørig
vurdert før endelig avgjørelse i klagebehandlingen faller.





                

  Den søknad representanten Nesvik
refererer til, er til behandling etter de retningslinjer som følger
av forskrift om medisinsk laboratorie- og røntgenvirksomhet.
Det innebærer at den er sendt til Statens helsetilsyn for
en vurdering av krav til forsvarlighet og de medisinskfaglige sidene
ved den driften som Sunnmøre MR-klinikk planlegger å etablere.
Statens helsetilsyn er gitt en frist til å komme med sin
vurdering i løpet av siste halvdel av mai. 

Jeg vil ikke gå inn i noen saksbehandling
av denne søknaden her og nå. Men jeg kan love
at søknaden gis en behandling på lik linje med
og med lik prioritet som andre lignende søknader, og at
en avgjørelse vil bli tatt kort tid etter at vurderingene
fra Helsetilsynet er mottatt.

  For det første vil jeg med en gang
forsikre om at det ikke blir aktuelt med en saksbehandlingstid for
denne saken som kan sammenlignes med den som var tilfellet for Medi
3s vedkommende. Jeg vil vise til at da den saken kom til behandling
på mitt bord, ble den også behandlet. Jeg skal
som sagt sørge for at denne saken får en rask
behandling så snart de faglige vurderinger som skal gjøres
av Helsetilsynet, foreligger.

Jeg er ikke av den oppfatning at det nåværende
tilbud, med de ventetider det innebærer i Møre
og Romsdal, er tilfredsstillende. Det er også derfor denne
saken behandles med den prioritet som den fortjener, også i
forhold til andre søknader.

  Jeg er generelt sett for et godt og effektivt
samspill mellom den offentlige helsetjeneste og private aktører
også på dette området, og ser med blide øyne
på alle saker som kan bidra til å styrke den samlede
kapasitet, til beste for hele befolkningen og de pasienter som trenger
den undersøkelsen som det her er snakk om.





                

  La meg med en gang understreke at jeg ikke
har noen grunn til å tro at offentlige sykehus
 «saboterer» ordningen med pasientbehandling i utlandet.
Jeg er imidlertid enig med representanten Alvheim i at ordningen
ennå ikke har fått det omfang som det kan synes
behov for, hvis man f.eks. tar utgangspunkt i det antall pasienter
som står på ventelister ved norske sykehus. Jeg
skal derfor benytte anledningen til å si litt om hvordan
ordningen er lagt opp, og hva som gjøres for at den skal
virke etter forutsetningene.

Umiddelbart etter Stortingets vedtak den 14.
november 2000 bad jeg Rikstrygdeverket etablere en prosjektorganisasjon
for den praktiske administrering av ordningen. Denne var operativ
den 15. januar 2001. Allerede før årsskiftet ble
imidlertid alle fylkeskommuner tilskrevet fra departementet om ordningen
og bedt om å henvise pasienter som kunne være
aktuelle, for behandling i utlandet. Dette er senere fulgt opp med
nærmere informasjon og retningslinjer fra Rikstrygdeverket.
Det er min vurdering at dette opplegget fra Rikstrygdeverkets og
departementets side har være tilfredsstillende.

Det sier seg selv at vi i stor grad er avhengig
av sykehusene, bl.a. for å sikre at nødvendige
pasientdata og øvrig informasjon foreligger før
pasienten kan henvises til riktig behandling i utlandet. Responsen
fra fylkeskommunene og sykehusene var i den første tiden
varierende og nokså avventende. Jeg vil imidlertid legge
til at en nok måtte regne med en forsiktig igangkjøring
av en ordning som var ny, som var innført uten noen forutgående informasjon,
og som til dels også var noe omstridt innenfor de fagmedisinske
miljøer.

I denne forbindelse er det også grunn
til å minne om at behandling i utlandet er et frivillig
tilbud til pasientene. I arbeidet med ordningen har jeg selv møtt
pasienter som har takket for tilbudet, men sagt at de foretrekker å vente noe
lenger mot å få behandling ved norske sykehus.
Det må vi ha respekt for. Og det betyr ikke at ordningen
av den grunn er uten verdi for pasienten som likevel takker nei.
Bare det å vite at det finnes et alternativ, er i seg selv verdifullt.
At pasienter likevel foretrekker å vente, bør kanskje
gi grunn til noe nyansering av vurderinger og omtale av ventelistene
ved norske sykehus.

Erfaringene med behandling i utlandet er så langt
meget gode. Det har forekommet eksempler på utilfredsstillende
oppfølging av pasienter ved hjemkomst til Norge, men også dette
vil jeg tro dreier seg om innkjøringsproblemer.

Rikstrygdeverket har etter hvert hatt møter
med representanter for sykehus og helseadministrasjon i de fleste av
landets fylkeskommuner for å orientere nærmere
om ordningen og erfaringene. Dette har ført til flere henvisninger,
og Rikstrygdeverket forventer en betydelig økning fremover.

Det er så langt inngått avtaler
om behandling av 4 500 pasienter ved sykehus i Skandinavia
og Tyskland, og det pågår forhandlinger om avtaler
som vil innebære at i alt 10 000 pasienter kan
få behandling i løpet av dette året. Valg
av sykehus skjer i et nært samarbeid med norske spesialister.

Jeg mener forholdene er lagt vel til rette
for at den ordning Stortinget vedtok i november 2000, skal virke
etter hensikt og forutsetninger. Det er viktig at vi har en slik
ordning, og vi skal arbeide for at den utvikles videre ut fra de
erfaringer som høstes, til beste for pasientene. Jeg minner
samtidig om mine tidligere uttalelser om at vi bør ha realistiske
forventninger til omfanget av pasientbehandling i utlandet. Tilbudet
er svært viktig, men det viktigste må likevel
være å sørge for at norske pasienter får
den behandling de trenger, når de trenger den, ved sykehus
i Norge.

  Først vil jeg si at vi nå har
tilskrevet landets primærleger og orientert spesielt om
mulighetene for behandling i utlandet, slik at også de,
og ikke bare sykehus og spesialisthelsetjeneste, skal være fullt
orientert om og oppmerksom på de muligheter vi har til å henvise
til behandling i utlandet i tilfeller hvor ventelistene enten er
lange eller kompetansen i den norske spesialisthelsetjenesten
eventuelt anses for å være utilstrekkelig.

Jeg ønsker å følge
aktivt opp de enkelte fylkeskommuner eller sykehus når
det gjelder omfanget av henvisninger, bl.a. ved å sammenholde
dette med ventetid for behandling ved de sykehus dette gjelder.
Det er slik sett nyttig å få all den informasjon
som det her vises til. 

Primært vil det nok være
riktig av pasienter å henvende seg til Rikstrygdeverket
når de er i den situasjon som representanten Alvheim her
refererer til.

  Jeg har ikke gjort meg opp noen formening – i
hvert fall ikke på analytisk grunnlag – om det. 

Det jeg har sett som det viktigste, har vært å få til
et tilbud som fungerer slik at de som står på venteliste,
og har stått der altfor lenge, får dette tilbudet.
Det mener jeg er viktig, uavhengig av hvilke besparelser som måtte
ligge i det. Men selvfølgelig er jeg klar over det representanten
Alvheim viser til, at det også representerer god økonomi
i de tilfeller hvor pasienter på denne måten blir raskere
behandlet og kommer raskere tilbake til et normalt liv i Norge.

Men jeg må si at det er ikke først
og fremst hensynet til den type besparelser som har vært
motiverende. Det viktigste er, og må tross alt være,
at vi har et ansvar for å gi norske pasienter den behandling
de har krav på, så raskt som overhodet mulig.





                

  Rogaland fylkeskommune har i likhet med de
andre fylkeskommunene et selvstendig ansvar for etter spesialisthelsetjenesteloven å gi
barn og ungdom nødvendige psykisk helseverntjenester. Jeg
må understreke at dette er et ansvar som gjelder generelt,
og uavhengig av de mål og tiltak som følger av
Opptrappingsplan for psykisk helse.

Gjennom opptrappingsplanen gir staten ekstra
tilskudd for at fylkeskommunene raskere og bedre skal kunne ivareta
dette ansvaret.

Det er i dag store ulikheter mellom fylkene
i tjenestetilbudet innen psykisk helse. Størst er ulikhetene
i tilbudene til barn og ungdom. Ulikhetene skyldes bl.a. ulik prioritering
fra fylkeskommunene av dette feltet. Rogaland er av de fylkeskommunene
som ligger dårligst an, og som derfor har de største
utfordringene i å nå målet om en dekningsgrad
på 5 pst. av gruppen barn og ungdom.

Sosial- og helsedepartementet har nå med
visse merknader godkjent Rogaland fylkeskommunes plan for hvordan
målene i opptrappingsplanen skal nås. I planen
går fylkeskommunen inn for å styrke tilbudene
til barn og unge med etablering av desentraliserte poliklinikker
samt en nødvendig styrking av døgntilbudene. Departementet anser
denne hovedstrukturen for tilfredsstillende, og den kan legges til
grunn for det videre arbeidet. Men departementet har pekt på at
de polikliniske tilbudene i større grad må desentraliseres,
og antall polikliniske stillinger bør økes mer
enn planen legger opp til, dersom opptrappingsplanens målsetting
om en dekningsgrad på 5 pst. skal nås.

Godkjenning av planen innebærer at
fylkeskommunen vil få utbetalt tilskudd til drift etter
objektive kriterier. Videre vil fylkeskommunen få tilskudd
til godkjente investeringsutgifter for prioriterte byggeprosjekter.

Tilskudd til drift over opptrappingsplanen
fordeles etter samme nøkkel som rammetilskudd fra Kommunal-
og regionaldepartementet. Dette innebærer at Rogaland fylkeskommune
på linje med de andre fylkeskommunene vil få sin
andel av opptrappingsmidlene sett i forhold til bl.a. folketall.
Det tas altså ikke hensyn til den lave dekningsgraden i
tilbudet til barn og ungdom når driftstilskuddene måles
ut. Etterslepet må tas igjen ved en sterkere prioritering
av dette feltet fra Rogalands side i den gjenstående delen
av opptrappingsperioden, fram til 2006.

  For det første kan jeg si meg enig
i det som her blir sagt, at situasjonen er uakseptabel. Det er den
generelt sett innenfor det psykiske helsevern i Norge, ikke bare
i Rogaland. Det er den generelle situasjonen. Det var også situasjonen
den gangen Stortinget vedtok en omfattende opptrappingsplan for
over en periode på åtte år å bringe
situasjonen til et nivå som vi kunne betegne som akseptabelt.
Det følger faktisk av det, så ille det enn høres,
at fram til denne planen er gjennomført etter forutsetningene,
vil det være uakseptable tilstander innenfor det psykiske
helsevern. Det er en tragisk situasjon, men jeg har ikke et godt
svar på hvordan man på en fornuftig måte
kan forsere opptrappingen utover det som er vedtatt av Stortinget.
Det er en stor oppgave og et stort ansvar å gjennomføre
den opptrappingsplan som er vedtatt. Det er førsteprioritet
nå. Jeg skal selvfølgelig se på og vurdere
andre muligheter til å komme raskere fram, enten det er
for Rogalands del eller andre, men jeg kan ikke her og nå love
noe om hvordan det kan skje.

 Det ligger ikke i de forslag som nå er
fremmet for Stortinget om en statlig overtakelse av spesialisthelsetjenesten,
noe konkret forslag om en forandring i fordelingskriteriene for
de midler som følger av opptrappingsplanen for psykisk
helsevern. Vi vil fortløpende vurdere gjennomføringen
av den planen for å sørge for at de midlene på best
mulig måte kommer dem som trenger det, til gode rundt omkring
i landet. Det er ikke slik at noe er helt fastlåst i en
slik sammenheng. Det viktigste må tross alt være
også her å få mest mulig ut av midlene
til fordel for befolkningen og for pasientene som trenger det, og
i det ligger også at vi må se hvordan vi best
mulig kan fordele midlene mellom de enkelte områder av
landet. Men utover det kan jeg ikke her love en bestemt eller en
konkret endring i forhold til den plan som nå gjennomføres.





                

