  Spørsmålet fra representanten Nesvik
angår Møre og Romsdal fylkeskommunes pålagte
oppgaver etter lov om tannhelsetjeneste. Slik vedtaket er beskrevet
i Dagsavisen, innebærer det en drastisk reduksjon av tannhelsetilbudet
til eldre, langtidssyke og uføre i institusjon og i hjemmesykepleie.
Disse gruppene har etter tannhelsetjenesteloven rett til gratis
tannhelsetjeneste. Fylkeskommunen skal gi et regelmessig og oppsøkende
tilbud til disse. § 2-1 i loven slår
fast at gruppene har rett til nødvendig tannhelsehjelp.

Nødvendig tannhelsehjelp er en rettslig
standard, hvor innholdet vil kunne variere over tid. Det fremgår
imidlertid av tannhelsetjenestelovens forarbeider at det med begrepet «nødvendig
tannhelsehjelp» menes mer enn akuttbehandling. Som et minimum
innebærer det undersøkelse, forebyggende tiltak,
akuttbehandling og ordinær behandling for å ta
vare på tannsettet. Med ordinær behandling menes
f.eks. nødvendige reparasjoner med tannfyllinger, rotfyllinger
og behandling av tannkjøttsykdom. Nødvendig tannhelsehjelp
vil også omfatte proteser som erstatning for tenner som
er trukket. 

Pleietrengende kan ha store problemer med å ta
vare på sin egen tannhelse. De er også i en livssituasjon
hvor tannhelsen kan være ekstra utsatt. Samtidig er det
viktig at de har et tannsett som gjør det mulig å ha
et godt kosthold. Sosialt betyr det også mye for pleietrengende
at de har en tilfredsstillende tannhelse. Menneskelig sett handler
det også om å sikre en verdighet i kritiske faser
i livet. Det er jo derfor vi har en lov som gir fylkeskommunen en
plikt til oppsøkende tilbud til disse gruppene. Slik Møre
og Romsdal fylkeskommunes tilbud fremstilles, kan jeg ikke se at
lovens krav er oppfylt. I så fall er det heller ikke et
verdig tilbud, som representanten Nesvik spør om.

Jeg har forstått det slik at andre
fylkeskommuner også har fattet vedtak som kan innebære
et tannhelsetilbud som ikke er i samsvar med lovverket. Departementet
vil derfor i disse dager sende et skriv til fylkeskommunene hvor
departementets fortolkning av rettighetene i loven presiseres. Jeg
vil også ta denne saken opp med Statens helsetilsyn som
landets øverste tilsynsmyndighet. 

  Jeg kan bare si meg enig i de kommentarer
som representanten Nesvik nå gav, og igjen bekrefte at
departementet i disse dager sender sitt brev til samtlige fylkeskommuner,
og at vi omgående også vil følge det
opp gjennom Helsetilsynet. Vi skal selvfølgelig også følge
det opp gjennom vår løpende kontakt med fylkeskommunene
om saken heretter. 





                

  Rask behandling av pasienter med hjerteinfarkt
er viktig, og det er derfor et mål å redusere
tiden fra symptomer oppstår til pasienten får
diagnose og behandling. Dette kan oppnås ved rask respons
ved mottak av meldinger i AMK – akuttmedisinske kommunikasjonssentraler – og
legevaktsentraler og ved tidlig varsling til mottakende sykehus. 

Flere studier har vist at effekten av blodproppoppløsende
behandling er større jo tidligere denne behandlingen iverksettes.
Dette kan skje utenfor sykehus, bl.a. ved hjelp av EKG i ambulansetjenesten.

En slik behandlingsform kan iverksettes enten
av legevaktslege eller av ambulansepersonell etter særskilt
ordinasjon fra lege. Dette prøves for tiden ut i flere
områder av landet, bl.a. i Østfold, Telemark, Møre
og Romsdal og ved flere ambulansehelikopterbaser. Behandlingstilbudet
er ulikt organisert. I Østfold foretar ambulanse- personellet
EKG-undersøkelse, som deretter sendes via mobiltelefon
til sykehuset. Her blir EKG vurdert av spesialist i hjertesykdommer,
som deretter kan vurdere om det bør igangsettes blodproppoppløsende
behandling. Andre steder iverksetter lege ved legevakt eller ambulansehelikopter
behandlingen på bakgrunn av egen tolkning av EKG. 

Slik behandling innebærer en viss
risiko ved komplikasjoner i form av alvorlig hjerterytmeforstyrrelser
eller blodtrykksfall. Det er derfor en forutsetning at helsepersonellet
i tillegg til å kunne bruke EKG også har kompetanse
til å bruke annet utstyr for å observere og behandle komplikasjoner.
Bloproppoppløsende behandling utenfor sykehus er med andre
ord ikke bare et spørsmål om EKG-apparat i ambulanser.
Det er også viktig at personell ved legevakt og i ambulansetjenesten
har den nødvendige kompetanse både i bruk av EKG
og i å håndtere mulige komplikasjoner i forbindelse
med den behandling som skal gis. Dette stiller krav til opplæringstiltak
og kompetanseheving i tjenesten.

De forsøk som jeg her har omtalt,
vil bli videreført som planlagt. I stortingsmeldingen om
akuttmedisinsk beredskap vil jeg så komme tilbake til spørsmålet
om hvordan vi kan bygge ut denne tjenesten i flere fylker.

  Det virker som det er enighet i analysen og
i og for seg også behovet her. Jeg tror vel også det
vil være enighet om at dette, som jeg sa i mitt første
svar, ikke bare er et spørsmål om EKG-apparater. EKG-apparater
i ambulanser uten den nødvendige kompetanse hos dem som
skal bruke det og stille diagnoser, kan lett gi en falsk følelse
av trygghet som ingen er tjent med. Det er derfor jeg så sterkt
presiserer at både anskaffelse av EKG-utstyr og nødvendig
opplæring og tilhørende systemer må være
til stede for at dette skal gi den ønskede effekt. Og da
kan jeg også bare bekrefte at arbeidet med å utvide
de ordninger som nå er under utprøving, vil bli
gjennomført, og jeg vil komme tilbake til det i forbindelse
med stortingsmeldingen om akuttmedisinsk tjeneste.

  Jeg kan ikke nå gå inn på behandlingen
av neste års budsjett. Jeg vil imidlertid nok en gang understreke
at dette er en oppgave som vi tar alvorlig, og som vi vil vurdere
videreføringen av i lys av de erfaringer som forsøksvirksomheten
gir. Det vil jeg komme tilbake til. Det vil selvsagt også være
et spørsmål om penger, jeg tror det er galt å mene
at slike tiltak ikke også har en økonomisk side.
Men det hindrer ikke at dette er en oppgave som tillegges meget
stor vekt, og som vil bli tillagt høy prioritet i arbeidet
med akuttmeldingen.





                

