  Jeg er enig i at det som er fremkommet i media
de siste dagene, har gitt eksempler på at obduksjonspraksis
ikke har ivaretatt hensynet til respektfull og verdig behandling
av avdøde. Det kan i tillegg også stilles spørsmål
om informasjonen som er gitt til pasienter og pårørende,
har vært god nok.

Det er transplantasjonsloven av 1973 som gir
reglene om sykehusobduksjon. Loven krever ikke eksplisitt samtykke
fra pasient eller pårørende. Dersom avdøde
eller hans nærmeste har uttalt seg mot det, skal obduksjon imidlertid
ikke kunne gjennomføres. Det samme gjelder dersom det er
grunn til å anta at et slikt inngrep vil være
i strid med avdødes eller hans nærmestes livssyn,
eller andre særlige grunner taler mot å utføre
obduksjon.

Dette prinsippet om såkalt presumert
samtykke går igjen i flere andre lands lovgivning, bl.a.
i den svenske, og er også på linje med Europarådets
tilleggsprotokoll   til konvensjonen om menneskerettigheter og biomedi-sin.

Det første spørsmålet
som det er naturlig å reise i lys av den saken representanten
Sjøli tar opp, er om det er grunn til å endre
loven på dette punktet. Alternativet til nåværende
prinsipp vil være å innføre et prinsipp
om eksplisitt forhåndssamtykke. Jeg er kommet
til at jeg ikke vil tilrå en slik endring. Derimot ser
jeg grunn til å gripe inn i forhold til den praksis som
det er fremkommet uheldige eksempler på.

Jeg mener dette først og fremst bør
skje med utgangspunkt i forskriftene til loven. I denne forbindelse
er det viktig at det gis skriftlig informasjon ved innleggelse om obduksjonsadgangen
og pasienters og pårørendes rett til å motsette
seg obduksjon. Helsetilsynet har uttalt at det er grunn til å se
nærmere på hvordan denne informasjonsvirksomheten
bør foregå. Det er av stor betydning at informasjon
på et slikt følsomt område blir gitt
på en skånsom måte.

Vev og organer som blir tatt ut i forbindelse
med obduksjon, avgis til undervisnings- og forskningsformål.
Utgangspunktet må være at organene legges tilbake
igjen etter undersøkelsen. Dersom det ikke er
mulig, skal likevel dette biologiske materiale håndteres
på en etisk forsvarlig måte.

Gjeldende transplantasjonslov og forskriftene
gitt med hjemmel i loven er lite eksplisitte når det gjelder spørsmålet
om etisk forsvarlighet og respektfull behandling i forbindelse med
obduksjon. På bakgrunn av de forhold som er fremkommet,
mener jeg vi bør endre forskriften om obduksjon. Jeg kan
nevne at den svenske obduksjonsloven har en egen bestemmelse om
respekt for den avdøde. Statens helsetilsyn har besluttet å nedsette
et utvalg som skal se nærmere på de etiske spørsmålene omkring
obduksjon. Utvalget skal gjennomgå dagens praksis og fremme
forslag til forskriftsendring.

I tillegg til dette kan jeg nevne at saksordføreren
for behandling av Ot.prp. nr. 77 for 1999-2000 om endringer i transplantasjonsloven
nå har reist spørsmål om lov og forskrifter
sikrer tilstrekkelig informasjon og etisk forsvarlig håndtering
av obduserte og av obduksjonsmateriale. Jeg mener det er god grunn
til å vurdere dette, eventuelt om det bør foretas
en presisering av de etiske sider ved obduksjon i forbindelse med
lovendringen.

  Dette er jo spørsmål som
har vært vurdert flere ganger tidligere og også i
forbindelse med andre lands vurderinger av tilsvarende lovgivning og
i internasjonalt samarbeid, som jeg nevnte i mitt første innlegg.

Stort sett er det mitt inntrykk at disse vurderingene
går ut på at de etiske og andre sider ved det å kreve
et eksplisitt forhåndssamtykke er vel så kompliserte
som det å opprettholde prinsippet om presumert samtykke,
men selvfølgelig da under forutsetning av at det gis en
nennsom og også etisk forsvarlig informasjon om adgangen til å reservere
seg.

  Det som representanten Sjøli her
nevner eksempler på, om nærmest trusler i forbindelse
med dette, vil være fullstendig uakseptabelt, enten man
har det nåværende presumsjonsprinsipp eller et
annet prinsipp. Det må man heller karakterisere som både ulovlig
og uakseptabelt. 

Jeg tror nok at man kan gjøre nye
vurderinger av det spørsmålet som tas opp her,
men man skal være klar over at en slik praksis f.eks. vil
reise spørsmål om det er avgrensninger med hensyn
til hvem man skal anmode om aktivt samtykke eller eksplisitt samtykke
fra, om det skal skje ved alle sykehusinnleggelser, eller om det
er i bestemte situasjoner det skal gjøres. Jeg har som
sagt en viss forståelse for at dette også fører
til en god del praktiske og etiske problemer. Men om det er ønskelig,
vil det – som jeg nevnte – være en mulighet
for den komiteen som nå behandler transplantasjonsloven, å foreta
en slik vurdering igjen.





                

  Ved behandlingen av den nye apotekloven vedtok
Stortinget, mot Høyres og Fremskrittspartiets stemmer, å gi
departementet hjemmel til å innføre konsesjonstak
for etablering av nye apotek «dersom hensynet til en geografisk
forsvarlig fordeling av farmasøytisk personell tilsier
det».

Hjemmelen ble av flertallet begrunnet i behovet
for å sikre apotekdekningen i distriktene. Konsesjonstak
i sentrale strøk ble vurdert som ett av flere virkemidler
som kunne benyttes for dette formålet. Som ledd i forberedelsen
til den nye lovens ikrafttreden 1. mars 2001 utarbeidet departementet
utkast til nye forskrifter, herunder også en forskrift
om konsesjonstak. Dette ble sendt på høring 8.
desember 2000, med frist 19. januar 2001 til å avgi høringsuttalelse.
Høringsinstansenes syn på konsesjonstak varierte
fra støtte til sterk skepsis. Tilhengerne mente taket var
nødvendig for å sikre apotekdekningen i distriktene.
Motstanderne betvilte at et konsesjonstak ville være noe
effektivt virkemiddel for dette formål, samtidig som de
påpekte at det ville være sterkt begrensende på konkurransen
i apotekmarkedet.

En av høringsinstansene, Norsk Medisinaldepot
AS, fremsatte i sin høringsuttalelse tilbud om en avtale
om å garantere for apotekdekningen i distriktene som et
alternativ til konsesjonstak. For ordens skyld nevner jeg at alle
høringsuttalelsene var offentlige.

Jeg vurderte dette som et interessant alternativ,
og departementet utredet derfor etter nærmere kontakt med selskapet
mulighetene for å inngå en slik avtale. Etter å ha
klarlagt disse mulighetene, herunder de konkurransepolitiske sider
ved saken, ble en avtale inngått 28. februar og gjort kjent
gjennom en pressemelding samme dag. Det var min vurdering at det
på grunn av denne avtalen ikke lenger ville være
nødvendig å innføre konsesjonstak ved
den nye apoteklovens ikrafttreden. Det var også min vurdering
at en slik avtale ville være et mer målrettet
og effektivt virkemiddel for å sikre opprettholdelse av
apotek i distriktene enn et konsesjonstak i tettbygde strøk. Jeg
legger i denne forbindelse vekt på at avtalen gir en forpliktelse
i forhold til det enkelte apotek, bl.a. med hensyn til å skaffe
nødvendig farmasøytisk kompetanse, mens et konsesjonstak
ikke vil gi noen garanti for at slik kompetanse blir kanalisert
til de distrikter eller apotek som mangler slik kompetanse.

Ved siden av å være et bedre
distriktspolitisk virkemiddel er det min vurdering at avtalen også innebærer fordeler
fremfor et konsesjonstak når det gjelder målet om å styrke
konkurransen i apotekmarkedet. Dersom et konsesjonstak skulle være
effektivt med sikte på å sikre opprettholdelse
av apotek i distriktene, måtte det trolig være
både så vidt lavt og så omfattende at
det ville bety en sterk begrensning i konkurransen. 

Det sentrale i den inngåtte avtalen
er at Norsk Medisinaldepot påtar seg en forpliktelse til å overta
og videre-   føre apotek som andre aktører i markedet,
etter å ha fått anledning til å vurdere
det, ikke vil ha. Det ligger        med andre ord ingen eksklusiv
adgang for NMD til å overta, men en forpliktelse dersom
ingen andre vil overta. Det er heller ikke noe i veien for at andre
aktører som måtte ønske en tilsvarende
avtale, kan inngå det. Dette spørsmålet
er allerede tatt opp, og departementet har gjort det klart at det
vil være slik adgang for dem som måtte ønske
det. 

Etter min vurdering er det ikke i konflikt
med konkurransepolitikken at det er fremforhandlet og inngått
avtale med en av apotekkjedene. Jeg legger da vekt på at
effekten av avtalen er en friere adgang til å etablere
apotek for alle, og at de distriktspolitiske hensyn blir oppnådd
med mindre begrensning i konkurransen. Jeg legger videre vekt på at
avtalen ikke gir noen eksklusive rettigheter for den ene aktøren,
og at tilsvarende avtaler kan inngås med alle andre som
måtte ønske det. Jeg legger til at Konkurransetilsynet
gjennom hele denne prosessen har påpekt at et konsesjonstak
ikke er et egnet virkemiddel til sikre distriktsapotekene, og at
det vil føre til svekket konkurranse og effektivitetstap.
Konkurransetilsynet er holdt orientert om avtalen med Norsk Medisinaldepot
AS. 

Jeg skal om kort tid legge fram en proposisjon
om enkelte endringer i apotekloven og legemiddelloven, og i den
forbindelse vil jeg også orientere Stortinget nærmere om
overgangen til den nye apotekloven og om avtalen mellom departementet
og NMD.

  Nei, jeg synes egentlig ikke at det er grunnlag
for å hevde det. 

For det første må jeg si
at det er galt når det i spørsmålet fremstilles
som om vi her har opphevet et konsesjonstak. Vi har unnlatt å gjøre
bruk av den hjemmelen til å innføre konsesjonstak
som et flertall i Stortinget vedtok at departementet skulle ha.
Det er noe annet. 

Jeg vil også si at det ikke er slik
at det på noen måte var noe vedtak som aktørene
kunne basere seg på, om at det faktisk ville bli innført
et konsesjonstak, enn si hvor det taket ville gjelde, og hvilken
høyde det ville ha. 

Det eneste som er forskjellig i behandlingen
av dette, er at de forskjellige høringsinstansene har gitt
forskjellige uttalelser. Vi har fulgt opp uttalelsen fra en av høringsinstansene,
en uttalelse som innebar muligheten for en slik avtale. Det krevde
noen dagers utredning før avtalen kunne inngås.
Så snart den var inngått, ble den gjort offentlig,
og også med tiltredelsesmuligheter for alle andre aktører. 

  Jeg mener at vi i dette tilfellet har vært
så åpne som det har vært mulig å være.
Forskjellen ligger i at det var en forskjell i høringsuttalelsene
og forslagene som kom gjennom dem. Vi har ikke her hatt kontakt
med NMD i egenskap av eier eller med eierdepartementet.
Det har vært gjennom utøvelsen av det mandat som
følger av den nye apotekloven, at mitt departement
har fremforhandlet denne avtalen. 

Det at det ble en avtale, var ikke klart før
den 28. februar. At man arbeidet med sikte på å få det
til, det er så, men det var først den 28. februar
at avtalen ble klarert der den måtte klareres, dvs. i Regjeringen.
Straks den avtalen var klar, men først da, ble det også besluttet
ikke å innføre et konsesjonstak. Det ble meddelt
samtlige aktører og offentligheten umiddelbart, og deretter
har det vært full adgang for alle til å inngå tilsvarende
avtaler.





                

  Legemiddelloven § 20 setter grenser
for hva som kan tillates av medisinske påstander i reklame
for produkter som ikke er legemidler. Jeg er klar over at bestemmelsen
og praktiseringen av den har vært omstridt, og jeg har
full forståelse for komiteens ønske om en gjennomgang
av dette feltet.

Når arbeidet med en slik gjennomgang
ikke er kommet lenger, skyldes det at en til nå har gitt
så å si all prioritet til gjennomføringen
av den nye apotekloven. Jeg minner i denne forbindelse om at den
samme komiteen også anmodet sterkt om at apotekloven måtte
tre raskt i kraft. En samlet komite uttalte at den «finner
det av konkurransemessige grunner viktig at loven trer i kraft så snart
som mulig, og at departementet prioriterer dette forskriftsarbeidet
meget høyt».

Jeg har på denne bakgrunn funnet det
riktig å gi høyest prioritet til iverksettelse
av den nye apotekloven. Denne loven kunne ikke tre i kraft før
et omfattende forskriftsverk var på plass. Dette skjedde
1. mars, dvs. litt under et år etter Stortingets vedtak.

Jeg legger nå opp til å prioritere
arbeidet med legemiddelloven § 20. Departementet
er i ferd med å etablere en dialog med bransjen og andre
berørte aktører for å legge til rette
for en god gjennomgang av dette viktige feltet. Med mindre uforutsette
problemer dukker opp, tar jeg sikte på å forelegge
saken for Stortinget i løpet av dette året. 

  Man har vurdert det, men jeg kan ikke si at
konklusjonene er endelig trukket, og at det sånn sett er
på plass, men det vil kunne skje i løpet av nær
fremtid.

 Jeg har også hatt møte med
representanten for bransjen som har hevdet det samme, at det i praksis
er en strengere håndheving av § 20 enn
hva som har vært tidligere. Det er ganske nylig jeg på ny
er blitt gjort oppmerksom på den oppfatning, og jeg er
i ferd med å gå gjennom dette nok en gang for å forsikre
meg om at så ikke er tilfellet, eller innskjerpe at så ikke
skal være tilfellet.





                

  Representanten Woie Duesund tar her opp spørsmål
i tilknytning til de vanskeligste og mest tragiske områder
innenfor helseforebyggende arbeid. Det er vanskelig å drøfte
disse på en tilfredsstillende måte i en spørretime
som denne.

De høye selvmordstall blant jenter
under 20 år, som representanten her peker på,
er basert på en studie fra Sør-Trøndelag
fylke. Tallmaterialet som ligger til grunn, er relativt lite. Vi
har ikke grunnlag for å si at antall selvmordsforsøk
for jenter i denne alderen er spesielt høyt i hele landet.
Det er også vanskelig å trekke sikre slutninger
om det har vært en økning i forekomsten av selvmord blant
barn og unge. Dette står i motsetning til hva som kan være
oppfatningen i f.eks. massemedia. Men uansett tallenes omfang er
ett selvmord ett for mye. 

Regjeringen har gitt Statens helsetilsyn ansvaret
for oppfølgingen av handlingsplanen mot selvmord, i et
nytt prosjekt for perioden 2000–2002. Innenfor
oppfølgingsprosjektet er forebygging av selvmord blant
barn og unge rettet en spesiell oppmerksomhet. Videreføringen
er også begrunnet i behovet for å sikre og videreføre
den kompetansen som allerede er bygd opp. Det er etablert et nasjonalt
kompetansesenter i Oslo og tre regionale ressursmiljøer
i henholdsvis Trondheim, Bergen og Tromsø for å sikre
kompetanseoppbygging regionalt i helsetjenesten. Ressursmiljøene
skal bl.a. bistå kommunene i å etablere beredskap
i krisehåndtering. I prosjektet vil det bli rettet spesielle
tiltak mot grupper som er særlig utsatt. Dette er eldre,
lesbiske og homofile, barn og unge samt helsepersonell som kommer
i kontakt med personer som har forsøkt selvmord.

Gjennom opptrappingsplanen for psykisk helse
vil også konkrete tiltak styrke helsestasjonene og det
psykososiale arbeidet blant barn og unge i kommunene. Forebygging
av selvmord er i dette arbeidet viet oppmerksomhet. I tillegg stiller
Regjeringen krav om at fylkeskommunene i forbindelse med opptrappingsplanen
skal planlegge hvordan mennesker som begår selvmordsforsøk,
skal følges opp. Et krav er at det skal etableres rutiner
for registrering, behandling og oppfølging av mennesker
lagt inn på somatiske og psykiatriske institusjoner.

Samtidig ser jeg at det ennå er mange
kunnskapsmessige utfordringer på dette feltet. Det er bl.a.
faglig utfordrende å arbeide med forebyggende
tiltak blant barn og unge, og vi vet lite i dag om hvordan vi skal
nå denne målgruppen. Helsetilsynet har referert
til erfaringer som viser oss at åpenhet og sterkt fokus
rundt selvmord, kan virke selvforsterkende når det gjelder
ungdom. Vi trenger derfor mer dokumentert kunnskap for å vite
hvor og hvordan vi skal sette inn forebyggende tiltak rettet mot barn
og unge. Derfor er det igangsatt konkrete forskningsprosjekt
for å øke kunnskapen om barn og ungdoms psykiske
helse generelt og selvmord spesielt. Norge deltar her
bl.a. i internasjonale forskningsstudier i tillegg til at det er
igangsatt nasjonale forskningsprosjekter.

Utfordringene er omfattende, og vi må trekke
på de ressurser vi har, også frivillige personer
og organisasjoner. Når vi skal trekke på frivillig
innsats, må dette samordnes med arbeidet som gjøres
på dette feltet fra Regjeringens side. Statens helsetilsyn
samarbeider aktivt med relevante brukere og frivillige organisasjoner
som bidrar til kompetanseheving i og utenfor helsesektoren. Jeg
ser positivt på å ta frivillig sektor ytterligere
i bruk. Helsetilsynet er i 2001 bevilget 8,7 mill. kr,
hvorav 1 mill. kr er satt av til prosjekter i
regi av frivillige organisasjoner. Jeg har da stilt krav om at prosjektene
må samordnes med Helsetilsynets arbeid, og være
faglig tilfredsstillende. Midlene skal gå til tiltak som
er rettet mot spesielt utsatte grupper, deriblant barn og unge.

  Det er vanskelig for meg å gå direkte
inn i konkrete vurderinger eller konkret omtale av de enkelte søknader
fra frivillige organisasjoner innenfor dette feltet. Jeg deltar
sjelden direkte i søknadsbehandlinger, og er derfor heller
ikke helt kjent med hvilke begrunnelser som har vært utslagsgivende
i det konkrete tilfellet. Men jeg kjenner godt til den telefontjenesten
som både Kirkens SOS og andre, bl.a. Mental Helse Norge, står
for innenfor dette feltet, og kan bekrefte at vi ser positivt på det
arbeidet – uten at jeg dermed, som sagt, kan gå inn
på konkrete søknadsbehandlinger.

  Som jeg sa i mitt første innlegg,
legges det også fra departementets side stor vekt på å forebygge
den type tragiske tilfeller som vi her snakker om. Jeg synes ikke
noe behøver å være uprøvd i
den anledning. Generelt sett har departementet uttalt seg positivt
til den type virksomhet som det her refereres til. Jeg skal selvfølgelig
se på de konkrete søknader som har kommet om dette,
for å forvisse meg om hvordan de er behandlet, og hvilke
begrunnelser som er gitt for de konklusjoner som er trukket, eventuelt
også vurdere dem på nytt.





                

