  Da representanten Nesvik stilte spørsmål
om denne saken den 25. oktober i fjor, gav jeg uttrykk for det utilfredsstillende
i at behandlingen av søknaden til da hadde tatt så lang
tid. Jeg forklarte at forsinkelsen i stor grad skyldtes den måten
saksbehandlingen har vært organisert på, men at
dette senere er endret slik at forutsetningene for å kunne
overholde 90-dagersfristen nå er bedret.

Jeg gav samtidig uttrykk for at saken skulle
prioriteres slik at en eventuell konklusjon om å åpne
for såkalt pliktmessig refusjon kunne fremmes i revidert
nasjonalbudsjett 2001.

Meningen var at denne saken skulle avklares
i begynnelsen av desember i fjor. I slutten av november mottok imidlertid
Statens legemiddelverk nye opplysinger om Celebra som kunne endre
ved den helseøkonomiske vurderingen som var lagt til grunn.
Det ble derfor nødvendig å innhente ytterligere
opplysninger fra produsenten.

Det dreier seg om informasjon og påstander
som berører konkurransemessige forhold mellom ulike legemidler og
legemiddelprodusenter, og som utløser innsynsrett og rett
til kommentarer fra de berørte parter før endelig
vedtak fattes. Slike tilbakemeldinger ble mottatt i begynnelsen
av januar, og Statens legemiddelverk vil på dette grunnlag
fatte vedtak i nærmeste fremtid.

De aktuelle legemiddelfirmaer har vært
holdt løpende informert om saksbehandlingen, herunder om årsaken
til den forsinkelse som er oppstått. Forsinkelsen er beklagelig,
spesielt på bakgrunn av den lange tiden som er gått siden
søknad ble fremmet. Jeg har imidlertid grunn til å tro
at Statens legemiddelverk nå vil ferdigbehandle saken i
aller nærmeste fremtid. Dermed står konklusjonen
fra mitt svar i oktober fortsatt ved lag. Hvis man etter en helhetlig
vurdering kan tilrå pliktmessig refusjon, betyr dette at
saken vil bli forelagt Stortinget i revidert nasjonalbudsjett 2001.

  De forsinkelser som det her vises til, er
sterkt beklagelige, det har jeg tidligere gitt uttrykk for i Stortinget
og gjør det fortsatt. De har i hovedsak hatt sin årsak
i en organisering av saksbehandlingen som ikke har vært
hensiktsmessig. Den organiseringen er, som jeg har redegjort for,
nå omlagt, og jeg føler meg trygg på at
forutsetningen nå er til stede for at vi skal klare å håndtere
slike saker innenfor de frister og regler som er fastlagt for det.
Sånn sett håper jeg også å kunne
si at dette er et ledd i en opprydding i forhold til slik det har vært,
og at vi skal slippe å ha denne type saker til behandling
på denne måten i Stortinget.

 Jeg vil først understreke at det dreier
seg om et legemiddel som allerede er godkjent, og som norske pasienter
har tilgang til også i dag. Forholdet er at det må skje
etter forskrivning fra lege i hvert enkelt tilfelle og etter søknad
fra lege. Men det er ikke slik at disse legemidlene ikke er tilgjengelige
for norske pasienter. Vi snakker om en annen måte å gjøre
dem tilgjengelige på, en annen paragraf etter forskriftene
som vil gjøre dem lettere tilgjengelige. Jeg mener å kunne
hevde at vi nå har en organisering når det gjelder
denne saksbehandlingen som gjør at vi ikke skal ha slike
forsinkelser som i dette tilfellet.

Jeg må samtidig legge til at vi har
et opplegg for godkjenning av legemidler i Norge som tar sikte på å garantere
pasientene trygghet for at alle sider ved bruken av dem er grundig
vurdert før de gjøres tilgjengelige på den måten
det her er snakk om.





                

