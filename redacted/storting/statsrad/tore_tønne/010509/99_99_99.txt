  Det er riktig at det i fjor ble utført
365 eller 2 ½ pst. flere svangerskapsavbrudd enn året før,
og at økningen var sterkest i aldersgruppene under 25 år.
I hele perioden vi har denne statistikken
for, dvs. de siste 22 år, har det imidlertid vært
svingninger mellom de enkelte år. Helsemyndighetene følger
utviklingen nøye og vurderer hele tiden om det kan avdekkes
bestemte trender eller årsakssammenhenger.
Generelt sett bør man vel være forsiktig med å tillegge
enkeltobservasjoner for stor betydning i en slik sammenheng.

Handlingsplan for forebygging av uønsket
svangerskap og abort følges opp av Statens helsetilsyn
og Sosial- og helsedepartementet på samme måte
som under forrige regjering. Virkemidler som det legges særlig
vekt på i gjennomføringen av handlingsplanen,
er bl.a.

		tiltak som bidrar til å styrke
unges seksuelle trygghet

		god kunnskap om seksualitet
og prevensjon

		lokale, lett tilgjengelige helsetilbud til ungdom

		lett tilgjengelighet til prevensjon

Det pågår kontinuerlig en
rekke tiltak for å forebygge uønsket svangerskap
og abort som kan hjelpe til med å styrke gutters og jenters
evne til å sette grenser. Dette arbeidet foregår
i regi av skole, helsestasjon for
ungdom, skolehelsetjeneste, organisasjoner og lag, og jeg tillegger dette
arbeidet stor betydning.

Sentralt følger departementet
opp følgende tiltak: SUSS-telefonen er en rådgivningstelefon
for ungdom med formål å forebygge uønskede
svangerskap og svangerskapsavbrudd og Telefonen for seksuell
helse er et tilbud rettet mot voksne.

I samarbeid med Kirke-,
utdannings- og forskningsdepartementet og Sosial- og helsedepartementet
utvikler Læringssenteret veiledningsmateriell for lærere
til bruk i undervisningen om samliv, seksualitet
og prevensjon. Veiledningsmateriellet vil bli distribuert til samtlige
lærere i ungdomsskolen innen skolestart
i høst.

Prosjektet «Forsøk med samlivs-
og prevensjonsveiledning i kommuner 1997-2000» er inne
i avslutningsfasen. Forsøket går ut på å øke
tilgjengeligheten til, styrke informasjon og veiledning om og gi økt
tillit til p-piller som trygg prevensjon gjennom
forskrivningsrett til helsesøstre og
jordmødre og ved gratis utdeling. Resultatene
fra prosjektet vil bli offentliggjort i nærmeste fremtid.

Det er viktig å følge nøye
med når det gjelder utviklingen i abortraten blant unge,
for å kunne motvirke uheldige tendenser. Økt aborttall
blant de yngste i enkelte fylker skal tas alvorlig, og den spesielle
innsatsen som er i gang i forhold til tenåringer og unge
voksne i fylkene, skal videreføres.

  Jeg vil igjen gå tilbake til mitt svar
på hovedspørsmålet og si at oppfølgingen
av den handlingsplanen som det var spørsmål om,
skjer etter de samme retningslinjer og med den samme innsats som
tilfellet var under den forrige regjering.

Jeg er helt enig i at når man får
enkeltobservasjoner som i dette tilfellet, så er det all
grunn til å ta det som et varsku og følge utviklingen
svært nøye for å se om dette kan være
uttrykk for en trend som ikke er ønskelig. Det jeg mente å si,
er at man kanskje skal være forsiktig med å trekke
konklusjoner om trender eller årsakssammenhenger på basis
av enkeltobservasjoner.

Jeg vil også si at det har gått
relativt kort tid fra den pillen som det her er snakk om – nødprevensjonspillen – ble
godkjent for reseptfritt salg, til man har de observasjoner som
det er vist til her. Jeg mener at det er for kort tid
til at man kan trekke noen klare konklusjoner om årsakssammenhenger.
Men for øvrig vil jeg også si at de etiske sider
ved dette arbeidet tillegges stor vekt.

  Jeg føler så absolutt et
ansvar for å sørge for at det gis god veiledning
på disse områdene. Det kan jeg bekrefte, uten
at jeg dermed kan gå noe nærmere inn på budsjettmessige
konsekvenser av det. Men det er et helt klart ansvar å sørge
for at det gis god veiledning både når det gjelder
forebygging av uønsket svangerskap, og omkring abort i
alminnelighet.

Når det gjelder det første
spørsmålet, hvilken kunnskap eller hvilke konklusjoner
man kan trekke ut av det forskningsarbeid som representanten her
viser til, må jeg bare medgi at jeg i øyeblikket
ikke har oversikt over det som gir meg grunnlag til å gi
noe fullgodt svar. Så det må jeg få lov
til å komme tilbake til.





                

  De foreløpige rapporter fra tilsynet
med skolehelsetjenesten som ble gjengitt i Aftenposten 26. februar
i år, ble tatt opp i spørretimen 7. mars av representanten
John Alvheim. Jeg kommenterte den gang de forhold som var avdekket
gjennom dette tilsynet.

Den endelige rapporten fra Statens helsetilsyn
er ennå ikke ferdigstilt og oversendt departementet. Den
skal etter planen foreligge i nærmeste framtid. I en foreløpig rapport
fra Statens helsetilsyn, fra fylkeslegenes felles tilsyn med skolehelsetjenesten
i 60 kommuner, sies det bl.a.:

«Tilsynet
viser at de fleste kommunene gir tilbud om skolehelsetjeneste. Kommunene
prioriterer skoleelevene i barne- og ungdomsskolene. Manglene
er størst i videregående
skoler der tilbudet er fraværende (10 kommuner), eller
svært mangelfullt. Et fåtall av kommunene har
etablert et internkontrollsystem for å sikre at myndighetskrav
og faglige standarder følges. Dette medfører at
kommunene har for dårlig ressursstyring og kontroll på tjenesten.
Tilsynet viser at tilbud om medisinske
undersøkelser, individuell helseveiledning og oppfølging
av elever med spesielle behov er mangelfullt. Dette gjelder særlig
for videregående
skoler. Kommunene oppgir at årsaken er ressursmangel.»

Jeg siterer videre:

«Det
framkommer også i en del kommuner at egen evaluering
og rapportering ikke fører til endringer på tross
av at man er klar over regelverksbruddene. De mangler som er avdekket
ved tilsynet, vil bli fulgt opp av fylkeslegene.»

	Skolehelsetjenesten reguleres av lov om helsetjenester i
kommunene og av forskrift om helsetjenester i skoler. Skolehelsetjenesten
er et kommunalt ansvar og finansieres gjennom rammebevilgningene
til kommunene.

Helsefremmende og forebyggende arbeid overfor barn
og ungdom er et satsingsområde for Regjeringen. De viktigste
nasjonale satsinger som har betydning for helsestasjons- og skolehelsetjenesten,
er følgende:

1.		Opptrappingsplan for psykisk helse
1999-2006 er ment å være sentral i utviklingen
av helsestasjons- og skolehelsetjenesten, og da spesielt
når det gjelder tilbud til ungdom. For å øke
innsatsen innen det psykososiale arbeidsområdet
ved helsestasjons- og skolehelsetjenesten har staten øremerket
midler til disse tjenestene i planperioden med 800 årsverk.

2.		I Nasjonal kreftplan 1998-2003 er
det gjort framlegg om 100 mill. kr til styrking
av kommunenes lokale engasjement på forebyggingsområdet
kost, mosjon og røykfrihet, planperioden sett under ett.
Deler av midlene er fordelt mellom Statens tobakksskaderåd og
Statens råd for ernæring og fysisk aktivitet.
Arbeidet overfor barn og unge innen satsingsområdet
kost, mosjon og røykfrihet blir fulgt opp av forebyggingsrådgiverne
ved fylkeslegekontorene. I kommunene er helsestasjons- og skolehelsetjenesten
viktige aktører på dette feltet.

3.		I Handlingsplan for forebygging av uønsket
svangerskap og abort 1999-2003 vil det årlig bli stilt
til disposisjon ca. 10 mill. kr som bl.a. skal
gå til kommunale prosjekt gjennom styrking av tilbudene
ved helsestasjon for ungdom, prevensjonsveiledning og tverrfaglig
og tverrsektorielt samarbeid med skolehelsetjenesten.

4.		«Veileder i helsestasjons- og skolehelsetjenesten», som
ble sendt ut til alle kommuner i 1998, har som formål å øke
den helsefremmende og primærforebyggende innsatsen på en
måte som har positiv effekt på helsen til barn
og ungdom. Det overordnede målet med aktivitetene er å støtte
kommunene i den ønskede omleggingen og det kontinuerlige
kvalitetsforbedringsarbeidet i helsestasjons- og skolehelsetjenesten.

5.		Når det gjelder opplæring, formidling
og forskning, har Statens institutt for folkehelse kompetanse på disse
viktige områdene for helsestasjons- og skolehelsetjenesten.
Videre utvikler Statens institutt for folkehelse metoder for kunnskapshåndtering
og formidler forskningsbasert informasjon og kunnskap til aktuelle
brukere i kommunene.

Det tas sikte på å bygge
opp kompetansemiljø, styrke tverrfaglig etter- og videreutdanningstilbud
i helsefremmende og forebyggende arbeid, og fokusere på barn
og unge og helsestasjons- og skolehelsetjenesten i bl.a. «Program
for forskning i forebyggende helsearbeid» ved
Norges forskningsråd.

Til slutt vil jeg si at rapporten fra Statens
helsetilsyn vil inneholde konkrete forslag til oppfølging
av tilsynet med skolehelsetjenesten. Ytterligere tiltak overfor
kommunene vil bli vurdert i lys av denne endelige rapporten og de
forslag som den inneholder, så snart den foreligger.

  For det første vil jeg
si at den rapporten som vi her snakker om, og som det er pekt på at
man nå har arbeidet med i et halvt års tid, er
resultat av det særskilte tilsyn med skolehelsetjenesten
som man iverksatte i 2000, og som ble gjennomført i løpet
av 2000. Vi har altså fått de foreløpige
rapporter, og Helsetilsynet bruker, naturlig nok, noe tid, ikke
bare på å sammenstille og konkludere i disse rapportene,
men også på å utvikle forslag til tiltak
som skal gjennomføres for å rette på de
feil og svakheter som er avdekket gjennom tilsynet. Den rapporten
ventes å foreligge i nær framtid. Jeg syns det
er en rimelig tid som er brukt på dette, og det vil også være
mitt ansvar å videreføre de forslag som kommer
fra Helsetilsynet om gjennomføring av tiltak.

Det er riktig at de planene som jeg her refererte
til, er planer som er utviklet under den forrige regjering. Jeg har
ikke noe problem med å si at det er gode planer,
og at det er et viktig ansvar ikke bare å utvikle planene,
men å sørge for at de også blir gjennomført.
Jeg anser det som faktisk viktigere enn nå å utvikle
enda nye planer bare for at de skulle være fra en annen
regjering enn den som egentlig fremla dem.

  Når det gjelder det helt spesielle
spørsmålet om å overlate til skoleeieren
dette ansvaret, er svaret at det også er av de ting som
det selvfølgelig vil være anledning til å vurdere
i forbindelse med fremleggelsen av den rapporten som vi nå avventer.

Når det gjelder den politiske oppmerksomhet,
skal jeg selvfølgelig ta til etterretning at det er et
behov for det. Jeg vil foretrekke å knytte den oppmerksomheten
først og fremst til forslag om konkrete forbedringstiltak,
fremfor i og for seg bare å understreke betydningen av
at det ansvar som her er tillagt kommunene, blir fulgt opp, men begge
deler er fullt mulig. Jeg legger først og fremst nå vekt
på å utvikle de konkrete oppfølgingstiltak
etter det tilsyn som er gjennomført. Jeg regner med å få god
anledning til å komme tilbake til Stortinget med redegjørelse
for det i forbindelse med de fremlegg som vil følge i budsjettsammenheng
eller på annen måte til høsten.

