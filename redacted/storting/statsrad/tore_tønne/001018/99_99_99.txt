  Overbelegg og korridorpasienter ved Sentralsjukehuset
i Møre og Romsdal har forekommet over lengre tid. Dette
fremkom bl.a. i Helsetilsynets kartlegginger ved norske somatiske
sykehus i 1998 og 1999. Som ett av de få sykehus i landet
hadde medisinsk avdeling ved Sentralsjukehuset i Møre og Romsdal
en økning i antall korridorpasienter fra 1998 til 1999,
og sykehuset oppgav den gang at korridorpasienter forekom regelmessig
ved medisinsk avdeling.

På bakgrunn av Helsetilsynets rapport
i desember 1999 bad Sosial- og helsedepartementet alle landets fylkeskommuner
i brev av 21. januar 2000 om å arbeide aktivt overfor det
enkelte sykehus for bedre å kunne takle utfordringen med
korridorpasienter og overbelegg.

Brannvesenet er i sin fulle rett til å gi
bøter dersom forholdene ikke endres etter at det er påpekt
uakseptable rømmingsmuligheter, f.eks. som følge
av korridorpasienter. 

Det er sykehuseier som har ansvaret for å rette
på forholdene. Fylkeskommunen må derfor ordne
opp i den situasjonen som er påpekt av det lokale brannvesen,
og sørge for at virksomheten er forsvarlig og i samsvar
med lover og forskrifter. Dersom dette ikke skjer, kan det også være
aktuelt at fylkeslegen og Statens helsetilsyn vurderer situasjonen
ved sykehuset.

Den økonomiske situasjon for Møre
og Romsdal fylkeskommune skiller seg ikke ut fra landet for øvrig.
Fylkeskommunen har forholdsvis lav gjeld som andel av driftsinntektene.
Netto driftsresultat i 1999 pr. innbygger var også om lag
på landsgjennomsnittet. Det er liten grunn til å gripe
særskilt inn mot denne fylkeskommunen, men jeg vil minne
om departementets brev av 4. januar i år og fremholde overfor
fylkeskommunen at den har et ansvar for at ikke rømmingsveier
blokkeres og hindrer fremkommelighet i tilfelle brann. 

  Jeg kan her love representanten Nesvik at
jeg vil ta saken opp og minne fylkeskommunen om det ansvar som påligger
den, og som er påpekt i det omtalte brevet.





                

  I artikkelen i Verdens Gang som representanten
Håbrekke viser til, er det referert til fagmiljøer
som mener fostre kan føle smerte og ubehag allerede fra
17. svangerskapsuke, og som ikke utelukker at det samme kan gjelde
for fostre ned til 13 uker.

Det er av forståelige grunner vanskelig å gi
seg inn i en svært konkret drøfting av de vanskelige
spørsmål som her reises, men la meg i hvert fall
først peke på at de aller fleste abortinngrep
i Norge foretas i svangerskapets 8.– 10. uke. På dette
tidspunktet er nervesystemet sparsomt utviklet. Et abortinngrep
vil imidlertid medføre smerte for kvinnen. Det er derfor
vanlig å benytte en kortvarig narkose i forbindelse med
inngrepet. Det benyttes velprøvde og trygge prosedyrer,
med injeksjon av sovemiddel og smertestillende middel, eventuelt
supplert med lystgass eller andre narkosegasser. Dette er forbundet med
minimale komplikasjoner. Alle de medikamenter som anvendes, både
sovemiddel, smertestillende middel og lystgass, påvirker
også fosteret. Konsentrasjonen av disse midlene hos fosteret
vil være mellom 50 og 100 pst. av konsentrasjonen
hos kvinnen. Det er derfor grunnlag for å si at også fosteret
mottar bedøvelse.

Norsk praksis på dette området
er i tråd med internasjonal praksis. Jeg har tillit til
at det norske fagmiljøet både innen anestesi og
gynekologi følger med i den internasjonale utviklingen
og benytter de anerkjente metoder med minst mulig bivirkninger.
Jeg kan ikke se at det er behov for en egen norsk utredning på dette
området med sikte på å endre anestesipraksis
ved abortinngrep. Men dersom forskning skulle vise at fostre kan
føle smerte på de stadier og under de forhold
som her er beskrevet, vil jeg be Statens helsetilsyn om å se
nærmere på behovet for direkte bedøvelse.

  Jeg kan vanskelig behandle en enkeltsak fra
Stortingets talerstol, og jeg går ut fra at det heller
ikke har vært representanten Hedstrøms mening. Jeg
forutsetter at vedkommendes tannlege har undersøkt de muligheter
som eventuelt finnes for støtte til tannbehandlingen i
det foreliggende tilfellet. 

Saken illustrerer imidlertid at vi har mangelfulle
støtteordninger når det gjelder hjemmeboende med
stort behov for pleie og omsorg. Etter dagens regelverk er offentlig
tannlegehjelp i tilfeller som her er nevnt, begrenset til pasienter
som enten oppholder seg på institusjon eller får
hjemmesykepleie minst én gang pr. uke. I forbindelse med
Stortingets behandling av eldremeldingen anmodet Stortinget om at
det ble innført tidsavgrensede stimuleringsordninger som
gjør det mulig for fylkeskommunene å gi fri tannbehandling
til alle pasienter som er avhengige av kommunale hjelpetjenester.

Sosial- og helsedepartementet har i samråd
med Statens helsetilsyn foretatt en utredning av hvilke pasientkategorier
det kan dreie seg om, og hvor mange som får kommunale hjemmetjenester.
I løpet av vinteren 2000 hadde departementet et forslag
på høring, og i statsbudsjettet for 2001 har jeg
foreslått en forsøksordning i to-tre fylker, som
er planlagt å starte i 2001. Det er anslått at kostnadene
på årsbasis vil bli om lag 7 mill. kr
for dette. Jeg anser det som viktig at dette tjenestetilbudet gis
som en oppsøkende virksomhet i regi av fylkeskommunen.

Jeg legger opp til at i de tilfeller hvor det
er behov for tannlegehjelp, kan denne dekkes enten av fylkeskommunalt
ansatte tannleger eller ved kjøp av tjenester fra privatpraktiserende
tannleger. 

  Jeg er for det første enig i at det
virker urimelig at noen som oppfyller kriteriene for f.eks. hjemmesykepleie,
men som ikke benytter seg av det og blir tatt i pleie av andre,
skal falle utenom en ordning som den som her er nevnt. Urimelige
ordninger er det en oppgave for oss å få gjort
rimelige, og det er for så vidt også siktemålet
med den forsøksordning som jeg nå nevnte.

Jeg er også enig i at først
og fremst vedkommendes tannlege, men også andre i helsetjenesten
bør informere godt om de muligheter som finnes, og jeg
understreker at det også er mulig for fylkeskommunen, om
den ønsker det, å yte en bistand som kan gjøre
dette mer rimelig.

For øvrig, når det gjelder
det andre spørsmålet, tror jeg at jeg hopper over
det – bortsett fra at jeg tar med takk imot de råd
som vi kan få når det gjelder å vinne neste
valg.





                

  Det spørsmålet representanten Hedstrøm
her tar opp, angår fylkeskommunenes eventuelle forpliktelser
til å organisere tannlegevakt utenom ordinær åpningstid
i offentlig og privat tannhelsetjeneste.

Lov om tannhelsetjenesten og dens forarbeider
behandler ikke dette spørsmålet særskilt.
Fylkeskommunene er etter loven pålagt å «sørge
for at tannhelsetjenester … i rimelig grad er tilgjengelige» for
hele befolkningen. Tannhelsetjenesteloven pålegger ikke
fylkeskommunene å organisere en tannlegevaktordning, slik
som lov om kommunehelsetjenesten pålegger kommunen å organisere
legevakt. Fylkeskommunene kan selv avgjøre hvordan ansvaret
for å sørge for at rimelig tilgjengelighet til
nødvendig øyeblikkelig hjelp skal følges
opp i praksis.

Etter lov om tannleger av 13. juni 1980 … 

(Brannalarmen går.)

Mitt korte svar på representanten Alvheims spørsmål er ja. Jeg føler heller ikke behov for å forlenge svaret, bortsett fra å tilføye at jeg selvsagt kunne ha ønsket at legemarkedet hadde vært i balanse på innføringstidspunktet. Utviklingen i legemarkedet er imidlertid positiv. Om få år vil vi få en årlig tilgang på mellom 700 og 800 leger i Norge. 




Det er nå viktig å styrke primærhelsetjenesten, bl.a. ved å øke tilgangen på allmennleger. Det er overveiende faglig enighet om at fastlegeordningen er hensiktsmessig og viktig for helsetjenesten generelt. En god avtale for fastlegeordningen vil legge til rette for økt rekruttering til allmennmedisin og til primærhelsetjenesten. Derfor tror jeg innføring av fastlegeordningen etter vedtatt tidsplan ikke bare er forsvarlig, men en forutsetning for den nødvendige styrking av primærhelsetjenesten. 




Jeg vil ikke si meg enig i en påstand om at fastlegeordningen, som har vært forsøkt, har ført til en flukt av allmennleger fra primærhelsetjenesten, dvs. fra kommunene. Det som er riktig i det som er sagt her, er at det er for få leger i dag i forhold til det ordningen totalt sett forutsetter. Det er ennå for tidlig å si noe om hvor mange leger som ikke vil slutte seg til ordningen. 




(Brannalarmen går igjen.) 




President, jeg vet ikke om jeg skal vente med resten av svaret …




