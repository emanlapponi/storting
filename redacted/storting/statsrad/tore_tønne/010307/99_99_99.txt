 Skolehelsetjenesten reguleres av lov om helsetjenester
i kommunene og av forskrift om helsetjenester i skoler. Skolehelsetjenesten
er et kommunalt ansvar og finansieres gjennom rammebevilgningene til
kommunene.

Departementet bad Statens helsetilsyn om å gjennomføre
tilsyn med skolehelsetjenesten i 2000. På denne bakgrunn
har fylkeslegene gjennomført et felles tilsyn med skolehelsetjenesten
i et utvalg på 60 av landets kommuner. I dette
utvalget er det avdekket at selv om de aller fleste har tilbud om
skolehelsetjeneste, er det også en stor andel av kommunene
som ikke har en skolehelsetjeneste som er fullverdig i forhold til
kravene i lov og forskrift. Antallet kommuner i utvalget hvor det
er avdekket forskjellige typer av brudd på forskriftene, utgjør
63 pst.

Helsetilsynet opplyser at den endelige rapporten
om tilsynet vil være ferdig i løpet av kort tid,
og at den vil inneholde konkrete forslag til oppfølging
og utvikling av skolehelsetjenesten. Jeg finner det naturlig å avvente denne
rapporten før jeg gir nærmere uttrykk for hvilke konkrete
oppfølgingstiltak som kan være aktuelle.

Jeg kan imidlertid generelt forsikre om at
helsefremmende og forebyggende arbeid overfor barn og unge er et
satsingsområde for Regjeringen. I den forbindelse vil jeg
nevne at det i tillegg til rammebevilgningen til kommunene også gis øremerkede
midler som kommer skolehelsetjenesten til gode.

I Opptrappingsplan for psykisk helse 1999-2006
er det øremerket midler til skolehelsetjenesten. For å øke innsatsen
innen psykososialt arbeid for barn og unge har Stortinget sluttet
seg til målsettingen om at helsestasjons- og skolehelsetjenesten
skal styrkes med 800 årsverk i planperioden.

I St.prp. nr. 1 for 2000-2001 oppsummeres erfaringene
med gjennomføringen av opptrappingsplanen hittil. Det påpekes
der at det er ønskelig med en sterkere fokusering på innsatsen
for barn og unge, hvor utbygging av helsestasjons- og skolehelsetjeneste,
kultur- og fritidstiltak vil stå sentralt.

Ved behandlingen av statsbudsjettet for 2001
sluttet Stortinget seg til at det skal foreligge en politisk vedtatt plan
for det psykososiale helsearbeidet i kommunene. Planen skal også omhandle
barn og unge. Kommunene skal her ha vurdert og omtalt målet
om at 20 pst. av tilskuddene skal gå til barn
og unge. Mange kommuner har oppdatert sin plan, enten som separat
plan eller som en del av de ordinære planene, men en del
kommuner har ufullstendige planer.

Det må fremgå av tilbakemeldingen
fra kommunene at planlagt aktivitet for 2001 sammenliknet med aktiviteten
for 2000 utgjør en reell økning av aktiviteten
svarende til økningen i tilskuddene.

  Det er for det første viktig at det
ikke minst er innenfor de psykososiale områder og innenfor
området spiseforstyrrelser – og de har gjerne sammenheng
med hverandre – at utfordringene i skolehelsetjenesten
er størst. Det er også derfor vi nå legger stadig
større vekt på tiltak innenfor de områdene.
Da vil jeg også nevne tiltak på ernæringsområdet,
som frukt og grønnsaker i skolen og bedre kosthold, mosjon
og røykfrihet. 

Jeg kan da si at også når
det gjelder mulighetene til å gi pålegg til de
kommuner som ikke følger opp i henhold til lov og forskrift,
så er det noe som vil bli vurdert i lys av de konklusjoner
som trekkes i Helsetilsynets rapport.

  Det siste spørsmålet som
representanten Alvheim nå tar opp, er også i denne
sammenheng selvfølgelig et viktig spørsmål.
Jeg skal også vurdere det, men må selvfølgelig
vurdere det i lys av de samlede personellbehov som vi arbeider med
innenfor helsesektoren. Men jeg kan forsikre om at det sikkert også vil
bli vurdert i forhold til de problemstillinger som knytter seg til
skolehelsetjenesten. 





                

