 For å bedre rekrutteringen av leger
til primærhelsetjenesten kreves en rekke tiltak, der innføringen
av fastlegeordningen vil være det viktigste. Andre tiltak
er å sikre god undervisning av medisinstudentene med vekt
på allmenn- og samfunnsmedisin. Dessuten er det viktig å legge
til rette for at flere allmennleger kan engasjere seg i forskning
og fagutvikling.

Helseundersøkelsen i Nord-Trøndelag,
HUNT, er en av de største helseundersøkelsene
som noen gang er gjennomført. I 1984-86 ble alle innbyggerne
i fylket over 20 år invitert til å delta i undersøkelsen,
og i 1995-97 alle over 13 år. Den nordtrønderske
befolkningen har bidratt med imponerende høy frammøteprosent.
I tillegg til at de fikk en helsesjekk, ble det samlet omfattende
helsedata, noe som i dag utgjør en enestående
forskningskilde.

Helseundersøkelsen i Nord-Trøndelag
har vært et samarbeid der Statens institutt for folkehelse,
Statens helseundersøkelser, Nord-Trøndelag fylkeskommune
og Norges teknisk-naturvitenskapelige universitet, NTNU, har vært
de viktigste medspillerne. I Verdal er det vokst fram et samfunnsmedisinsk
forskningssenter tilknyttet Statens institutt for folkehelse som
i dag teller 15-20 personer, og som administrerer og gjennomfører
studier på bakgrunn av data fra HUNT.

For bl.a. å styrke samfunnsmedisinens
plass og for å sikre seg tilstrekkelig kvalifiserte lærere
har Det medisinske fakultet ved NTNU i sin strategiplan definert HUNT
som et sentralt framtidig satsingsområde. Ved å utnytte
mulighetene i HUNT vil forskningsmiljøet ved NTNU kunne
styrkes, og dermed undervisningen, kvalifiseringen og rekrutteringen
av leger i regionen. Forskningssenteret i Verdal har allerede
gjort det lokale arbeidsmarkedet for leger mer attraktivt, og NTNU ønsker HUNT
som en hjørnestein i satsingen på å bygge
opp et attraktivt medisinsk miljø i Midt-Norge.

For å bistå de lokale bestrebelsene
foreslår Regjeringen i statsbudsjettet for 2001 to tiltak.
For det første har grunnfinansieringen for å videreføre
HUNT og forskningssenteret i Verdal vært for
svak, og den styrkes derfor med 2,4 mill. kr.
For det andre blir forskningssenteret i Verdal fra neste år
organisatorisk tilknyttet Det medisinske fakultet, NTNU. Det legges
samtidig opp til en organisasjon for ivaretakelse og utnyttelse
av HUNT som inkluderer Nord-Trøndelag fylkeskommune. På denne måten
anser jeg at vi fra sentralt hold nå legger forholdene
meget godt til rette for lokal forskning og fagutvikling, og gjennom
dette også lokal utdanning og rekruttering av leger til
distriktet.

  Jeg vil for det første si at slik det
nå ser ut med gjennomføringen av fastlegeordningen, er
jeg ganske sikker på at den vil gi den ønskede
effekt i retning av stabilitet i primærlegetjenesten rundt
omkring i kommunene og dermed også bedre grunnlaget for
rekruttering av unge leger til denne viktige del av vårt
helsevesen. Men det er klart at dersom det skulle vise seg at det
fortsetter å være svakheter ved rekrutteringen
til tjenesten, vil vi også måtte vurdere andre
virkemidler, men jeg legger nå hovedvekten på at
vi med full kraft gjennomfører fastlegeordningen som forutsatt
og får de forventede positive virkninger av det.





                

