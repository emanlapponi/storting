 Rovviltmeldingen, St.meld. nr. 35 for 1996-97,
og Stortingets behandling av denne ved Innst. S. nr. 301 for 1996-97,
trekker opp en dobbel målsetting om levedyktige bestander
av rovvilt og et aktivt jordbruk med utnytting av beiteressursene
i utmark med sau og rein.

Stortinget sluttet seg til rovviltmeldingen,
som legger opp til et bestandsmål på minst åtte-ti
familiegrupper av ulv i Sør-Skandinavia, derav noen i Norge.
Flertallet mente også at det innenfor kjerneområdene
for bjørn og jerv vil være nødvendig
med driftsomlegginger for de mest utsatte besetningene for å redusere
kontaktflatene mellom rovdyr og bufe. I samband med budsjettbehandlingen
for 1999 uttalte flertallet i energi- og miljøkomiteen
at en ikke ønsket å ta opp rovviltpolitikken til
ny behandling nå.

Landbruksdepartementet og Miljøverndepartementet er
nå i ferd med å evaluere virkningen av rovviltforvaltningen
og forebyggende tiltak fram til i dag. Det pågår videre
registrering av ulvebestanden som grunnlag for forvaltningen. I
denne sammenheng vil Direktoratet for naturforvaltnings forslag
bli nærmere vurdert.

Det har skjedd en generell økning
av tap på grunn av rovvilt også i beitesesongen
1998. Tapene for mange områder og enkeltbruk er for høye
i forhold til forsvarlig husdyrdrift.

Den raske økningen i antall og utbredelse
av ulv på norsk side viser at det så raskt som
mulig må fastlegges i hvilke områder en ønsker å gi
ulven sterkt vern. Erfaring fra Koppangkjølen sist sommer
har vist at beiting i utmarksområder hvor det er en fast
stamme av ulv, vil kreve uforholdsmessig høye kostnader
til forebyggende tiltak.

Da beiting i områder hvor en velger å gi
ulven strengt vern, vil være dyrevernsmessig og jordbruksfaglig
uforsvarlig, må en i disse områdene stimulere
til endring av driftsopplegget for sau, eller omlegging til andre
produksjoner. Inntil målsettingen om minst åtte-ti
familiegrupper er realistisk å nå, må også landbruket
akseptere et strengt vern av ulv. Det er imidlertid ikke aktuelt å legge opp
til en fri etablering. En fast etablering må imidlertid skje
i områder med lavt skadepotensial for bufe, og uttak må foretas
der det er bred enighet om at det ikke er akseptabelt å ha
ulv på grunn av saue- og tamreindrift.

  Jeg er noe overrasket over tilleggsspørsmålet
og kommentaren. En regjering som har ansvaret for å følge
opp Stortingets vedtak, også når det gjelder rovviltmeldingen,
må foreta avveininger både i forhold til landbruket
og i forhold til de målsettinger som er når det
gjelder etablering av et visst antall ulv i Norge. Landbruksministeren
følger opp – bare for å gjøre det
helt klart – de prinsipper og også det som er
sagt i rovviltmeldingen i forhold til landbruket. Men en skal være
klar over at her har Stortinget brukt uttrykket både – og,
og erfaringene så langt viser at dette er et særdeles vanskelig
område for det. Erfaringene så langt betyr også at
i den evalueringen vi nå har i departementene, og naturligvis
også i forhold til Regjeringen, må vi se på på hvilken
måte dette lykkes i forhold til den forvaltning som Stortinget
har lagt opp til gjennom sine vedtak. 

