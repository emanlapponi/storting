  Som kjent følger det av odelsloven § 27
og konsesjonsloven § 6 at den som erverver
en landbrukseiendom, har personlig boplikt på eiendommen
i fem år.

Jeg er ikke enig med dem som måtte
mene at den personlige boplikten ikke har noen positiv innvirkning
på bosettingen i distriktene.

Den lovbestemte personlige boplikten på landbrukseiendommer
er begrunnet ut fra flere hensyn. I henhold til lovens forarbeider
er boplikt etter odelsloven forankret i grunntanken i odelsinstituttet,
som er å verne om bøndenes eiendomsrett til den
jorda de dyrker og driver, og som både hjem og yrke er
knyttet opp til. Boplikten etter konsesjonsloven er begrunnet ut
fra en vurdering av at lokalt eierskap til naturressursene fører
til bedre utnytting av eiendommens ressurser til beste for lokalsamfunnet.
Disse hensyn kan ikke ivaretas dersom boplikten kan oppfylles av
leietakere og andre som ikke selv eier eiendommen. Det at eieren
selv bor på eiendommen, mener jeg er av avgjørende
betydning. Jeg mener derfor det er viktig å opprettholde
den personlige boplikten på landbrukseiendommer som et
virkemiddel for å sikre og styrke bosettingen i distriktene.

Til orientering kan jeg opplyse om at det i
den landbruksmeldingen som kommer til Stortinget, vil bli vurdert å heve
arealgrensen for eiendommer som omfattes av den personlige boplikten. 

  En sammenlikning mellom landbrukseiendom og
vanlig bebodd boligeiendom synes jeg er uriktig. For det første
er boplikten begrenset til fem år også for landbrukseiendommer,
og deretter kan en gjøre hva en vil – for å uttrykke
meg på den måten – om en da vil fortsette å bo
der eller ikke. Dette er da en vurdering som den enkelte må gjøre
i forbindelse med erverv, hvor det er viktig at en tenker igjennom
om en ønsker å bosette seg på denne eiendommen. 

Når det gjelder sammenlikningen med
Sverige, synes jeg at en skal tenke seg om en gang til, når
en ser på hvilken stand og hvilken forfatning disse eiendommene
på andre siden av svenskegrensen er i. Når en
ser på investeringslysten for å holde ved like
disse små brukene i Bygde-Norge, og på vedlikeholdet
av dem i forhold til det en finner på den andre siden av
grensen der en ikke har boplikt, synes jeg det taler sitt tydelige
språk. 

Fra mitt ståsted vil jeg si at jeg,
som representanten Bredvold uttrykte, er uenig med Fremskrittspartiet
og har en annen tilnærming. 

  Jeg skulle ha ønsket at regnestykkene
var så enkle som de ble framstilt nå i forhold til
hva forvaltning koster, og hva en eventuelt kan måle. Forvaltning
har også en oppdragende virkning, for det kan være
at folk ville ha handlet på en helt annen måte hvis
vi ikke hadde hatt de bestemmelsene vi har i dag. 

Når det gjelder vanlige boligeiendommer,
kan jeg vise til at det faktisk er 70 kommuner her i landet som
har innført egen forskrift for at en også kan
hevde boplikt på disse i utsatte områder der det
er fare for at de kan bli omdisponert til f. eks. ferieformål.
Blant annet finner vi dette flere plasser på Sørlandet,
men også i andre områder av Norge. Bosetting er
viktig i henhold til det som har med distriktspolitikk og Bygde-Norges
framtid å gjøre. 





                

