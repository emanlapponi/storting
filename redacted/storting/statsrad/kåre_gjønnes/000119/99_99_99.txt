  Fjernsynsprogrammet «Brennpunkt» tok
11. januar opp ulovlig import av kjøtt. Det er tatt
ut tiltale mot fire personer ved nedskjæringsvirksomheter
i Vestfold og Buskerud vedrørende smugling og ulovlig omsetning
av kjøtt. I fjernsynsprogrammet ble det lagt fram påstander
som knytter Prior til kjøttsmuglersaken. 

Som representanten Eng sier, er nå denne
saken under etterforskning av Økokrim. Man må derfor avvente
resultatet av den pågående etterforskningen for å få klarlagt
de faktiske forhold. 

Jeg vil understreke at det er avgjørende
at forbrukerne har tillit til norsk matproduksjon. Etter det departementet kjenner
til, er ett tiltak i denne sammenheng at Prior nå har lagt
om sin praksis, slik at all behandling av råvaren nå skal
skje i Priors anlegg og ikke lenger hos underleverandører. 

Det er en klar forutsetning fra myndighetenes
side at maten som frambys i Norge, skal være helsemessig
trygg og frambys på redelig vis. Dersom det her kan påvises
at offentlige bestemmelser og kontroll ikke har vært bra nok,
vil dette bli fulgt opp av departementet og kontrollorganene. Næringsmiddelregelverket
og Næringsmiddeltilsynet er det viktigste verktøy
vi har til rådighet for å oppnå dette. 

Den pågående saken mot en
gruppe nedskjæringsvirksomheters smugling av kjøtt
ble oppdaget av det kommunale næringsmiddeltilsynet. Statens
næringsmiddeltilsyn prioriterer oppgaven med å støtte
Tollvesenet i arbeidet med å bekjempe smuglingen av kjøtt
og distribusjon av slikt kjøtt. Bruk og forvaltning av
etiketter, merket emballasje og stempler i næringsmiddelvirksomhetene
vil bli gitt økt oppmerksomhet. Det vil i tillegg bli vektlagt å utvikle
et tettere samarbeid med andre aktuelle tilsynsmyndigheter. Dette
er tiltak som allerede er fulgt opp, slik jeg redegjorde for i mitt
svar på representanten Skogholts spørsmål
i spørretimen den 20. oktober 1999. 

Landbruksdepartementet legger stor vekt på at
både forbrukerne og produsentene kan ha tillit til merkevareordningen
Godt Norsk. Det må ikke være tvil om at forbrukere
som kjøper fjørfekjøtt i emballasje merket
med Godt Norsk, får norsk kvalitetsvare. 

Primært er ansvaret for kontroll lagt
til merkevarebrukerne gjennom internkontrollsystemer.
Stiftelsen Godt Norsk, som administrerer ordningen, foretar oppfølgingsbesøk
hvor de kontrollerer om bedriften oppfyller kravene til Godt Norsk-merking.
I tillegg kommer kontroll ved bedriftene foretatt av Næringsmiddeltilsynet. Stiftelsen
Godt Norsk vil i lys av denne saken gjennomgå sine retningslinjer
og rutiner i forhold til merkebrukerne. 

Til slutt vil jeg nevne at den store oppmerksomheten rundt
denne saken viser at forbrukerne er opptatt av at de har tilgang
på trygg mat. Fra myndighetenes side vil en som nevnt gjennomgå kontrollrutinene
for å sikre at dette også er tilfellet. 

  Dessverre er det slik at ulovlige handlinger
som regel er økonomisk motivert. Det har det naturligvis
også vært i dette tilfellet. Jeg vil gå så langt som
til å si at dette er en av de største «skandalene» på dette
området som har skjedd i Norge, i forhold til det som har
med matvaresmugling og bedrageri omkring det å gjøre.
Derfor er det også fra myndighetenes side lagt så stort alvor
i både hva resultatet av dette blir, og på hvilken
måte vi skal følge opp dette videre for eventuelt å bidra
til at vi ikke skal oppleve dette på nytt. Vi må bare
være klar over at slike handlinger, bedrageri, naturligvis
er ulovlig i forhold til norsk lov, og at det ikke også vil
kunne komme til å skje i framtiden, tror jeg ingen kan
garantere. Vi må ha et regelverk som skal håndtere
dette på en bedre måte. Prisforskjeller er naturligvis
ett av momentene, og det er det også tatt høyde
for i den landbruksmeldingen som er lagt fram til behandling i Stortinget.

  Jeg synes det er fullt forståelig
at det innad i næringen er frustrasjon omkring den debatten
som nå pågår i forhold til Prior som
bedrift. Men det er pr. i dag ikke avdekket forhold som kan underbygge
at Prior har foretatt ulovlige handlinger. Dette må vi
avvente. Det kan være at en eventuelt undersøker
i forhold til personer og i forhold til bedrift, og alt dette vil være
av de vurderinger som også offentlige myndigheter må forholde
seg til. 

Vi vil ikke vente med – hvis dette
avdekkes – å bruke de virkemidler vi har tilgang
på. En skal være klar over at det som nå er
avdekket og har kommet så langt som til tiltale, gjelder
private bedrifter. Det er samvirket, Prior-bedriften, som nå undersøkes
nærmere i forhold til om det foreligger uregelmessigheter
eller straffbare forhold der. Der får vi avvente situasjonen. 

Ellers deler jeg fullt ut de bekymringer som
representanten Eng gir uttrykk for. Det er et offentlig ansvar å følge
opp på de områdene vi skal følge opp
på. 





                

