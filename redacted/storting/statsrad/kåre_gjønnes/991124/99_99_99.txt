 Som kjent åpner odelsloven for at
odelseiendom som er ervervet som tilleggsjord, kan frigjøres
for odel. Den som kjøper et odelsbruk som tilleggsjord,
har en rett til å søke om odelsfrigjøring. Den
som søker, har krav på å få en
konkret og individuell vurdering av søknaden sin.

En slik søknad må avgjøres
etter en skjønnsmessig avveining av odelsløsers
interesse i å løse eiendommen på odel
mot en rasjonaliseringsgevinst – vurdert opp mot jordlovens
formål – som kan oppnås ved at eiendommen frigjøres
for odel.

Høyesterett har uttalt følgende
om rammene for denne avveiningen:

«Ved
den interesseavveining som her må foretas, vil hensynet
til odelsretten som rettsinstitutt og til de enkelte odelsberettigedes
interesser ha en sentral plass. Men hvor stor betydning dette hensyn
må tillegges, vil måtte variere ut fra vekten
av de motstående jordrasjonaliseringshensyn og
ut fra en vurdering av den odelsberettigedes tilknytning til eiendommen
og forholdene for øvrig.»

Søknader om odelsfrigjøring
blir vurdert etter de retningslinjer Høyesterett har gitt
anvisning på. Så lenge en gjør det, kan
ikke jeg se at praktiseringen kommer i strid med odelsretten og
de tradisjoner den bygger på.

I den konkrete saken representanten viser til,
er forholdet at odelsløser vil ta eiendommen fra en eier
som gjennom et frivillig kjøp har skaffet seg tilleggsjord,
som han mener han har behov for. Myndighetene har dessuten godkjent
kjøpet fordi det også gir en god samfunnsmessig
løsning. Det er viktig å stimulere og legge til
rette for frivillige bruksrasjonaliseringer som dette. Ved å odelsfrigjøre
her legger vi til rette for å gjennomføre en privat kjøpsavtale,
en avtale som legger til rette for en forsvarlig utnyttelse av de
aktuelle arealene. 

  Lovverket er bygd opp på den måten
at det er anledning til å klage på de vedtak som
er gjort lokalt. Naturligvis forutsetter en slik prøving av
en klage at det er mulighet for at en kan komme fram til et annet
resultat enn det man har gjort lokalt. Hvis ikke, er klageinstituttet
ikke reelt. Det betyr at en må gjennomføre en
skjønnsvurdering også i det organet som utfører
klagebehandlingen. Det er det som er gjort i dette tilfellet. Det
er klart at en i denne klagebehandlingen har lagt vekt på den
behandling som er gjort lokalt, og det som ligger til grunn for
det vedtaket som er gjort. At departementet i denne sammenheng har
kommet fram til et annet resultat, er en følge av at vi
har et klageinstitutt som også skal kunne fungere når
departementet mener det er behov for det.

  Jeg overlater til den enkelte å vurdere
klokskapen i beslutninger. Men det er altså en statsråds
plikt å vurdere de klager som kommer til departementet.
Det har naturligvis statsråden forsøkt å gjøre
på en mest mulig riktig måte, ut fra det lovverket
som eksisterer.

Så må vi være klar
over at statsråden mottar en rekke henvendelser fra en
rekke representanter i Stortinget, som går på kryss
og tvers i forhold til hva man mener er riktig rettsoppfatning.
Det vil også være ulike oppfatninger i de henvendelser
som statsråden får.

Det er klart at det ikke er noe som heter at
man 

må 

omgjøre. Det heter at
man 

kan

. Det er en vurdering som departementet
gjør gjennom klagebehandlingen. Vi har naturligvis gått
nøye gjennom de anførslene som har kommet, både
fra dem som vil ha odelsfrigjøring, og den andre parten.
Så dette er en samlet vurdering ut fra de fakta og opplysninger
vi har i sakens anliggende. Det er klart at det også har
betydning for den andre partens næringsvirksomhet at en
får dette til å fungere.





                

  Forutsetningen for å kunne selge
fjell- og gårdssmør som er produsert på gård,
til mat, er at produksjonen oppfyller kravene i regelverket. Det
finnes to forskjellige godkjenningsordninger for produksjon og omsetning
av fjell- og gårdssmør. Ved den enkleste godkjenningsordningen
kan produktene omsettes lokalt. Slik produksjon skal være
godkjent av det lokale næringsmiddeltilsynet, og produksjonen
skal skje i tilknytning til egen gårds- eller seterdrift.

Den 22. april 1999 ble melkeforskriften endret,
slik at det nå er lettere for disse produsentene å selge
fjell- og gårdssmør direkte til forbruker, samtidig
som kravene til hygiene opprettholdes. Den viktigste endringen er
at produsentene nå kan selge sitt smør gjennom
butikker i hele området som dekkes av det lokale næringsmiddeltilsynet. Tidligere
kunne salget bare foregå fra egen gård, torg eller
marked. Dette betyr at mange nå kan selge sine produkter
innen flere kommuner, forutsatt at virksomheten er godkjent etter
de generelle hygienebestemmelsene.

Dersom produksjonen oppfyller strengere krav,
blir virksomheten autorisert av Statens næringsmiddeltilsyn
i henhold til melkeforskriften. Melkeforskriften er en del av EØS-regelverket.
Kravene er felles for hele EØS-området, og vi er forpliktet
gjennom EØS-avtalen til å følge disse. Produktene
kan selges over hele landet og i alle andre EØS-land.

Jeg vil understreke at endringene i melkeforskriften som
fant sted i slutten av april 1999, gir produsenter av gårds-
og fjellsmør større muligheter til avsetning av
sine produkter, forutsatt at de oppfyller kravene i det generelle
regelverket. Pr. i dag har ingen smørprodusenter søkt SNT
om slik autorisasjon, dvs. å oppfylle de strengeste kravene.

Godkjenning og henholdsvis autorisasjon er
en prosess som kan ta noe tid. Dette kan være noe av forklaringen
på hvorfor bare en begrenset del av smøret hittil
har vært omsatt til mat til folk, men mulighetene for godkjenning
og salg er nå til stede hvis produsentene vil følge
regelverket.

  Jeg forstår at statsråden
og representanten Kaland er enige om at det er visse krav som må stilles
til dem som produserer næringsmidler som omsettes i markedet.
Disse er da nedfelt i et regelverk som gjelder i det lokale området,
men også i et EØS-regelverk, som en blir fanget opp og
rammet av hvis en skal ut i et større område.
Jeg vil håpe at det med en fornuftig bruk av regelverket
og i forhold til på hvilken måte dette skal fungere,
kan finnes ordninger som ikke er til de grader kostnadskrevende
at det fører til de resultatene som Kaland pekte på.

Jeg vil for øvrig be både
SNT og KNT-ene som kontrollmyndighet om å bidra til å gi
veiledning på en konstruktiv og god måte, slik
at vi i samarbeid kan finne gode nok løsninger til at de
enkelte kan få selge sine produkter, men klart innenfor
den rammen som regelverket representerer. Samarbeid her kan gi gode
løsninger.

  Dersom regelverket og kravene til hygiene
oppfylles, er det ikke noe problem. Jeg går ut fra at vi
også må kunne være enige om at det offentlige
har ansvaret hvis det er noe som går galt. Statsråden
vil da måtte svare for hvorfor regelverket ikke er strengere.
Her er det altså fastlagt et regelverk som skal ligge til
grunn, og som gjør at en skal føle seg trygg på at de
hygienemessige kravene er oppfylt.

Det er klart at produsentene av de varene som
kommer inn fra f.eks. Frankrike, er forpliktet av det samme EØS-regelverket
som man er i Norge, og det er under forutsetning av at de leverer
sine varer til salg i Norge på det viset, at vi finner
dem i butikkhyllene.

Det som er viktig, er at vi her får
i gang en god kommunikasjon med godkjennende myndighet allerede
i startfasen, slik at en får et riktig nivå og
riktig fokusering på hva det er som er viktig i forhold
til regelverket å få godkjent.





                

