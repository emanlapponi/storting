 Det er ikke enkelt å være gris.

I henhold til dyrevernloven § 13
er det forbudt «å setja ring i trynet på gris
eller å nytta andre pinefulle åtgjerder for å hindra
at han roter i jorda». Vårt prinsipp er at en
ikke skal gjøre inngrep på dyr for at de skal
passe til et bestemt miljø. Det er derfor også forbudt å kupere
halen på gris for å hindre halebiting og å klippe
nebbet på fjørfe for å hindre kannibalisme.

Departementet stiller seg positivt til utegående
grisehold, men mener at det er riktig at en gris som går
ute, får anledning til å rote i jorda i henhold
til sine naturlige instinkter. Dette er også i samsvar
med § 2 i dyrevernloven, som sier at en skal ta
hensyn til instinkt og naturlig trang hos dyrene. Det kan også opplyses
at Rådet for dyreetikk, Norsvin, Helsetjenesten for svin
og Dyreombudet alle går imot å sette nesering
på gris. I Sverige har man ved hjelp av underlag i hyttene
løst problemet med at griser uten nesering graver groper
inne i hyttene.

Av de nevnte grunner ønsker jeg ikke å gi
forskrifter som dispenserer fra forbudet i dyrevernloven § 13.

  Når landbruksministeren har tatt
det standpunktet han har gjort, har han gjort det ut fra den lovgivning
som Stortinget har fastsatt, og som jeg også refererte
til i mitt første innlegg. 

Ellers vil jeg bare føye til at i
forhold til dyrevern, etikk innenfor husdyrhold, er den generelle
trenden at en har en mer restriktiv holdning når det gjelder å foreta inngrep
som gjør at dyrene ikke kan oppføre seg på sin vanlige
måte etter det som er deres natur. Det ligger da også bak
det standpunktet som jeg har tatt, og som jeg har gitt uttrykk for. 





                

 Som representanten Nymo helt riktig påpeker,
er det bred enighet om alvoret rundt lakselus i oppdrettsnæringen.
Det er også bred enighet mellom veterinær-, fiskeri-
og miljømyndigheter og næringen om de tiltakene
som er iverksatt for å bekjempe problemene.

Det regelverk representanten Nymo etterlyser,
er i praksis på plass allerede i dag. Arbeidet med nasjonal handlingsplan
mot lakselus startet høsten 1996, og den første
planen ble vedtatt i februar 1997. Som et ledd i dette arbeidet
endret Landbruksdepartementet 30. april 1998 forskriftene, slik
at fylkesveterinæren kan gi regionale forskrifter om bekjempelse
av lakselus. Utover sommeren 1998 kom disse regionale forskriftene
på plass i alle oppdrettsfylkene.

Forskriftene pålegger oppdretteren
regelmessig å undersøke og registrere forekomst
av lus. I tillegg kan oppdretteren pålegges å avluse
når de grenseverdier som ble anbefalt av fagmiljøene
under høringsrunden, overskrides. Fylkesveterinæren
kan med hjemmel i forskriftene pålegge synkroniserte regionale
avlusinger av anleggene.

Jeg registrerer at representanten Nymo ønsker
at oppdretteren skal kunne pålegges avlusing uavhengig
av grenseverdier. Til dette vil jeg anføre at det er faglig enighet
om at forsvarlig bruk av legemidler tilsier at pålegg om
avlusing må relateres til en faktisk forekomst av lus i
anleggene.

Ved overtredelse av forskriftene kan oppdretteren ilegges
dagbøter av en slik størrelse at det blir dyrere
for oppdretteren å unnlate å avluse enn å ta
kostnadene med å gjennomføre en avlusing.

Krav om kontroll med forekomst av lus er også tatt inn
i den nye drifts- og sykdomsforskriften som nylig er fastsatt av
Fiskeridepartementet og Landbruksdepartementet i fellesskap.

Inneværende vinter og vår
er første sesongen som forskriftene er virksomme. Myndighetene
må først vinne erfaringer med det regelverket
som er gitt, før endringer vurderes. En eventuell nasjonal
forskrift må kunne gi rom for vurderinger ut fra regionale
forhold, som mengden oppdrettsfisk og forekomsten av ville bestander.
Hensynet til ville bestander av laksefisk tilsier at kravene bør være
særlig strenge i områder med mye oppdrettslaks.

  Det siste ville jo være dramatisk. 

Når det gjelder det Nymo anfører,
vil jeg si at landbruksministeren tar meget alvorlig det problemet
som her eksisterer. Dette viser at vi til stadighet får
nye utfordringer ved at vi får nye næringer, som
f.eks. innenfor havbruk i forhold til villfisken som er i havet
fra før. Dette krever en tett oppfølging gjennom
lov- og regelverket og gjennom det arbeidet som veterinærene
utfører. Jeg vil naturligvis følge nøye
med på om det vi nå har, er tilstrekkelig, og
jeg vil eventuelt komme tilbake hvis det trengs tettere oppfølging.





                

 Knut Gausi søkte våren 1995
om konsesjon på erverv av gnr. 26 bnr. 2 i Bygland kommune.
Eiendommen skulle brukes som tilleggsjord.

Kommunen tilrådde bruk av statens
forkjøpsrett, og fylkeslandbruksstyret vedtok å nytte
forkjøpsretten. Vedtaket ble påklaget. Departementet
vedtok den 27. juni 1996 ikke å ta klagen til følge.

Vedtaket ble begrunnet med avstanden mellom
den dyrka jorda og konsesjonseiendommen. Drifts- og arronderingsmessig
vil det kunne oppnås fordeler ved bruk av forkjøp.
Det ble også vist til at Gausis driftsopplegg vil kreve
betydelige investeringer, mens jordsøkerne vil kunne drive
konsesjonseiendommen uten ekstra investeringer.

Gausi gikk deretter til sak for å få opphevet
vedtaket. Gausi tapte saken i byretten. Dommen er av Gausis advokat
anket til lagmannsretten, og hovedforhandling vil finne sted i begynnelsen
av mars i år.

Knut Gausi rettet den 25. august 1998 en henvendelse til
meg hvor han ber meg vurdere konsesjonssaken på nytt og
komme ham i møte til et forlik, idet han hevder det er
oppstått betydelige forandringer hva gjelder eiendoms-
og driftsstrukturen til flere av jordsøkerne. Slik jeg
forstår dette, ønsker Gausi at staten omgjør
sitt vedtak om å nytte forkjøpsrett til eiendommen.

Departementet har vært i kontakt med
jordsøkerne for å finne ut om de faktiske forhold
har endret seg. En kan ikke se at det er oppstått forandringer
vedrørende jordsøkernes situasjon som
tilsier at det er grunn til å omgjøre vedtaket.
Saken bør nå få sin endelige avgjørelse
i rettsapparatet. Knut Gausi ble orientert om dette ved departementets
brev datert den 2. november 1998.

  Det er riktig at dette er en gammel sak, slik
det er påpekt, som går helt tilbake til 1996,
og da under en annen statsråd og en annen regjering. Allikevel
er det slik at i den saksgangen som senere har vært fulgt,
har også min vurdering vært at det vedtaket som
da ble gjort, også var riktig i forhold til denne saken.

Generelt må jeg si at det er opp til
forvaltningen å følge opp det lovverket som Stortinget
fastsetter. Det vil være ytterst vanskelig å praktisere
dette lovverket hvis saksbehandlingen i enkeltsaker eventuelt i
stor utstrekning havner i stortingssalen. Da vil det etter min mening nærmest
måtte komme som en mistillit i forhold til departementets
og statsrådens praktisering av det lovverket som ligger
på plass. Jeg finner det derfor ikke riktig å gå inn
i enkeltheter i saken. 

Jeg forstår engasjementet fra representanten
som stiller spørsmålet, og jeg har også tidligere
i forbindelse med en annen sak sagt at jeg var villig til å se
på den. Tolkingen av det i ettertid er jeg blitt litt forundret
over.

