 Jeg har med glede registrert at samtlige medlemmer i utenriks- og forsvarskomiteen har sluttet seg til forslaget i proposisjonen om omdanning av Luftforsvarets hovedverksted Kjeller til statsforetak og forslaget om å godkjenne en økning av kostnadsrammen for kjøp av nytt forskningsfartøy.


Som representanten Orlund nettopp sa, er bakgrunnen for omdanningen av Luftforsvarets hovedverksted Kjeller et ønske om å tilpasse virksomheten til kommende endringer av vedlikeholdskonseptet for både fly og helikoptre. Samtidig vil tiltaket legge til rette for å sikre et konkurransedyktig, relevant og høykompetent fagmiljø ved virksomheten også på lengre sikt. Omdanningen er også et uttrykk for regjeringens mål om å forbedre, fornye og omstille offentlig sektor i samarbeid med de ansatte.


Det er spesielt gledelig at arbeidet med å vurdere en omdanning av LHK ble igangsatt etter initiativ fra arbeidstakerorganisasjonene og ledelsen ved LHK høsten 2010. Det har vært gjennomført en meget grundig prosess for å vurdere den fremtidige innretningen til LHK med god involvering av de ansattes representanter. Jeg har lyst til å understreke at de ansattes lønns- og pensjonsvilkår har blitt ivaretatt, og bl.a. vil alle som er ansatt ved LHK på omdanningstidspunktet, få videreført sitt medlemskap i Statens pensjonskasse.


En omdanning av LHK til statsforetak er påkrevet dersom LHK skal kunne være med og konkurrere om fremtidige vedlikeholdsoppdrag på sentrale luftmilitære fartøy. Det er slik i vår tid at vedlikeholdsavtaler i økende grad blir integrert i kontraktene ved kjøp av nye våpensystemer. Dette er altså annerledes enn ved forrige generasjon av utskifting av sentralt militært materiell, og det er nødvendig å posisjonere LHK for at verkstedet skal kunne bli en aktør i underleverandørmarkedet som etableres som resultat av denne utviklingen.


Virksomheten vil opprettholde nødvendige vedlikeholds- og beredskapsoppgaver knyttet til eksisterende strukturelement som F-16 kampfly og Sea King helikoptre, ved at eksisterende vedlikeholdsoppdrag blir videreført til de fases ut. Flere av disse luftfartøyene vil jo være med oss i mange år til.


Samtidig får virksomheten rammebetingelser som gjør at den på kommersiell basis kan være med på å konkurrere om fremtidige vedlikeholdsoppdrag, eventuelt eksempelvis for F-35 kampfly og NH-90 helikoptre.


Forsvarsdepartementet vil som eier forvalte statens eierskap i tråd med statens etablerte prinsipper for godt eierskap, og det sentrale hensynet i eierskapsforvaltningen vil være å legge til rette for langsiktig verdiskaping både i Norge og i regionen, som representanten Orlund nevnte. Ikke minst vil Forsvaret som hovedkunde kunne ha mye å tjene på dette.


Til slutt, som det ble nevnt, er altså årsaken til økningen av kostnadsrammen for forskningsfartøy at kontraktsforhandlingene med verftet STX OSV AS, tidligere Langsten Verft, som leverte tilbud, nå er gjennomført. Forhandlingsresultatet er innenfor godkjent kostnadsramme, men det har ikke latt seg gjøre å få prisen ned til et nivå som gjør at man sitter igjen med en tilstrekkelig usikkerhetsavsetning. Den reviderte usikkerhetsanalysen viser at kostnadsrammen må økes med 133 mill. kr, fra 1 246 mill. kr til 1 379 mill. kr.


