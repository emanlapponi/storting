  Ny Rv 159 ble åpnet i 1998
og er omkjøringsveg forbi Strømmen og Lillestrøm.

Planlegging av trafikk- og gatebruksplan for
Lillestrøm sentrum har pågått over en
tiårsperiode i et samarbeid mellom Skedsmo kommune og Statens
vegvesen Akershus. Reguleringsplaner er vedtatt av Skedsmo kommune,
den siste i 1999.

Rv 120 er en del av sentrumsringen
rundt bykjernen og inngår i ovennevnte plan. Rv 120
har også funksjon som atkomstveg til ny Lillestrøm
terminal. Det er derfor ikke helt korrekt slik stortingsrepresentant
Ursula Evje hevder i sitt spørsmål, at Rv 120
fortsatt skal føres tvers gjennom Lillestrøm sentrum.

De nye trafikkløsningene med Rv 159
og Rv 120 fjerner i stor grad gjennomgangstrafikken i Lillestrøm
sentrum.

Planlegging og bygging av riksvegnettet forbi
og i Lillestrøm gjennomføres på vanlig
måte etter reglene i plan- og bygningsloven. Jeg kan ikke
se at det er grunn til å hevde at Lillestrøm blir
behandlet annerledes enn andre byer med hensyn til framtidig byutvikling.

  Ved behandlingen av St.prp. nr. 90 for 1991-92
og Innst. S. nr. 1 for 1992-93 har Stortinget lagt til grunn at
utbyggingen av Gardermobanen skal brukerfinansieres. Investeringene
i NSB Gardermobanen AS, inkludert bygging av kjørevegen,
er lånefinansiert og skal dekkes gjennom billettinntekter
og trafikkeringsavgift. Som en konsekvens av dette må NSB BA
betale for bruken av Gardermobanen.

NSB og Stor-Oslo Lokaltrafikk, forkortet SL,
har et takstsamarbeid for Akershus. Hovedprinsippet i avtalen mellom
NSB og SL er at kundene i Akershus skal ha takster som SL fastsetter.
I den grad det er avvik mellom takstene til SL og NSB, fastsettes økonomisk
kompensasjon fra fylkeskommunen til NSB for avviket gjennom årlige
forhandlinger mellom NSB og SL. Ungdomskortet som Akershus fylkeskommune
har innført, inngår som en del av denne avtalen.

Romeriksporten ligger innenfor SLs takstområde,
og NSB og SL har drøftet hvordan avgiften skal kreves inn for
SL-kunder. Partene har blitt enige om at kunder i SLs takstområde
skal betale et tillegg på 7 kr pr. reise gjennom Romeriksporten,
mens tillegget for månedskort og ungdomskort er 250 kr.
Avgiften blir innkrevd som et tillegg til alle priser.

Eventuelle endringer i takstbetingelsene i
tilknytning til bruken av Gardermobanen, med tilhørende
spørsmål om økonomisk kompensasjon til
NSB, bør derfor tas opp gjennom det takstsamarbeidet som
er etablert mellom NSB og SL. I tilfelle Akershus fylkeskommune ønsker å opprettholde
prisen på ungdomskortet uendret også for de togene
som bruker Romeriksporten, må fylkeskommunen dekke takstpåslaget.
Det er i så tilfelle naturlig at Akershus fylkeskommune
tar et initiativ overfor NSB BA.

  Samferdselsministeren er helt enig med spørreren
i at det er et mål å stimulere ungdom til å reise
kollektivt. Det er viktig å stimulere til det tidlig i
livet, også fordi det har konsekvenser og gir erfaring
for senere år. Derfor skjønner jeg godt det engasjementet
som spørreren har i denne sammenheng. Jeg deler egentlig
dette engasjementet. Derfor åpnet jeg så klart
for at det kanskje bør være en dialog mellom Stor-Oslo
Lokaltrafikk og NSB for å se på fordelingen på nytt. Det
er nemlig ingen automatikk som sier at påslaget på ungdomskortet
nødvendigvis skal være 250 kr, det kan fordeles
på en annen måte dersom Akershus fylkeskommune
og NSB skulle bli enige om dette. Men da bør noen ta et
initiativ med hensyn til en annen fordeling. Samtidig er samferdselsministeren
nødt til å legge til grunn Stortingets forutsetning
om brukerfinansiering av selve Gardermobanen og Romeriksporten.

  La meg bare her og nå, som jeg har
gjort før, innrømme at med de lånebelastningene
som er knyttet til Romeriksporten og Gardermobanen, ser det ut til å bli
vanskelig å få Stortingets forutsetning om lønnsom
drift og brukerfinansiering til noen gang å komme i mål
helt og fullt. Dette skal Stortinget få seg forelagt til
behandling i vår etter at vi har et helt års drift
bak oss. Da skal vi foreslå en åpningsbalanse
i denne sammenheng. Staten må etter mitt syn inn på en
eller annen måte. Hvordan, kan jeg ikke skissere i dag,
fordi jeg gjerne vil fremme det som en total sak for Stortinget.

Jeg er også enig med spørreren
i at vi ikke skal undergrave miljøsatsinger. Vi skal ikke
undergrave ungdommens vilje til å bruke kollektivmidler,
men jeg ber om forståelse for at det er rimelig at de parter
som forhandler fram avtalene om hvor belastningen skal være,
på hvilke kort, hvilke billetter osb., får anledning
til å gjøre dette først, før jeg
har en bastant mening om hvordan løsningen bør
være.





                

