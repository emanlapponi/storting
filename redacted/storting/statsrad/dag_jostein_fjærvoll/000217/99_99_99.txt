 Det kunne være interessant å holde et langt innlegg nå. La meg bare si at elektroniske tjenester og nedgang i skranketjenestene er noe av Postens store utfordring. Det har gjort at rasjonaliseringen innenfor postsystemet har gått langt fortere enn noen av oss forutså tidligere – det har vært en utfordring, og vil være en utfordring fremover når det gjelder å opprettholde et tilfredsstillende tilbud i alle deler av landet. 




Stortinget vil få en ny postmelding i løpet av mindre enn et år. La meg minne om at Posten har stått sentralt i alle de senere års budsjettdebatter nettopp her i Stortinget.




Jeg skal i stikkords form prøve å berøre noen av de punktene som er tatt opp i innleggene hittil, og si følgende:




Posten har i de senere år gjennomført omfattende omstruktureringer, spesielt i nettstrukturen. Stortinget har sagt at servicenivået skal opprettholdes uavhengig av omstruktureringen, og det forholder departementet seg til.




Det er likevel slik at det sentrale vil være at den offentlige betalingen knyttes til servicenivået på en slik måte at det blir samsvar mellom de krav som stilles til Posten, og de ressurser som tilføres. Derfor foreslo Regjeringen i årets budsjett en økning av betaling for ulønnsomme posttjenester fra 580 mill. kr til 730 mill. kr for nettopp å ivareta akkurat dette, samtidig som vi inkluderte Svalbard i betalingsordningen.




Post- og teletilsynet er nå i ferd med å utarbeide særskilte regnskapsregler som bl.a. skal sikre at nødvendig dokumentasjon er på plass i forhold til kravet om at like konkurransevilkår er overholdt. Videre vil jeg minne om det som også komiteen har pekt på, at Deloitte 

 Touche på vegne av Samferdselsdepartementet kvalitetssikret beregningene i forbindelse med budsjettproposisjonen for 2000. Jeg vil understreke at disse tiltakene skaper større åpenhet og tiltro til Postens produktregnskap. 




Vi arbeider fra Samferdselsdepartementets side for å få på plass, innenfor de konsesjoner som er gitt, de krav og de forutsetninger som fra flere talere er nevnt i debatten hittil. Jeg viser der til innstillingen slik den ligger på bordet, og til de kommentarer som Riksrevisjonen har gitt. 




Videre vil Samferdselsdepartementet følge opp Post- og teletilsynets arbeid med å utarbeide særskilte regnskapsregler som bl.a. skal sikre at nødvendig dokumentasjon er på plass i forhold til kravet om at like konkurransevilkår er overholdt.




Det er fra Riksrevisjonen en bemerkning om at disse særskilte regnskapsregler bl.a. skal sikre at nødvendig dokumentasjon er på plass i forhold til kravet om at like konkurransevilkår blir overholdt. Og så understrekes det: 







«En uavhengig verifisering av produktregnskapet vil også bidra til å skape større åpenhet og tiltro til at det etablerte systemet vil dokumentere at det ikke forekommer kryssubsidiering.» 




Akkurat påstanden om kryssubsidiering har vært gjentatt i en del debatter her i salen. Det er viktig for departementet, det er viktig for Posten, og det er viktig for Post- og teletilsynet å dokumentere at slik kryssubsidiering ikke forekommer.




La meg da understreke at Posten Norge BA er et eget selskap, det er et serviceselskap, det eies av staten, men har en konsesjon til å utføre oppgaver på vegne av det offentlige. Denne konsesjonen er ikke en monopolkonsesjon på andre områder enn enerettsområdet, og enerettsområdet er i postsammenheng blitt innskrenket det ene året etter det andre. Det betyr med andre ord at på de fleste områdene er det nå konkurranse fullt ut – utenom på det som er igjen som enerettsområde. 




I konsesjonen som Posten fikk nå i oktober, ny og justert, har man fanget opp Stortingets behandling av postmeldingen sist vår og EUs direktiver på postområdet, som også da har fått konsekvenser i EØS-området. Jeg vil hevde at den justerte konsesjonen er mer konkret, og produktregnskapet vil gjøre det lettere for fremtiden for Posten Norge BA, Samferdselsdepartement, Post- og teletilsynet og Stortinget å følge med i hvordan ressursene blir brukt, om det skjer en kryssubsidiering, eller, like viktig, om servicenivået oppfyller Stortingets forutsetninger.




La meg til sist si at det som er sagt i debatten, kan jeg i hovedsak slutte meg til når det gjelder oppmerksomhet knyttet til Posten, krav knyttet til servicenivå og ønsket om at Posten som bedrift skal utvikle seg positivt videre. På de fleste områder gjør dette selskapet en utmerket jobb. Det har fått en konsesjon å oppfylle som er utfordrende. Jeg for min del, og Stortinget for sin del, har satt servicekrav til den jobben Posten skal gjøre. Vi vil sørge for at servicekravene blir oppfylt, og vil bruke Post- og teletilsynet til å se til at det gjøres.




