  Luftfartsverket er ansvarlig for utbygging
og drift av i alt 45 lufthavner. Virksomheten er selvfinansierende,
der de lønnsomme delene av systemet bidrar til å finansiere
utbygging og drift ved de lufthavner som går med bedriftsøkonomisk underskudd.
De økonomiske planene som er utarbeidet for virksomheten,
viser at Luftfartsverket trolig vil få stramme økonomiske
rammevilkår i årene som kommer. 

Inntekter fra kommersiell virksomhet ved lufthavnene vil
derfor være viktig for at Luftfartsverket skal kunne opprettholde
sin selvfinansieringsevne og derigjennom sitt investeringsnivå. 

Luftfartsverket utreder for tiden en rekke
kommersielle områder for å se på mulighetene
for å øke de kommersielle inntektene. Utbygging
av hoteller er ett område. Oslo Lufthavn AS har gjennomført
en hotellutbygging på Gardermoen, med Radisson SAS som
driver av hotellet. Luftfartsverket vurderer med bakgrunn i denne
erfaringen tilsvarende prosjekter ved andre større flyplasser. 

Jeg vil understreke at det er en viktig og
nødvendig oppgave for Luftfartsverket å sikre
tilstrekkelige inntekter til å ivareta forpliktelsene som
ligger i det luftfartssystemet hele landet er avhengig av. De investeringer
eller kapitalinnskudd som eventuelt må til for å realisere
nye kommersielle prosjekter, vil ikke gå på bekostning
av investeringstiltak i lufthavnsystemet, men skal bidra positivt
ved å sikre systemet en bedre totaløkonomi. Jeg
vil således peke på at Luftfartsverkets primære
oppgave er å bygge ut infrastrukturen i luftfarten. De
tilleggsoppgaver som jeg har nevnt eksempel på, er kun
interessante så langt de gir et positivt økonomisk
bidrag til Luftfartsverkets kjernevirksomhet, og risikoen ved prosjektene
er lav.

  Dette var nok en litt annen vinkling og et
litt annet spørsmål, men jeg kan godt prøve å svare
på det. 

Når det gjelder Stavanger lufthavn
konkret, ligger det inne i Luftfartsverkets planer for neste år,
og innenfor de budsjettrammer som er foreslått tidligere.
Jeg må også innrømme at Regjeringen har
foreslått for Stortinget å se på organisering
av Luftfartsverket i selskapssammenheng, for på den måten å gjøre
Luftfartsverket i stand til å oppta lån i det
ordinære marked og finansiere bedriftsøkonomisk lønnsomme
deler av sin drift bl.a. på investeringssiden.

Stavanger lufthavn er jo en av de lufthavnene
som vil være i stand til å finansiere en god del
av de låneopptak som er nødvendige for videre
utbygging. Akkurat dette spørsmålet vil Regjeringen,
som vi har varslet i proposisjonen, følge opp overfor Stortinget
og komme tilbake til i en senere runde neste år.

  PE-skum blir benyttet som vann- og frostsikring
også i norske tunneler. For å redusere faren for
brann er det i regi av Statens vegvesen gjennomført et
program for å sikre tunneler med stort trafikkarbeid ved å sprøyte
et lag med betong utenpå det laget som inneholder PE-skum.
Dette programmet ble avsluttet for om lag tre år siden.
Metoden som benyttes, er godkjent av brannvernmyndighetene, og det
er etablert et regelverk for hvordan dette skal gjøres.

Fra Statens vegvesen har jeg fått
opplyst at i Ålesund-tunnelene er PE-skumplatene brannsikret allerede.

Det er imidlertid fortsatt tunneler som har
ubeskyttet PE-skum. Dette er tunneler med lavt trafikkarbeid – enten
tunneler med lav trafikk eller korte tunneler der risikoen for omfattende
konsekvenser ved brann er forholdsvis mindre.

Det vil etter mitt syn neppe være
riktig bruk av knappe ressurser å erstatte dagens vann-
og frostsikring i disse tunnelene med vesentlig dyrere løsninger.
Spørsmålet om oppgradering av eksisterende tunneler
vil imidlertid bli vurdert i samband med Nasjonal transportplan
for perioden 2002-2011. Brannbeskyttelse av PE-skum er et av flere
viktige tiltak som vil være aktuelt i denne sammenheng.

Midlene til slike tiltak i tunneler må hele
tiden veies opp mot den samfunnsnytte de ulike tiltakene gir. Det
er få branntilfeller i norske tunneler. Statistisk sett
skjer det færre ulykker pr. personkilometer i tunneler
enn på vegnettet for øvrig. Det er derfor viktig å se
tiltak i tunneler i sammenheng med det øvrige trafikksikkerhetsarbeidet og
bruke tilgjengelige ressurser på en best mulig måte.

  Etter at dette svaret ble avgitt, har det
blitt gjort et omfattende arbeid med å sikre PE-skummet
og på den måten gjøre disse tunnelene det
er henvist til, mindre brannfarlige eller ikke brannfarlige når
det gjelder isolasjon. De korte tunnelene har imidlertid ikke vært
prioritert i denne sammenheng, rett og slett fordi man har sett
på faren for branntilløp som rimelig liten, og
redningsmulighetene eller fluktmulighetene som meget gode.

Når det gjelder nyutbygde tunneler,
tas brannsikring med allerede ved utbyggingen. Også i forbindelse
med neste års budsjett er det satt av, så vidt
jeg husker, ca. 40. mill. kr til tunnelsikring
på denne sektoren. Det betyr med andre ord at det foregår
et fortløpende arbeid, men intensiteten og størrelsen
på brannsikringen vil det alltid kunne diskuteres om er
stor og god nok, og den må vurderes i forhold til antall
ulykker inne i tunnel i forhold til utenfor tunnel. 

  Mine opplysninger, som jeg refererte i stad,
tilsier at Ålesund-tunnelene er tilstrekkelig dekket i forhold til
den brannfaren som eksisterer. Jeg tar til etterretning at det der
er skader, som det påpekes nå, som kan føre
til andre resultater, og det er naturlig at det følges
opp videre. Om dette er av en slik art at det i seg selv skaper
større utrygghet, tør jeg ikke ha noen formening
om i dag, men jeg registrerer det som er sagt. 

Jeg må imidlertid minne om at når
man har mye større usikkerhet knyttet til hva som skjer
inne i en tunnel, er det nok ut fra at hendelser i en tunnel virker
mye mer skremmende enn hendelser ute i dagen. Men i forhold til de
ulykkene som skjer utenfor, er tunnelkjøring i Norge noe
av det sikreste. Det viser all statistikk. Men vi kommer til å følge
nøye med i utviklingen videre på denne sektoren.
Og som sagt: Alle nye tunneler er tilstrekkelig sikret. Det er de
gamle vi nå har tatt fatt på for å bringe dem
i orden i forhold til de brannfarer som måtte eksistere.
Men jeg kan ikke garantere at alle korte tunneler vil få en
løsning som spørreren etterspør i dag. 





                

  Ved hvert vegkontor blir det trolig brukt
om lag 1,5 årsverk i gjennomsnitt til saksbehandling innen
området trafikkskilt. Dette omfatter ikke bare vegvisning
til bedrifter, men også all annen vegvisning på riks-
og fylkesveger, vurdering av fartsgrenser og annen skiltregulering,
utarbeiding av skiltplaner for nyanlegg og rutevise planer for utskifting
i forbindelse med periodisk vedlikehold. De fleste saksbehandlerne
har også andre oppgaver.

Trafikkskilt engasjerer mange, og saksbehandlerne har
svært mange telefoniske henvendelser og annen rådgivning
i ulike skiltspørsmål. Slike henvendelser lar
seg ikke tallfeste, men de utgjør en god del av den daglige kontakten
og servicen som Vegvesenet har mot enkeltpersoner og andre instanser.
Forståelig nok vil slike ikke registrerbare henvendelser
stykke opp arbeidsdagen til den enkelte saksbehandler.

Som en offentlig etat er Statens vegvesen pålagt å følge
forvaltningslovens bestemmelser og behandle alle innkomne saker
på en ordentlig måte. Dette innebærer
at man skal kunne gi begrunnede svar. Besvarelser kan særlig
ta tid å utarbeide hvis det er snakk om et avslag, fordi en
ikke anser det som tilstrekkelig å kun henvise til at det ut
fra regelverket blir gitt avslag. Vi anser det som god forvaltningsskikk
samtidig å gi nærmere forklaring på hvorfor
regelverket er som det er.

  Som jeg nevnte i mitt hovedsvar, er det ofte
sterke følelser knyttet til skilting og skiltanvisning.
Fra Vegvesenets side tror jeg de ikke har noe imot at man går
over til en forenklet saksbehandling, men jeg går ut fra
at det også i fremtiden er i publikums og allmennhetens
interesse at de får begrunnede og utfyllende svar på sine
henvendelser. 

Vegvisning til bedrifter m.m. er nemlig i en
særstilling. Skiltvedtak er ikke et enkeltvedtak etter
forvaltningsloven, og en har derfor ikke ordinær klageadgang. Men
fordi dette er skilt som ofte berører enkeltpersoners eller
foretaks interesser, er det innrømmet klageadgang til Vegdirektoratet.
I og med at slike skilt fremdeles er gratis for søkeren,
blir det i mange tilfeller klaget på avgjørelsen.
Det må da gjøres en ny vurdering, og saken må eventuelt
forberedes for Vegdirektoratet. Dette krever som regel ytterligere
informasjons- og dokumentasjonsinnhenting fordi Vegdirektoratets
saksbehandlere ikke kjenner de lokale forhold. Jeg må nok
innrømme at da vil det kanskje mer være behov
for flere årsverk enn en reduksjon i årsverk.





                

  Ruten Brønnøysund–Oslo
vil fra 1. april 2000 bli åpen for trafikk for alle selskaper
som måtte ønske å trafikkere strekningen. Dette
innebærer at selskapene står fritt til å velge
kategori luftfartøy ut fra trafikkgrunnlaget og de til
enhver tid gjeldende tekniske og operative rammer.

Departementet har ved tidligere anledninger
vist til at en rullebanelengde på rundt 1 200 meter
kan åpne opp for flere flytyper og dermed større
konkurranse, sammenliknet med det konseptet med 1 000 meters
rullebaner som tidligere har vært skissert for regionale
lufthavner etter teknisk-operativ oppgradering. På bl.a.
denne bakgrunn ble det i 1998-99 besluttet forlengelse til 1 200 meter
for lufthavnene i Brønnøysund og Florø, som
de to første utvidede regionale lufthavnene i Norge.

Spørsmålet om å kunngjøre
1 319 meters avgangslengde ved Brønnøysund
Lufthavn, noe som eventuelt kan oppnås ved å ta
i bruk det asfalterte endefeltet i startenden av banen,
er nå til behandling i Luftfartsverket.

La meg føye til at spørreren
inkluderer i sitt spørsmål en forutsetning om
at tilskuddet til ruten Brønnøysund–Oslo
allerede er opphevet. Det er ikke tilfellet. Fra 1. april
neste år er det fri konkurranse på ruten Brønnøysund–Oslo
og vice versa, men inntil den dato flys det etter det gamle konseptet.

  Ingen fly eller flyselskaper blir sluppet
til på kortbanerutenettet i Norge uten å være
godkjent både av Luftfartsverket og av luftfartsinspeksjonen,
eller som det vil hete senere, Luftfartstilsynet. Det gjelder enten
man flyr i Finnmark, på Helgeland eller i Sør-Norge.
Bestemmelsene er like, alle som er med i anbudsrunden, blir fulgt
løpende opp, og det blir kontrollert at de tilfredsstiller
de krav som er stilt fra departementets side underveis.

Når det så gjelder Brønnøysund,
var det flere aktører på banen i anbudssammenheng
da anbudet var lyst ut sist. Jeg regner med at noen av disse aktørene
fremdeles vil være aktuelle og interesserte i en konkurransesammenheng.
Forlengelsen på Brønnøysund er nettopp
gjort for å slippe til flere flyselskaper og flere flytyper
og, som representanten Bastesen har nevnt i tidligere spørsmål, nyttiggjøre
seg den økonomisk lønnsomme ruten mellom Oslo
og Brønnøysund.  

  Jeg la merke til den siste delen av representanten
Bastesens spørsmål og kommentar. Jeg tar den med
meg. 

Når jeg ikke kan svare på om
FOT-anbud, som det heter, er aktuelt for ruten mellom Brønnøysund
og Oslo, er det fordi vi ennå ikke har fått utprøvd
dette på kommersielt grunnlag eller har tilstrekkelig grunnlag
for å si om etterspørselen er god nok til at det
kan flys kommersielt. Jeg vil gjerne følge utviklingen
nøye på en del av de lufthavnene som nå kommer
ut uten anbud. Widerøe har for 

(Statsråd Fjærvoll)

lengst gjort oppmerksom på at de vil
fly Vadsø–Tromsø, Hammerfest–Tromsø og
Stokmarknes–Bodø uten tilskudd. Derfor er de ikke
med i anbudene som fungerer fra 1. april neste år,
og det er naturlig å se ruten Brønnøysund–Oslo
i samme sammenheng.





                

 EUs regler om periodisk kjøretøykontroll
fastlegger et minimumskrav for den tekniske kontrollen av kjøretøy.
Hvert medlemsland kan i sine nasjonale regler kreve en mer omfattende
og strengere kontroll for kjøretøy registrert
i det enkelte land. Dette er fastslått i en uttalelse fra
EU-kommisjonen 25. mai 1998, Om fortolkningen av EUs Rådsdirektiv
96/96/EF.

EU-kommisjonen har som mål å stramme
inn kravene til kjøretøyenes tekniske tilstand.
På sikt kan dette føre til ensartede nasjonale
standarder. Men foreløpig ønsker et flertall av
EUs medlemsland ikke gjensidig anerkjennelse av kjøretøykontroller.

Norge og andre nordiske land har i dag ikke
regler om alminnelig gjensidig anerkjennelse av kjøretøykontroller. Men
den norske forskriften om periodisk kontroll av kjøretøy åpner
imidlertid for at vi i særlige tilfeller kan godkjenne
dokumentert kontroll som er utført av godkjent kontrollorgan
i et annet EØS-land. Dette kan gjelde f.eks. når et norskregistrert
kjøretøy er i utlandet i svært lang tid,
slik at fristen for kontroll vil bli vesentlig oversittet.

Jeg kan for øvrig nevne at Norge har
tatt initiativ til en gjennomgang og vurdering av kontrollordningen
i de nordiske land gjennom Nordisk vegteknisk forening. Gjennomgangen
vil vise om det er grunnlag for å inngå avtaler
om gjensidig anerkjennelse av kjøretøykontroll innen
Norden.

  Når det gjelder tidsbruk, er vi nok
avhengig av hva de øvrige nordiske land svarer på denne
henvendelsen, og initiativet som er gjort fra Norge gjennom Nordisk
vegteknisk forening. Vi har interesse av å få en
gjensidig anerkjennelse av kjøretøykontroll i
Norden.

Når det gjelder den konkrete saken,
er jeg ikke i stand til å respondere på den, naturlig
nok. Men den norske forskriften om periodisk kontroll av kjøretøy åpner,
som jeg nevnte, for at vi i særlige tilfeller kan godkjenne
dokumentert kontroll som er utført av godkjent kontrollorgan
i et annet EØS-land, og at dette da gjelder når et norskregistrert
kjøretøy er i utlandet i svært lang tid,
slik at fristen for kontroll vil bli oversittet. Det kunne være
at det hadde vært fornuftig å ta kontakt hjem
før man gjennomførte kontrollen, for å høre
nivået på kontrollkravet. Men jeg vil håpe
at denne saken gjør at vi kommer raskt videre for å få en
nordisk løsning.

  Det kunne være veldig fristende å mene
noe sterkt om EU-landenes gjensidige godkjennelse av hverandres
krav på dette området som på andre områder
der det måtte være strid og uenighet. Jeg skal
ikke falle for den fristelsen, men registrerer bare at det fremdeles
ikke er kommet ensartede krav og regler og gjensidig godkjennelse
av hverandres kontroll på dette området. Vi vil
arbeide for at vi får en felles nordisk løsning,
og håper at det ikke er så langt unna. 

Ellers er jeg enig i at bruker vi betegnelsen
EU-kontroll eller EØS-kontroll, så burde vi ha et felles
grunnlag å gå ut fra i den sammenheng. Men igjen:
Det er minstekrav, og norske myndigheter har da altså valgt å legge kravene
noe høyere enn man har gjort for øvrig i EU-landene.





                

