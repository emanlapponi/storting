  I løpet av våren 1999 ble
det registrert flere tilfeller med nedfall av mindre stein og steinblokker
på Trollstigveien, og den 8. mai kom det betydelige nedfall
tre ganger. Nærmere undersøkelser viste at nedfallene
kom fra et større fjellparti relativt høyt over
veien.

Statens vegvesen har senere fått utført
analyser av stabiliteten i området, og det ble konkludert
med at det måtte iverksettes sikringsarbeider. Siden disse
arbeidene skal utføres i om lag 700 meters høyde
over havet og før snøen kommer, er det begrenset
hvor lenge en kan arbeide utover høsten. Dette er bakgrunnen
for at Statens vegvesen har tatt initiativ og iverksatt
sikringsarbeidet fra 11. august i år.

Dette tidspunkt har Statens vegvesen fastsatt
i samråd med den lokale turistnæring nettopp for å ivareta
disse interessene. I midten av august er turisttrafikken, etter det
jeg har fått opplyst, dabbet av, og det er tatt hensyn
til turistbåtanløp til Åndalsnes i denne forbindelse.

Sikringsarbeidene, slik det nå legges
opp til, vil bli fullført i løpet av 2001. Dersom
sikringsarbeidet ikke kan foregå som planlagt, må vi
regne med at det blir nødvendig å arbeide på vegen
også i høstsesongen etter 2001. Jeg regner med
at en lokalt søker å tilpasse stengingen til tiden
omkring 15. august, og jeg vil derfor ikke gå imot den
gjennomføringsplan som det er lagt opp til.

Gunnar Breimo hadde her
gjeninntatt presidentplassen.

  Jeg registrerer ønsket fra turistnæringen
i området. Jeg synes det er rimelig at turistnæringen
og Statens vegvesen snakker sammen på nytt. Jeg vil vel
tro at en uke fra eller til ikke nødvendigvis er det som
er det avgjørende, hvis man likevel greier å fullføre
prosjektet i løpet av 2001, som forutsetningen er. Så jeg
kan vel svare at jeg forventer at man tar en dialog på dette
og finner praktiske løsninger innenfor de tidsrammer og
den økonomi man har til rådighet.

  Slike ting som har skjedd rundt Trollstigen,
er ikke noe man i budsjettsammenheng har tatt forhåndshøyde
for. Det betyr at når akutte situasjoner oppstår,
må man finne praktiske løsninger. Det er gjort.
Man har derfor vært nødt til, iallfall i en foreløpig
fase, å «låne» midler av andre
konti, både sentralt og mellom fylker.

Det er rimelig å bruke rassikringsmidler
til dette prosjektet. Midlene på rassikringssiden er økt
noe til neste år. Om vi greier å finne dekning
for hele beløpet innenfor økte rassikringsmidler,
tør jeg ikke svare på i dag. Vi ser nå på finansieringen,
og jeg regner med at det nok må tas noe innenfor fylkesrammen
på ordinær måte, men i hvor stor grad,
vil jeg få lov til å komme tilbake til Stortinget med
på et senere tidspunkt.





                

  En vegsjef er underlagt fylkeskommunen i spørsmål
knyttet til fylkesvegene. Som ledd i den ordinære saksforberedelse
ved tilsetting i stilling som vegsjef sendes saken derfor til vedkommende
fylkeskommune til uttalelse. Foreleggelsen for fylkeskommunen følger
av tilsettingsreglementet for Statens vegvesen og er ingen «høringssak» i
alminnelig forstand. Som bistand for fylkeskommunens vurdering blir
det gjerne foretatt en foreløpig, begrunnet rangering av
søkerne. Av hensyn til de personer det gjelder, er innholdet i
oversendelsen ikke offentlig, og offentlighetsloven § 6 nr.
4 gir hjemmel for å unnta fra offentlighet dokumenter i
saker om ansettelser. Enkelte fylkeskommuner offentliggjør
imidlertid sin egen innstilling i saken.

Regjeringen arbeider generelt for mer offentlighet.
I saker om tilsettinger i offentlige stillinger må imidlertid målet
om større åpenhet veies opp mot hensynet til å få godt
kvalifiserte kandidater til å søke. Dette gjelder
særlig stillinger på høyere nivå.
For enkelte søkere til offentlige stillinger vil det kunne
medføre en stor belastning dersom det blir kjent at de
søker ny stilling. Dette kan føre til et svakere
søkergrunnlag. Regjeringen har på denne bakgrunn
ute til høring et forslag om endringer i offentlighetsloven,
hvor det bl.a. foreslås følgende tilføyelse
i offentlighetsloven § 6 nr. 4:

«en
søker kan kreve at det ikke gis innsyn i hans eller hennes
navn og andre individualiserende kjennetegn».

Dette forslaget bygger som kjent på justiskomiteens forslag,
jf. Innst. S. nr. 21 for 1998-99, som stortingsflertallet sluttet
seg til.

  I den grad ansettelsesprosedyren føles
og registreres som udemokratisk, er det helt naturlig at den gås
gjennom på nytt. Det vil statsråden gjøre,
i og med at representanten Knudsen har reist dette spørsmålet.

Når det gjelder fylkeskommunens uttalelse,
kan jeg ikke se annet enn at det er et ledd i de generelle uttalelsene
i innstillingssammenheng. Fylkeskommunen har derfor adgang – og
noen nytter denne muligheten – til å offentliggjøre
sin egen rangering, sin egen uttalelse, i prosessen, men jeg minner
om at til slutt havner også disse sakene – og
denne saken – på statsrådens bord. Det
betyr med andre ord at det som nå er tatt opp fra Knudsens
side, vil bli vurdert når statsråden til slutt
konkluderer.

  Nytenkning i samfunnet er det behov for på en
rekke felter. Jeg vil ikke her og nå ta standpunkt til
akkurat det feltet som representanten Knudsen tar opp. Jeg gjentar
det jeg har sagt før, at når spørsmålet
først er reist, som andre representanter i Stortinget tidligere
har gjort skriftlig, er det naturlig at dette gis en gjennomgang.
Jeg kan ikke se at disse to stillingene isolert sett enkeltvis skal
danne grunnlaget for denne gjennomgangen, men det bør gjøres
på mer prinsipielt grunnlag, mer prinsipiell basis. Jeg
har stor forståelse for dem i samfunnet som mener at søkergrunnlaget bør
være så bredt som overhodet mulig til denne typen stillinger,
og at vurderingsgrunnlaget bør gjøres så bredt som
mulig, og det er selvfølgelig naturlig at innstillende myndigheter
tar dette med også i sine innstillinger. Statsråden
vil også ta det med i sin konklusjon.





                

  Bakgrunnen for at det er åpnet adgang
til å innføre piggdekkgebyr, er behovet for å kunne
regulere helse- og trivselsulemper ved piggdekkbruk på en
bedre måte. Høye konsentrasjoner av partikler
kan utløse negative helseeffekter i form av lunge- og luftveissykdommer.
Hovedkilden er piggdekkenes slitasje av vegdekket og oppvirvling
av dette støvet fra vegbanen i perioder med bar og tørr
veg vinterstid.

Gjennom forskriften om gebyr for bruk av piggdekk og
tilleggsgebyr har kommunene fått mulighet til å innføre
gebyr for kjøring med piggdekk innenfor et nærmere fastsatt
område. Så langt har Oslo besluttet å innføre
en slik ordning. Gebyrordningen er valgt fremfor en forbudsordning
nettopp for at de som av ulike grunner foretrekker å kjøre
med piggdekk, skal ha mulighet til dette mot at det betales et gebyr
for den miljøulempe bruk av piggdekk medfører.

Funksjonshemmede – som andre – kan
derfor fortsette med å bruke piggdekk. Det kan, som representanten
påpeker, være slik at helsemessige forhold gjør
at de ønsker dette. Gebyrene for å kjøre
med piggdekk er fastsatt i forskriften. Disse gebyrene er generelle
og vil gjelde alle. Jeg har fått henvendelser fra flere
ulike hold med ønske om dispensasjon fra avgiften. Min
vurdering er at avgiften bør gjelde for alle, og at det
ikke bør gjøres unntak fra forskriften – fordi
reduksjon i piggdekkbruken er helt nødvendig for å få bedre
luftkvalitet i storbyene og dermed bedre helse og trivsel for alle
som bor i disse kommunene.

Men la meg til slutt understreke: Det er altså ikke
forbud mot piggdekkbruk i byene, heller ikke i Oslo, men det er
et gebyr som innføres for å kjøre med
piggdekk, med tanke på å redusere ulempene i luft-
og forurensningssammenheng.

  Statsråden innrømmer at
det er kommet en rekke påstander etter at det ble gitt
anledning til å innføre piggdekkgebyr. En del
av disse påstandene blir nå nærmere undersøkt,
allerede pr. dato. Vi kan ikke bekrefte eller svare på de
påstander som er kommet i media, og som siteres av representanten
nå. Det har ikke vært meningen på noen
måte å skade miljøet ved å innføre
piggdekkgebyr, tvert imot. Det er helse- og miljøsikkerhet
som er årsaken til dette. Det er jo det å lette
hverdagen for folk flest – ikke minst for dem med allergier – som
er hensikten med å gi en hjemmel til å innføre
et gebyr. 

Statsråden vil naturligvis undersøke
de påstandene som er kommet. Foreløpig har vi
ikke grunn til å tro annet enn at en redusert bruk av piggdekk
i storbyene vil være til velsignelse for oss alle.





                

  I forbindelse med behandlingen av St.meld.
nr. 53 for 1990-91, Stamveg Bergen-Oslo, vedtok Stortinget den 18.
juni 1992 følgende:

«Stortinget
ber Regjeringen forsere arbeidet med innkorting av Bergensbanen
(Hønefoss-Oslo), med sikte på oppstart i planperioden
1994-97.»

Stortinget behandlet spørsmål
om korridorvalg for Ringeriksbanen i forbindelse med St.prp. nr.
64 for 1995-96 og Innst. S. nr. 12 for 1996-97, og bad om at den
videre planlegging av Ringeriksbanen ble gjennomført for
to alternative korridorer, alternativ 2 via Kroksund og alternativ
2/6 via Åsa. I tillegg ble det forutsatt utarbeidet nye og
oppdaterte nytte-kostnadsvurderinger, herunder kostnadsoverslag
og trafikkvurderinger, for prosjektet i forbindelse med hovedplanleggingen.

Foreløpig hovedplan for Ringeriksbanen
ble godkjent av Jernbaneverkets hovedkontor i juli 1999, og konsekvensutredningen
etter plan- og bygningsloven lå deretter ute til høring
fram til 22. oktober i år. Jernbaneverket går
nå gjennom høringsuttalelsene for å avklare
om utredningsplikten er oppfylt. Etaten har som mål å oppnå en
godkjent konsekvensutredning innen utgangen av februar 2000.

Samferdselsdepartementet har i St. prp. nr.
1 lagt opp til at Stortinget skal få saken til ny behandling
våren 2000. Inntil det eventuelt foreligger nye signaler
fra et flertall på Stortinget, legger Regjeringen til grunn
at planleggingen av prosjektet skal fortsette med utgangspunkt i
de vedtak Stortinget selv har fattet.

  Representanten Stensaker kommer
med spenstige vurderinger, interessante vurderinger. Så langt
kan jeg gå i mitt tilleggssvar. Men utover Stortingets
vedtak kan jeg ikke gå. Stortinget har lagt føringer.
Stortinget har fattet vedtak. Det har en regjering og en statsråd å forholde
seg til. Derfor er statsråden, slik han redegjorde for
i hovedsvaret, innstilt på å legge dette fram
etter planen nå til våren, og Stortinget må da
ta standpunkt til de spørsmål og de vinklinger
som representanten Stensaker nå brakte fram.

Jeg registrerer at vedtaket ligger noen år
tilbake i tid, men jeg har selvfølgelig tiltro til at Stortinget
er i stand til å gjøre helhetsvurderinger når
de får saken presentert i sin helhet til våren.

  La meg først si at statsråden
ikke uten videre kan bekrefte at de tallene som er lagt fram, er
representative for Ringeriksbanen og det området. Statsråden
har nok en viss følelse av at disse tallene ligger til
grunn for en landsvurdering mer enn en spesiell lokal vurdering.
Jeg skal imidlertid ikke gå inn på disse tallene
akkurat her og nå, men komme tilbake til dette på et
senere tidspunkt.

Jeg regner med at de tall og henvisninger som
representanten Stensaker viser til, vil være vesentlige
både i den konklusjon som Regjeringen er nødt
til å trekke når saken legges fram for Stortinget,
og til slutt i den vurderingen Stortinget gjør når
de fatter endelig vedtak i saken, forhåpentligvis i løpet
av våren 2000.





                

