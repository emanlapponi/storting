  Problemstillingen er ikke ny, den ble også presentert
i en spørretime i 1989.

Forsvarsdepartementet tok den gang opp saken
med Sosialdepartementet, som forela saken for Helsedirektoratet.
Hensikten var å påvirke Den norske lægeforening og
foreningens spesialistkomiteer som fastsetter spesialistkrav, og
som bedømmer om tjeneste skal godkjennes som spesialistutdannelse.
Forsvaret har således ikke herredømme over hva
slags tjeneste helsemyndighetene godkjenner som meritterende, ei
heller hva slags tjeneste de fremtidige sivile vernepliktige settes
til.

Det er etter dagens system Lægeforeningen
som på faglig grunnlag vurderer tjenestens innhold og art.
Det har vært og er tydeligvis fortsatt Lægeforeningens
syn at leger som avtjener verneplikt i Forsvaret, har en snever tjeneste
som i utgangspunktet retter seg mot friske unge menn, og derfor
ikke kan aksepteres som meritterende. Sivile tjenestepliktige som
gjør tjeneste eksempelvis innen psykiatri eller kommunehelsetjenesten,
får derimot en mer variert tjeneste som kan godskrives
som meritterende.

Det er etter mitt syn ingen rimelighet i at
en person som gjennomfører den lovpålagte verneplikt,
kommer dårligere ut enn en som av overbevisningsgrunner
blir satt til å utføre dagens siviltjeneste. 

Også i fremtiden vil det være
slik at den alminnelige verneplikt vil være det normale
og normgivende. Jeg vil derfor ta godkjennelsesordningen opp i en
bredere sammenheng direkte med helseministeren.

  Statsråden har registrert Ingvald
Godals anmodning om å gå gjennom en del av de
problemene som er brakt til overflaten i den senere tid, og som
også har vært tatt opp i spørretimen
her i Stortinget.  Det vil jeg følge opp i den grad det
er mulig, jeg er da selvfølgelig avhengig av en del innspill
for å kunne gjøre det.

Men for også å komme med
en positiv opplysning kan jeg si at fra 1. januar i år
er det etablert en ny ordning for styringen av spesialistutdanningen,
gjennom etableringen av et nytt nasjonalt råd for spesialistutdanning
av leger.  Det er grunnlag for å reise saken på nytt
innen det nye rammeavtaleverket som nå er etablert, og
siden det er et meget godt arbeidsmiljø og en god dialog
innad i Regjeringen, har jeg allerede benyttet anledningen til å ta dette
opp med helseministeren, som sitter ved min side i salen.





                

