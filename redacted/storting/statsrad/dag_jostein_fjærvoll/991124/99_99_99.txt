  Regjeringen legger i sin politikk stor vekt
på å begrense miljøulempene fra transport.
Virkemiddelbruken rettet mot transportsektoren er i dag omfattende,
både i form av økonomiske og administrative virkemidler. 

Transportsektoren bidrar til klimaproblemet,
først og fremst gjennom utslipp av karbondioksid – CO2.
CO2-utslippene fra transportsektoren har i perioden 1990-98 økt
med om lag 18 pst., noe som har sammenheng med økningen
i transportomfanget. Klimakonvensjonen og internasjonale protokoller
om langtransporterte luftforurensninger legger føringer
for ambisjonsnivået i norsk miljøpolitikk overfor
klimaendringer og luftforurensninger med globale og regionale virkninger.

Hovedstrategien overfor globale miljøproblemer
er bruk av landsomfattende virkemidler på tvers av sektorene,
som f.eks. avgifter. Både bensin, autodiesel og andre mineraloljer
er ilagt CO2-avgift. Transportsektoren betaler i tillegg til CO2-avgiften
høyere ordinære avgifter på drivstoff
sammenliknet med andre land. I tillegg er det høye avgifter
på kjøp og eie av bil som påvirker omfanget
og sammensetningen av bilparken og bilbruken. Generelt arbeides
det kontinuerlig med å videreutvikle bruken av miljøavgifter.
Generelle miljøavgifter vil også ha klare positive
effekter i forhold til lokale miljøproblemer. Det er også tatt
i bruk omfattende tiltak av administrativ og regulerende karakter.

Investeringer i jernbane prioriteres i trafikksterke
områder der jernbanen har en særlig trafikal og
miljømessig betydning, f.eks. nærtrafikk rundt
de største byene og intercitytog. Dette er tiltak som kan
ha stor miljømessig betydning. I 2000-budsjettet er hastighets-
og kapasitetsøkende tiltak for tilrettelegging for bruk
av krengetog på Sørlandsbanen, Dovrebanen og Bergensbanen
gitt høy prioritet. Dette er investeringer som også vil
være av stor betydning for godstransport med jernbane.

  Jeg har sagt fra denne talerstolen før
i dag at alle selvfølgelig kan bli bedre, og det kan sikkert
vi også bli i budsjettsammenheng når det gjelder å omtale
klimagasser. 

Nå vil det være slik at det
alltid er en arbeidsdeling. Klimagasser globalt vil naturligvis
bli omtalt mange steder, men først og fremst i spesielle
departements budsjett og i spesielle generelle vendinger. Jeg skal
se nærmere på om vi kan omtale dette bedre for
senere år.

Når det gjelder de konkrete tiltakene
som jeg har nevnt, mener jeg at de finnes spredt over flere kapitler
i budsjettet, både satsingen på gang- og sykkelbaner,
på kollektivtransportløsninger og ikke minst på jernbane, som
vi satser betydelig på til neste år, og også noen
vi kritiseres for: Vi prøver å hindre forurensning
gjennom reguleringer, via piggdekkgebyrer. Det er ikke forbud mot å bruke
piggdekk, men det er gebyrer for å forurense etc., for å nevne
noe.

  Jeg tar Langelands oppfordring med meg, og
dette vil følge med i det videre arbeidet. Nå må jeg
minne om at spørsmålet i seg selv var vinklet
mot bilbruk og reduksjon på privatbilsiden. Derfor har
jeg ikke gått inn på fly, utslipp av klimagasser og
utslipp generelt, som i høyeste grad påvirker
det globale miljøet. Jeg må bare innrømme
at i forhold til hvordan samfunnet vil påvirke bilbruken,
er vi nødt til å bruke både gulrot og
pisk, som noen vil kalle det, altså kort: en sammensetning
av fordeler på kollektivsiden og ulemper og avgifter i
forbindelse med privatbilismen for å få en mer
miljørettet transport i framtida, slik at begge deler må være
på plass dersom vi skal få folk til i større
grad å gå over fra privatbilen til kollektivtrafikken.





                

 Oppgitte kostnader ved å legge fast
dekke på gjenværende riksveger med grusdekke viser
store fylkesvise variasjoner. Dette skyldes i all hovedsak at omfanget
av tiltak varierer, fra ren dekkelegging og forsterkning til større
omlegginger.

Samferdselsdepartementets holdning er at bevilgningen
over den nye budsjettposten Legging av fast dekke på riksveger – post
32 – skal gå til dekkelegging og nødvendig
forsterkning. Det er derfor lagt til grunn en gjennomsnittlig løpemeterpris
på 2 000 kr, som ut fra en vegfaglig vurdering
skal være tilstrekkelig til dette. Om det er ønskelig
med større utbedringer og omlegginger, må dette
vurderes og prioriteres i forhold til utbedring og omlegging av
andre riksvegstrekninger med dårlig standard innenfor den
fylkesfordelte investeringsrammen til riksvegformål, post
30.

Etter det jeg har fått opplyst, har
vegkontoret i Møre og Romsdal lagt fram et forslag til
grusvegpakke med en kostnadsramme på 164 mill. kr. Dette
er i tråd med de opplysninger som fylkeskommunen tidligere
har oppgitt, og innebærer en gjennomsnittlig løpemeterpris
på om lag 3 000 kr. Følgelig har vegkontoret
foreslått at 108 mill. kr skal dekkes over post 32 og resten
over post 30. Dersom det er ønskelig med ytterligere økning
av standarden på noen av strekningene, må dette
dekkes over post 30, både i Møre og Romsdal og
i andre fylker.

De løsninger som er valgt for de omtalte
strekningene, synes derfor å være i samsvar med
de overordnete føringer som er gitt fra Samferdselsdepartementets
side for bruk av midler fra grusvegpakken. 

  Jeg vil bare si at jeg er noe forundret over
at en representant for ett av de fem-seks fylkene som vitterlig
får ekstra midler for endelig å bli kvitt de siste
grusriksveger i Norge, klager over dette. Vi trenger ikke å gå lenger
enn til fylket i sør, Sogn og Fjordane, for å forstå at
de synes det er urimelig at man ikke får noen uttelling
fordi man allerede har utført legging av fastdekke på sine
grusriksveger. 

For at Møre og Romsdal skal få anledning
til å tilpasse seg disse ekstra midlene, fordeles de således
nå over hele fireårsperioden. Som samferdselsminister
legger jeg meg ikke bort i hvordan Møre og Romsdal vil
bruke sine ordinære riksvegmidler på grusriksvegene
i tillegg til ekstra tildeling. Men når 2003 er omme, og
grusriksvegmidlene er ferdigbevilget, skal fylket ha fast dekke
på sine grusriksveger. Pengene kan ikke brukes til noe
annet. Jeg bestemmer altså verken bredde, lengde eller
utforming. 

  Det skulle ikke forundre meg om jeg etter
min tid i statsrådsstolen også fikk navnet knyttet
til riksvegbredde – men jeg tviler på det. Vi
har altså ikke satt noen standard når det gjelder
riksvegbredde – verken 4 meter eller noe annet – eller
-lengde. Det vi har gjort, er å lage en «grusvegpakke» for å bli kvitt
de norske grusriksvegene over fire år – og det
skal vi gjennomføre. Vi bevilger 100 mill. kr
pr. år til dette og har gitt en standardpris, og så må fylkene
ut fra norsk vegstandard finne ut om de er tjent med å bruke
sine ordinære midler til å fullføre løsningen.
Hvis de finner ut at de ikke er tjent med det, kan de selvfølgelig
finne andre løsninger, men ansvaret ligger lokalt på fylkesnivå,
hos vegsjefene og hos de nødvendige vegutvalg i fylket. 

Jeg vil tilrå at Møre og
Romsdal nyttiggjør seg pengene maksimalt og får
en god løsning. Det er egentlig det Møre og Romsdal
har bedt om, og det er det ønsket vi oppfyller.

