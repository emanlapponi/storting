  Det er ikke ønskelig ut fra kun presseomtale å gi
en kommentar til politiets reaksjon i denne konkrete saken. I og
med at saken fortsatt er til behandling ved politiet og domstolen,
ber jeg om forståelse for at jeg ikke kommenterer den.

Når det gjelder tiltak i forhold til
problemstillingen legevakt/utrykningskjøring,
vil jeg gjerne utdype dette i svaret på spørsmålet
fra Ola D. Gløtvold, hvor det vil bli redegjort kort for
vegmyndighetenes arbeid på dette området. Dette
spørsmålet kommer da som neste spørsmål.

  Jeg er helt enig i at det ikke var et utfyllende
svar jeg var i stand til å gi på spørsmålet.
Begrunnelsen for hvorfor det var slik, gav jeg i mitt hovedsvar.

Vi arbeider imidlertid på spreng i
departementet med dette spørsmålet. Vi avventer
nå det siste innspillet fra Vegdirektoratet, som jeg regner
med vil komme til departementet snarest mulig. Departementet vil
deretter ta endelig stilling til hvorvidt leger i kommunal legevakttjeneste
skal gis adgang til å bruke eget privat kjøretøy
som utrykningskjøretøy, med det regelverk de da
vil være omfattet av, og de dispensasjoner som da vil være
gitt. Jeg vil derfor få lov til å komme tilbake
til dette i en senere omgang på generelt grunnlag.





                

  Jeg vil ikke kunne kommentere den aktuelle
saken, noe som er i tråd med mitt svar på spørsmålet
fra representanten Asmund Kristoffersen, og begrunnet i at forholdet
etter hva jeg kjenner til, er under behandling av politiet.

I departementet vurderes det nå i
hvilket omfang og på hvilke vilkår det eventuelt
kan tillates å gi leger i kommunal legevakttjeneste adgang
til å utstyre sin private bil med blålys. Det
vurderes videre hvilke krav til kompetanse som skal settes for fører
av utrykningskjøretøy, og hvordan slik kompetanseoppbygging
rent praktisk kan gjennomføres. Dette er noen av flere
forhold knyttet til et foreliggende forslag til revidert forskrift
om godkjenning og registrering av utrykningskjøretøy
og en ny forskrift om kompetansebevis for utrykningsførere.

Arbeidet med nytt regelverk har dessverre tatt
svært lang tid og vil bli påskyndet. Det er imidlertid
gjennomført en høring av forslag til nytt regelverk,
og det tas sikte på at saken blir oversendt Samferdselsdepartementet fra
Vegdirektoratet så snart som mulig. Departementet vil deretter
ta endelig stilling til hvorvidt leger i kommunal legevakttjeneste
skal gis adgang til å bruke eget privat kjøretøy
som utrykningskjøretøy.

  Jeg kan forsikre at saken vil bli fulgt opp
fra departementets side.

La meg også tilføye at jeg
forstår den generelle debatten som pågår
i samfunnet rundt de spørsmålene som er reist
av de to siste spørrerne. Det er naturlig ikke bare å skynde
på prosessen, men å skape en avklaring som gir dem
som blir tildelt utrykningskjøretøytillatelse,
mulighet til å ta den i bruk, samtidig som de settes i
stand til å håndtere et utrykningskjøretøys
begrensinger når det gjelder regelverk. I den sammenheng
er tildeling av blålys en del av et utrykningskjøretøys
oppsett.

  Jeg er ikke uten videre enig i at østre
linje i Østfold ikke blir prioritert av NSB. Lokaltogene på strekningen
Skøyen–Mysen har samme prioritet som lokaltogene
på strekninger som Kongsberg–Eidsvoll, Spikkestad–Moss
og Skøyen–Kongsvinger når det gjelder
togmateriell og NSBs tilbud i forhold til etterspørselen.
Det synes heller ikke å være slik at antall avganger
har gått ned i forbindelse med ruteomlegginger. Etter det
jeg har fått opplyst, har endringer som har blitt foretatt
på strekningen Oslo–Mysen, resultert i flere avganger.

Det har vært en sterk vekst i antall
reisende med tog de siste årene, spesielt gjelder dette
som følge av ruteomleggingen høsten 1999. På årsbasis
frakter nå lokaltogene rundt Oslo om lag en million flere
passasjerer enn før ruteomleggingen. 

Dette er en utvikling som selvsagt er svært
gledelig for kollektivtransporten, men den har, slik representanten korrekt
påpeker, ført til en trengselssituasjon på lokaltogene.
Rundt Oslo er det i dag i rushtiden en etterspørsel etter
sitteplasser som langt overgår tilgjengelige seter. Østfoldbanen
har flest fulle tog og merker følgelig problemet mest.
Østre linje står imidlertid ikke i noen særstilling
med hensyn til underkapasitet på sitteplasser. La meg tilføye
at jeg har fått opplyst av NSB Kortdistanse at de benytter
alt tilgjengelig vognmateriell i rushperiodene om morgenen og ettermiddagen
i lokaltogtrafikken i Oslo-området.

I henhold til rammeavtalen mellom staten og
NSB om statens kjøp av persontransporttjenester for perioden 1998-2001,
har NSB bestilt 36 nye togsett, som vil bli satt i trafikk i 2001-2002.
Disse togsettene vil bli satt inn i Oslo-området og på Jærbanen.
Med innføringen av de nye togsettene vil kapasitetssituasjonen
forbedres. Om det vil være behov for ytterligere kapasitetsøkning,
vil være avhengig av og må vurderes i forhold
til den videre utviklingen i antall togreisende. 

  Jeg er fornøyd med enhver økning
når det gjelder etterspørselen etter kollektivreiser.
Så jeg må si at det gleder meg at etterspørselen etter
togreiser har økt så sterkt som den har gjort.
Jeg vil også minne om at jeg i mitt svar beskrev hva jeg
så for meg når det gjaldt investeringer i 36 nye
togsett, og at en betydelig del av disse vil bli satt inn i Oslo-området
og dermed bedre situasjonen fra 2001-2002. La meg også si at
kapasitetssituasjonen på Østfoldbanens Østre linje må ses
i sammenheng med utviklingen av jernbanens kjørevei mellom
Ski og Oslo, hvor det er behov for kapasitetsøkning i rushperioden.
Regjeringen vil presentere de framtidige planene for investeringstiltak
i kjøreveien i den kommende stortingsmeldingen om Nasjonal
transportplan for 2002-2011. Så her ser vi på kjørevei,
og NSB ser på sitt materielltilbud.





                

  I forskrift om inn- og utflygingstraseer for
Oslo Lufthavn Gardermoen er det blant annet gitt bestemmelser om åpningstid,
bruk av rullebaner, motorbruk og operative bestemmelser, herunder
fremgangsmåter ved utflyging og innflyging. Oslo Lufthavn
AS er bemyndiget til å utøve støy- og
traséovervåking, og de rapporterer månedlig
fra støy- og traséovervåkingsanlegget.

Målinger så langt er i hovedsak
i rimelig samsvar med beregningene. På sommerstid viser
imidlertid erfaringene noe større andel avganger mot sør
enn forventet. Dette gir noe høyere støy i områder
sørøst av flyplassen.

Resultatene av pågående analyser
av vindforholdenes betydning for valg av baneretning vil, sammen
med innføring av bedre tilpassede prosedyrer og ny informasjon om
trafikkmengde, være en viktig del av forutsetningene for
oppdatering av de beregninger som skal danne grunnlag for vurdering
av fasadeisolasjonstiltak.

Ifølge OSLs Miljøoppfølgingsprogram
skal OSL avslutte og evaluere det igangværende program
for isolasjonstiltak samt oppdatere flystøysonekart i løpet
av inneværende år. Denne evalueringen, sammen
med oppdaterte flystøysonekart, er nødvendige
forutsetninger for vurdering av behovet for ytterligere støyisoleringstiltak.

Samferdselsdepartementet har løpende
kontakt med Luftfartsverket om støyforholdene omkring flyplassen
på Gardermoen, og det vil bli gjennomført en hovedevaluering
av konsekvensene av forskriften høsten 2000.

  Statsråden er enig i storsamfunnets
ansvar også på dette området. I løpet
av inneværende år vil det skje en avklaring av
behovet for ytterligere støyisolering innenfor de rammer
som tidligere er redegjort for og satt. La meg nevne at innenfor
støysonene har det, på grunn av overgang til mer
støysvake fly og omlegging, vært en nedgang i
antall personer som er berørt, fra 4 000 til 2 500.
Jeg vil også minne om at Luftfartsverket nylig er gjort
kjent med at Ullensaker kommune har gjennomført egne støymålinger.
Ut fra en foreløpig vurdering er det reist en del spørsmål
om gjennomføringen av analysene og metodikken. Dette gjennomgås
nå av Luftfartsverket, og det er derfor for tidlig for
meg å kommentere konkret de målingene som er gjort
av Ullensaker kommune. Men vi vil komme tilbake til dette i en senere
omgang.





                

