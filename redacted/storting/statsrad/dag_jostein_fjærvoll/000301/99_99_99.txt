  Drangsdalen er et rasutsatt parti på Sørlandsbanen.
Det foreligger godkjent hovedplan fra 1995 vedrørende omlegging
av linjen i tunnel for å løse dette sikkerhetsproblemet.
Jernbaneverket foretar nå en kvalitetssikring av foreliggende
plan og kostnader. Dette arbeidet er ikke avsluttet.

Som påpekt, er det riktig at togene
må gå med redusert fart forbi de rasutsatte partier
i Drangsdalen, slik at togene kan stoppe dersom det har gått
et ras. Dette medvirker til å holde oppe sikkerheten ved
togframføringen. Jeg kan opplyse om at Jernbaneverket i
forbindelse med Jernbanetilsynets godkjennelse av krengetogtrafikken
på strekningen vil få laget en særskilt
risikoanalyse for Drangsdalen. Arbeidet med denne risikoanalysen
er ikke avsluttet.

Drangsdalen er ett av flere rasutsatte partier
på det norske jernbanenettet, og jeg vil i forbindelse
med fremleggelsen av Nasjonal transportplan 2002-2011 komme tilbake
til på hvilke strekninger det vil være aktuelt å prioritere
rassikringstiltak samt omfanget av disse rassikringstiltakene.

  Som representanten understreker, er dette
ingen ny situasjon. Den har eksistert i lang, lang tid – skal
vi si alltid, helt siden det ble trafikk i området. Nå har
vi tenkt å ta dette for oss i forbindelse med NTP, Nasjonal
transportplan. Dette vil da bli forelagt Stortinget på vanlig
måte. Jeg vil dermed forvente at Stortinget også foretar
nødvendige prioriteringer i den sammenheng. Det vil for
denne strekningen, som for en del andre strekninger, bli nødvendig å klargjøre
både prioritering, kostnader og en tidsplan for gjennomføring. 

I mellomtiden tar vi nødvendige sikkerhetstiltak,
slik at ulykker ikke skal skje. Det betyr at vi må tilpasse
farten etter forholdene, og så får vi følge
Jernbanetilsynets pålegg når de måtte
komme. 





                

