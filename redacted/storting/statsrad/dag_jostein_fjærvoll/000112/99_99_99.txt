 I St.meld. nr. 37 for 1996-97, Norsk veg- vegtrafikkplan
1998-2007, forutsettes oppstart av prosjektet Ev 6 Jevika-Selli,
som utgjør E6 gjennom Steinkjer, i perioden 1998-2001,
med fullføring i perioden 2002-2007. Ny E6 gjennom Steinkjer
inngår i en planprosess som har pågått
i flere år.

For å få til en god grunnervervsprosess
er det i St.prp. nr. 1 for 1999-2000 satt av midler i 2000 til grunnerverv og
videre prosjektering med sikte på anleggsstart i 2002. Stortinget
har gitt sin tilslutning til dette.

Det ble for prosjektet ny E6 Jevika-Selli vedtatt
kommunedelplan i 1996. Strekningen er delt opp i fire reguleringsplaner,
og tre av disse har Steinkjer kommunestyre egengodkjent. For den
fjerde reguleringsplanen, Løsberga-Sneppen bru,
har Jernbaneverket lagt ned innsigelse mot kommunens reguleringsplanvedtak
hva angår løsningen for deres aktivitet. Om innsigelsen
blir tatt til følge, vil dette bare medføre mindre
endringer for ny E6.

Med bakgrunn i dette ble det i 1998 inngått
kjøpekontrakt med 20 berørte huseiere og to berørte
hytteeiere på søndre parsell. I kjøpekontraktene
ble det forutsatt utbetaling til disse 22 grunneierne i januar 2000,
med forbehold om godkjent reguleringsplan og bevilgninger til prosjektet.
Det har derfor vært et sterkt ønske om å oppfylle
inngåtte avtaler med berørte grunneiere, slik
at de kan reetablere seg uten unødvendig opphold
og usikkerhet.

Kommunestyrets reguleringsplanvedtak for den
søndre parsellen ble påklaget til fylkesmannen
av 21 beboere, som til sammen representerer sju eller åtte
av de berørte eiendommene. Klagen ble avvist, og saken
er sendt til Sivilombudsmannen av beboerne med spørsmål
om fylkesmannens habilitet. Det er ventet en avklaring på denne
saken i løpet av januar 2000. Kommunestyrets vedtak for
de to andre reguleringsplanene er påklaget til fylkesmannen. Vegdirektoratet
opplyser at disse klagene er lagt til side i påvente av
at habilitetsspørsmålet er avklart.

Jeg har fått opplyst at Statens vegvesen
vil foreta utbetalingene til grunneierne uavhengig av at spørsmålet om
inhabilitet fortsatt er til behandling hos Sivilombudsmannen. Statens
vegvesen begrunner dette med at spørsmålet om
vedtatt reguleringsplan ble avsluttet i forbindelse med fylkesmannens
behandling av klagen, og at det bare er spørsmålet
om inhabilitet som skal behandles av Sivilombudsmannen. Jeg tar
konklusjonen til etterretning ut fra sakens forhistorie.

 Som jeg understreket i mitt første
svar, har saken en lang forhistorie. Jeg må forholde meg
til de planer og godkjenninger som allerede foreligger, og ut fra
det at denne saken skulle inn i budsjettet for perioden 1998-2001,
være villig til å foreslå prioriteringer
når fagmyndighetene er i stand til å utføre
de oppgaver de er pålagt.

Jeg understreket i mitt første svar
at vi forholder oss til en inngått avtale med huseierne
i området der utløsning i januar 2000 var forutsatt
med forbehold om godkjenning og nødvendige bevilgninger.
Vegmyndighetene vurderer det slik at det er den nødvendige
oppstart av anlegget som nå gjøres, og har prioritert
en gjennomføringstakt i tråd med det
jeg redegjorde for i mitt første svar.

 Budsjettene for 2002 og 2003 er langt fra lagt.
Det betyr med andre ord at de sitatene og de henvisningene som nå har
kommet, sannsynligvis refererer seg til Nasjonal transportplan og
etatenes foreløpige forslag, som vil bli politisk framlagt
for Stortinget i slutten av mars måned. Jeg går
ut fra  at det er ut fra dette man siterer denne fremdriftsplanen.
Jeg kan altså bekrefte, som jeg gjorde i mitt første
svar, at selve hovedtyngden av utbyggingen først vil komme
etter 2002. 

Jeg er også sterk tilhenger av lokaldemokratiet,
jeg har registrert prosessen som har pågått i
Steinkjer-området, og kan selvfølgelig som politiker
ha meninger om både sak og innhold. Det hører
ikke til min rolle som samferdselsminister å ha det. Akkurat
her forholder jeg meg til en godkjent planprosess og til de vedtak
som er fattet i de ledd som skal fatte vedtak, og ut fra det har
jeg måttet handle.





                

