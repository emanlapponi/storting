  Representanten Terje Knudsen reiser spørsmål
om jeg vil legge fram en sak der Skjeljangersundet kan etableres
som alternativ seilingsled til Bergen.

La meg starte med at etableringen av alternativ
seilingsled til Bergen opprinnelig ble lagt inn som en forutsetning
ved bygging av Askøybroen. Da hovedplanen for Askøybroen
ble godkjent av Vegdirektoratet den 24. september 1986, var det
med en løsning med brohøyde på 62 m
og en alternativ seilingsled via Herdlaflaket og Det Naue.

Fiskeridepartementets godkjennelse, som var
nødvendig å få for å kunne krysse
Byfjorden, ble gitt den 12. januar 1990. Av de vilkår som
ble stilt, var bl.a. at alternativ seilingsled over Herdlaflaket
skulle være ferdig og klar til bruk før arbeidet
med å innskrenke eller begrense ferdsel i Byfjorden ble
påbegynt.

I forbindelse med arbeidet med reguleringsplan
for ny seilingsled ble det fra flere hold reist krav om omfattende konsekvensutredninger
av tiltaket, bl.a. på bakgrunn av naturverninteresser knyttet
til området. Etter omfattende korrespondanse mellom vegkontoret,
fylkesmannen, Kystdirektoratet, havnemyndighetene og møter
i et tidligere oppnevnt kontaktutvalg, besluttet Miljøverndepartementet
i 1992 at konsekvensutredninger skulle foretas.

Dette ble gjort, og på bakgrunn av
utredningen konkluderte Miljøverndepartementet med at prosjektet
ville medføre store negative miljømessige konsekvenser.
Miljøverndepartementet foreslo derfor at saken ble forelagt Stortinget
på nytt, med den konklusjon at utgraving av seilingsleden
ikke skulle gjennomføres. Samferdselsdepartementet foreslo
dette i statsbudsjettet for 1995, og Stortinget gav sin tilslutning.

På initiativ fra bl.a. Bergen kommune
har Statens vegvesen Hordaland bistått med å vurdere
en ny seilingsled til Bergen via Skjeljangersundet og Det Naue.
Det er også startet opp et forprosjekt i samarbeid med
lokale myndigheter for å få belyst aktuelle problemstillinger, herunder
behovet for alternativ seilingsled.

I og med at Stortinget i 1994 sluttet seg til
at etablering av seilingsled over Herdlaflaket ikke skulle gjennomføres,
ble saken sist høst, da den på nytt ble aktualisert,
overført fra Samferdselsdepartementet til Fiskeridepartementet,
som er ansvarlig for slike tiltak. En etablering av en alternativ
seilingsled vil derfor måtte prioriteres og behandles på ordinær
måte av Fiskeridepartementet og Kystverket.

  Det jeg kan bekrefte, er at det ikke er lagt
lokk på saken i og med at den er overført til
det departementet som naturlig har ansvaret for denne delen av den
offentlige sektor.

Når det gjelder Statens vegvesen Hordaland,
har de gjort en grov vurdering av ny seilingsled til Bergen via Skjeljangersundet
og Det Naue både når det gjelder utforming og
kostnadsoverslag, slik at det har eksistert et arbeid med saken
også i de siste årene. Men jeg kan altså ikke
her og nå stå og bekrefte hvordan et annet departement
vil håndtere saken videre, og hvilket sluttresultat de vil
komme til i vedkommende departement.





                

