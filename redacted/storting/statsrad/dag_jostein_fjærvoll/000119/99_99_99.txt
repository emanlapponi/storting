 Delvis bompengefinansiering av ny riksveg 35
fra Lunner til Gardermoen i Oppland og Akershus ble vedtatt av Stortinget
i november 1998. Bompengefinansieringen utgjorde ved behandlingen
130 mill. 1998-kr av en totalsum på prosjektet
på 570 mill. 1998-kr, og var forutsatt
fordelt over treårsperioden fra 1999-2001. Statlige bevilgninger
skulle først komme fra 2001 til 2003. Finansieringsplanen
i St.prp. nr. 85 for 1997-98 la opp til anleggsstart mot slutten
av år 2000, og med vegåpning høsten 2003.

En forskottering av prosjektet som foreslått
vil gjøre det mulig med prosjektåpning høsten
2002, dvs. et år tidligere enn forutsatt. Jeg vil imidlertid
vise til at det etter at hovedflyplassen nå er åpnet,
er mulig å beregne trafikken med noe større grad
av sikkerhet enn tidligere. Vurderinger som er gjort av Vegdirektoratet,
tyder på at det nå kan bli vanskelig å oppnå det
trafikknivået på den nye vegen ved åpningen
som var forutsatt i stortingsproposisjonen. Vegdirektoratet har
derfor konkludert med at anlegget kan gjennomføres som
vedtatt av Stortinget, men at det ikke er rom for en forskotteringsløsning.

Jeg er kjent med at vegsjefen i Akershus i
brev til Vegdirektoratet har tilrådd å gå videre
med forskotteringssøknaden. Jeg viser også til
at fylkestinget i Akershus i sak 33/99 behandlet forskotteringssaken.
I vedtakets punkt 1 heter det:

«1.
Før fylkestinget vedtar forskuttering og øket
betinget refusjon for rv 35 Lunner–Gardermoen, må det foreligge
fornyede kvalitetssikringer av trafikkgrunnlaget som er i overensstemmelse
med St.prp. nr. 85 (1997-98).»

Jeg vil påpeke at prosjektets finansieringsplan
allerede bygger på at bompengemidlene kommer før
de statlige midlene, noe som begrenser muligheten for en forskottering.
Ut fra fylkestingets vedtak og at det nå foreligger justerte
tall for trafikkutviklingen, er det naturlig at saken får
en rask fornyet behandling i de to fylkeskommunene før
det blir tatt en endelig avgjørelse i saken.

Lodve Solholm hadde
her teke over presidentplassen.

  Det kan bekreftes at det er ulike tilrådinger.
Vegdirektoratets avgjørelse ligger for så vidt
i spørrerens utforming av spørsmålet.
Det som er vurdert i denne saken, er endringer i årsdøgntrafikken
kontra det som ble signalisert i stortingsproposisjonen og Stortingets
vedtak. Det ligger nok også i avgjørelsen en vurdering
av hva som gagner bilistene best, både i forhold til framdrift
og forskottering, og økning i perioden da bompenger vil
måtte betales. Slik jeg ser det, er det her en ulik oppfatning
av hva som tjener bilistene og brukerne best, og her kan det være
nødvendig at man i de to fylkeskommunene kommer med en
rask tilråding – og dermed kan de konkludere på et
enda bedre og bredere grunnlag.

  Jeg må nok innrømme at jeg
ikke har tid nok til å gå inn på bakgrunnen
for akkurat den delen av spørsmålet fordi det
er litt innfløkt. 

Men la meg bare komme med et par viktige vurderinger
som har ligget i den konklusjonen Vegdirektoratet har kommet til
i sin vurdering. De sier bl.a. at dersom trafikken bare er på 1 900
kjøretøyer i 1998-tall, tilsvarende 2 100
kjøretøyer i 2004, vil nedbetalingstiden for basisalternativet
endre seg fra 13 til 15 år. Videre sier de at prosjektets
finansieringsplan legger til grunn at bompengefinansieringen kommer
før den statlige finansieringen, og bompengeandelen er
bestemt så høy som mulig innenfor en rimelig bompengetakst
på 25 kr, som ikke vil gi noe særlig avvisning
til dagens fylkesveg. Fylkesvegen forutsettes fortsatt åpen
for gjennomgangstrafikk. Nedbetalingstiden var beregnet til 13 år
i basisalternativet – her lå det en liten reserve.
Og så har man da begrunnet hvorfor man har konkludert som
man gjør. 

Nå venter jeg altså på tilrådingene
fra de to fylkestingene, og så konkluderes det endelig.





                

 Som ansvarlige for økonomien er det
styret i NSBs oppgave å fastlegge strategien for hvordan
selskapet på best mulig måte skal nå kundene
for å få solgt flest mulig billetter. Slik jeg
ser det, vil det i den forbindelse være naturlig at det
foretas avveining mellom kostnadene ved administreringen av salget
og muligheten for inntekter. På denne bakgrunn føler
jeg meg sikker på at det er styrets hensikt å utvikle serviceapparatet
på en slik måte at dette tilfredsstiller kundenes
behov. Dette gjelder også i forhold til jernbanereisende
i Løten-området.

Ved stortingsbehandlingen av St.meld. nr. 19
for 1998-99, Om NSB BAs virksomhet, jfr. Innst. S. nr. 138 for 1998-99,
ble det fastsatt avkastningskrav overfor NSB som innebærer
krav til driftsmessige forbedringer innen NSBs person- og godstrafikk,
herunder kostnadseffektivisering som bl.a. kan ha betydning for
salgs- og distribusjonsapparatet.

Til orientering kan jeg opplyse at når
det gjelder den aktuelle saken på Løten, har NSB
i påvente av en total gjennomgang av salgs- og distribusjonskostnadene
meddelt agenten at reduksjonen i provisjonen ikke blir gjennomført
fra 1. januar 2000, som tidligere varslet.

  Jeg tar med meg representanten Eirin Faldets
gode råd og påpekinger, og skal bringe det videre
til styret i NSB. 

Jeg er enig i et vesentlig poeng, at god service
er stikkordet for både offentlige etater og offentlig eide
bedrifter – selvfølgelig på lik linje
med privateide bedrifter.

Jeg tar også med tilrådingen
og reklamen for private agenter som en god løsning i forhold
til omsetning av billetter, i tillegg til at de er gode ambassadører
på det stedet de har sitt arbeid og sin forretning. Jeg
deler representanten Eirin Faldets syn på dette.

 Dette er en svært spesiell sak, som
har pågått siden 1989. Saken dreier seg om en
landingsplass som ble bygd til tross for at fylkesmannen i Nordland
hadde uttalt at landingsplassen hadde en ugunstig beliggenhet og
at en alternativ landingsplass burde utredes, og til tross for avslag
fra Luftfartsverket. Bakgrunnen for avslaget var at landingsplassen
kun ligger ca. 10 meter fra nærmeste hus, og at støybelastningen for
denne naboen derfor ville bli uholdbar. Senere utførte støyberegninger
har bekreftet dette. 

Etter at landingsplassen var ferdig bygd, ble
det gitt nye opplysninger fra sykehuset om at landingsplassen kun
ville bli benyttet én gang pr. 14. dag. På bakgrunn
av dette svært lave tallet fikk landingsplassen en tillatelse fra
Luftfartsverket, men med svært strenge vilkår.
Et av vilkårene var at bruken skulle være som
oppgitt, dvs. én landing pr. 14. dag.

I ettertid har det vist seg av vilkåret
for antall landinger konstant er blitt overskredet. Det er registrert
mellom 10 og 20 landinger pr. måned i perioden 1996 til
1999. Disse landingene foregår både dag og natt.
Dersom sykehuset i den opprinnelige søknaden hadde oppgitt
tallet som i ettertid har vist seg å være reelt,
ville landingsplassen ikke fått tillatelse fra Luftfartsverket.

Fra 1996 og fram til stenging av landingsplassen
har sykehuset og fylkeskommunen gjentatte ganger blitt anmodet om å finne
alternative løsninger, slik at både hensynet til
de sterkt støybelastede naboene og hensynet til transport
av pasienter kunne ivaretas på en tilfredsstillende måte.
Kommunen har i flere år opplyst at prosessen med å bygge
ny landingsplass er satt i gang, og midlertidige tillatelser er
flere ganger gitt for å gi mulighet til ferdigstillelse.
Likevel har det vist seg gang på gang at arbeidet med landingsplassen
har stoppet opp. Gjennom fem år har svært lite
skjedd for å bedre støyproblemene.

Flyplassen på Stokka ligger ca. 10
minutters kjøring fra sykehuset, og sykehuset har selv
sagt at dette er overkommelig dersom ambulansen er tilstrekkelig
bemannet. Ellers kan det nevnes at mange sykehus ikke har helikopterlandingsplass
nær sykehuset. Sentralsykehuset i Bodø har selv
stengt landingsplassen de hadde på taket for å bruke
flyplassen i Bodø.

Jeg vil til slutt si at dette har vært
en vanskelig sak med to svært aktverdige interesser, miljø på den
ene siden og hensynet til liv og helse på den andre siden.
Hensynet til liv og helse har gjort at landingsplassen, til tross
for store miljøulemper, har fått tillatelse til
bruk i alle disse årene. Likevel syntes det til slutt uunngåelig
at Luftfartsverket nektet videre godkjenning av landingsplassen,
da situasjonen har vært den at sykehuset og fylkeskommunen
har unnlatt å ta tak i problemet etter uttallige oppfordringer
både fra Luftfartsverket og fylkesmannens miljøvernavdeling.

  Jeg er den første til å beklage
at Luftfartsverket, etter mer enn ti års arbeid for å finne
alternative løsninger, har funnet ikke å kunne
forlenge dispensasjonen for landingsplassen, og har måttet erkjenne
at den tillatelsen som har vært gitt, har vært overskredet
radikalt hele tiden.

Jeg må påpeke en ting som
klart er kommet fram etter katastrofen på Rørosbanen,
nemlig tilsynets rolle i denne sammenheng. Luftfartstilsynet har
så sent som for få dager siden bekreftet vedtaket
fra i fjor høst og henvist til svaret i dag. Det betyr
med andre ord at departementet har en klagesak i tilsynets vurdering.
Og med de erfaringer vi har fra tilsynsarbeidet, som er nyopprettet
på flere områder, vil det nok måtte mye
til for at statsråden overprøver det faglige tilsyns
tilråding.

  Etter at det i over ti år har vært
påpekt både fra fylkesmannens miljøvernavdeling
og fra Luftfartsverket at man måtte finne en løsning
på dette, og det ikke har skjedd noe konkret, synes jeg
det er urimelig at statsråden skal påta seg ansvaret
for liv og helse i framtiden ved at landingsplassen ikke har fått
forlenget sin dispensasjon og sin godkjenning.

Når det er sagt, vil jeg si at det
er ingenting som ligger meg fjernt i forhold til å ta et
initiativ for å finne en løsning. Når
både fylkesmannen har prøvd, Luftfartsverket har
prøvd, kommunen har svart, og fylkeskommunen har fått
utfordringene, påtar jeg meg gjerne en rolle for å ta
et nytt initiativ til å prøve å finne
en løsning på dette spørsmålet,
men jeg kan ikke love at den løsningen nødvendigvis
blir den som Luftfartstilsynet og Luftfartsverket har avvist. Men
en alternativ løsning må vi kunne greie å finne.





                

  Jeg har nylig vært på befaring
i Agderfylkene og må konstatere at vi står overfor store
investeringer for å bedre trafikksikkerheten og framkommeligheten.
Både risikoen for ulykker samt alvorlighetsgraden av ulykkene
ligger over gjennomsnittet for riksvegnettet på landsbasis.
Det er derfor nødvendig å iverksette flere fartsdempende
og ulykkesforebyggende tiltak i tillegg til videre utbygging av
E18 til motorvegstandard.

Ny E18 gjennom Agderfylkene er høyt
prioritert. Dessverre kan det ikke avsettes nok midler til at vi
får fullgod standard så raskt som ønskelig.
I mellomtiden vil Statens vegvesen kontinuerlig vurdere mulige strakstiltak.

Drifts- og vedlikeholdsmessig prioriteres E18
i fylket. Av fartsdempende tiltak vil det bli satt i drift åtte
nye fotobokser langs E18 øst for Arendal, og kontrollintensiteten
vil bli økt for eksisterende fotobokser i Lillesand. Fartsgrensen
gjennom Lillesand ble i 1999 satt ned til 70 km/t. Strekningen
ved Vestre Vallesverd i Lillesand vil bli skiltet som ulykkesstrekning.
Statens vegvesen vil øke tungbil- og bilbeltekontrollen.
Det vurderes også å øke politiets kontrollvirksomhet.

På utbyggingssiden skal det til høsten
settes trafikk på ny motorveg mellom Arendal og Grimstad.
Strekningen bygges ut for statlige midler. Neste prioriterte utbyggingsprosjekt
er parsellen Brokelandsheia-Vinterkjær lenger øst
i fylket. Begge strekningene bygges og planlegges som to- og trefelts
motorveg med egne forbikjøringsfelt på deler av
parsellene. Når disse prosjektene er ferdigstilt, vil strekningene
Telemark grense til Risør samt Arendal til Grimstad få et
moderne vegsystem med bl.a. sikre kryss og muligheter for forbikjøring
uten å benytte motgående kjørefelt. Særlig
oppnås forbedringer i avviklingen av sommertrafikken.

Vegdirektoratet har nå til behandling
søknad fra Aust-Agder om delvis bompengefinansiering av
E18 gjennom fylket. Når søknaden er ferdigbehandlet
i Vegdirektoratet og Samferdselsdepartementet, vil Regjeringen fremme en
bompengeproposisjon for E18 i fylket.

Jeg vil ellers vise til Nasjonal transportplan
2002-2011, som legges fram i mars. Her vil en avklare framtidige
rammer.

  Som jeg gav uttrykk for i mitt første
svar, har jeg stor forståelse for den økende frustrasjon
som har vært på Sørlandet rundt vegutbygging,
behov for større vegkapasitet, og ikke minst frustrasjon
over antall trafikkdrepte, altså trafikksikkerhet og ulykker.
Det er altså ikke fravær av forståelse
for behovet for å gjøre noe på denne
strekningen jeg vil prøve å forklare eller fremstille.
Tvert imot er forståelsen for behovet i høyeste
grad til stede. Det prøvde jeg å gi inntrykk av
i mitt første svar. Vi er veldig fornøyd med – jeg
er veldig fornøyd med, for å være konkret – det
bompengeforslaget som er kommet fra Agderfylkene, og som vil bli
undergitt en rask behandling. Jeg ser for meg at vi nå tar
et krafttak for de utfordringene vi har på E18 og på Sørlandet.
Men så er det jo slik her i livet at alt selvfølgelig
ikke løses på én dag.

  Begge Agderfylkene står overfor store
utfordringer på vegsektoren og et stort utbyggingsbehov,
ikke minst knyttet til trafikksikkerhetsspørsmål.
Det brevet som det ble henvist til, var et konkret svar på en
henvendelse fra spørreren i høst. Det brevet gir
utfyllende opplysninger, men det er ikke tvil om at når
Agderfylkene også får en prioritering i Nasjonal
transportplan – vi får vurdere størrelsen
når den er politisk behandlet – er det ikke minst
ut fra trafikksikkerhetshensyn og trafikksikkerhetsvurderinger og
hva som er tjenlig i den sammenheng. Men så er det slik
her i verden at vi alle er underlagt rammer, og de endelige rammene
blir først fastlagt når Regjeringen legger fram
sitt forslag i mars, og dette endelig behandles før høsten.
Det betyr med andre ord at de ulike prioriteringer får
Stortinget til avgjørelse innen rimelig kort tid, og da
blir det spennende å se hvordan Stortinget prioriterer.





                

