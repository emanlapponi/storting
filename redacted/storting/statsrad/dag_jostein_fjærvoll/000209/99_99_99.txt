  Telenor har på forespørsel
opplyst at hovedintensjonen er å etterkomme kundenes ønskede
dato for effektuering av bestilling, enten det gjelder flytting
av telefon eller nyetablering. Telenors målsatte leveringstid,
dvs. fra kunden bestiller til montør har effektuert bestillingen,
er fem virkedager for nybestillinger/flyttinger av vanlig
telefon og ti virkedager for ISDN-telefon. I gjennomsnitt blir ca.
90 pst. av ordrene levert innenfor denne målsettingen.
Avvik forekommer spesielt i situasjoner hvor salget er stort, eller
at uvær har medført spesielt store feilmengder
i samme periode. 

Hvis kunden ønsker å få bestillingen
raskere effektuert enn dette, tilbys ekspresslevering. Statistikkene
viser at Telenor har ca. 25 ekspressleveranser pr. uke på landsbasis.
Dette utgjør kun 1 pst. av de ca. 2 800 ordrer
som produseres og leveres til bedriftsmarkedet pr. uke på vanlige
vilkår, dvs. uten ekspress. Dette viser at ekspressleveranser
derfor utgjør en liten del av de samlede leveranser til
bedriftsmarkedet.

Staten ved Samferdselsdepartementet er eier
av Telenor AS. Bedriften ledes av et styre, og departementet har ikke
myndighet i selskapet uten gjennom generalforsamling. Telenor har
imidlertid rett og plikt til å organisere og drive sin
løpende forretningsmessige virksomhet. Det er derfor ikke
mulig eller ønskelig for statsråden å gå inn i
enkeltsaker og overprøve Telenors avgjørelser
når det gjelder selskapets vurderinger i dets daglige forretningsdrift. 

  La meg igjen understreke at Telenors målsatte
leveringstid er fem virkedager for nybestillinger og flyttinger
av vanlig telefon, med unntak for spesielt pressede perioder og
uvær. 

Tallene som er referert, kan synes høye.
Jeg kan bekrefte at ekspressleveranse av etablering eller flytting
av vanlig telefon koster 750 kr i tillegg til vanlig pris. Jeg kan
også bekrefte at ekspressleveranse ved etablering eller
flytting av ISDN-telefon koster 2 500 kr i tillegg til vanlig
pris, og vanlig pris i begge disse tilfellene er rimelig lav i forhold
til operasjonene som skal utføres. 

Jeg forutsetter derfor at de signaler som nå er
kommet om spesielle tilfeller, enkelttilfeller, blir tatt ad notam
av Telenor, men jeg kan ikke gå inn i enkeltsaker konkret her
og nå. 





                

  E6 gjennom Nordland, og særlig fra
Nord-Trøndelag grense til Saltfjellet, har en varierende
standard. Dette gjelder både vegbredde, stigning og kurvatur.
Mest utsatt er Korgfjellet.

Det er riktig at på strekningen forekommer
en god del utforkjøringer, særlig vinterstid,
med bilberging og kortvarig vegstenging som resultat. Bilbergingen
tar gjerne noe tid når tunge kjøretøyer
er involvert. Årsakene til utforkjøringene er knyttet til
vegstandarden og føreforholdene eller til kjøretøyet
og/eller føreren.

Vegstandarden er som nevnt svært varierende.
Smale partier hvor tunge kjøretøyer har vanskelig
for å møtes, samt skarpe svinger kan føre
til utforkjøringer. Over det bratte Korgfjellet må tyngre
kjøretøyer ofte ha drahjelp for å komme
over. En utbedring av strekningen kan bedre dette. Mye
av kritikken fra publikum synes å være en kritikk
av vegstandarden.

Føret spiller selvsagt også en
viktig rolle. Statens vegvesen har opplyst at i inneværende
vintersesong har Vegvesenet trappet opp strøingen over
Korgfjellet både i hyppighet og mengde. Generelt har innsatsen
i forhold til strøing av nordlandsvegene økt betydelig
i løpet av de siste årene. Videre søker
Vegvesenet gjennom vegtrafikksentralenes informasjonstjeneste å forberede
trafikantene best mulig på de forhold som vil møte
dem.

Førere gir også sitt bidrag
til problemene ved ikke alltid å sørge for at
bilene er godt nok skodd for årstiden. Kontroller utført
av politi og Statens vegvesen har avdekket eksempler på graverende
mangler. Jeg vil derfor understreke at de vegfarende også har
et ansvar for sin egen sikkerhet og framkommelighet.

Vegvesenet vil gjennom sin vinterdrift søke å redusere
problemene ved utforkjøringer og bilberginger så langt
det lar seg gjøre. Utover dette er det bare en utbedring
av strekningen med bedre vegbredde, stigning og kurvatur som vil
gi en varig bedring av forholdene. Tunnel gjennom Korgfjellet vil
her være det viktigste bidraget. Jeg kan opplyse at Vegdirektoratet
har til planlegging prosjektet E6 Osen-Korgen, som omfatter bl.a.
tunnel gjennom Korgfjellet. Det er min mening at det er dette tiltaket
som vil gi størst effekt når det gjelder å løse
de forhold som representanten Svendsen beskriver i sitt spørsmål.

Stortinget blir gitt anledning til å prioritere
dette prosjektet i forbindelse med behandlingen av Nasjonal transportplan
senere i vårsesjonen.

  Den siste delen av spørsmålet
er nok en like stor utfordring til Stortinget som det er til ministeren
og til Regjeringen. 

Jeg har ikke noe imot at budsjettmidlene økes.
Tvert imot, vi kan løse en del – både
trafikksikkerhetsspørsmål, vegutløsningsspørsmål
og forbedringer i fremkommelighet – ved økte bevilgninger.
Samtidig er det viktig at de bevilgningene vi tross alt har, fordeles
mest mulig riktig og rettferdig og kommer til maksimal utnytting,
og da kan, som vi har vært inne på tidligere i
dag, rasjonell fremdrift være noe av det vi må se
nøyere på enn vi har gjort før.

Jeg vil også minne om at i etatsplanene
til Nasjonal transportplan, som har vært ute til høring,
har prosjektet E6 Osen-Korgen vært inne i første
fireårsperiode med fullføring i siste seksårsperiode – til
sammen ti år. Det betyr med andre ord at prosjektet er
høyt prioritert. Regjeringens forslag, som kommer
i mars-april, får Stortinget så til behandling.

  En fagstatsråd er alltid interessert
i hvilke signaler Stortinget gir, i hvilke vedtak det fatter, og
ikke minst i hvordan vi mest rasjonelt kan bruke de midlene Stortinget
til slutt stiller til rådighet. Så jeg ser fram
til debatten som kommer om Nasjonal transportplan – fordelingen
mellom luft, sjø, jernbane og veg – og hvilken
vinkling man vil legge på den både når
det gjelder fordeling på landsdeler, når det gjelder
forholdet riksveger/stamveger, og når det gjelder eventuell
fordeling av ressursrammer mellom etatene. Det kan nok være
at vi, når vi for første gang legger fram en nasjonal
transportplan, får en annen type debatt enn vi har hatt
når vi har behandlet vegplanene for seg, jernbaneplanene
for seg, luftfartsplanene for seg og sjøtransportsiden
for seg. Så vi går spennende tider i møte.





                

  Innholdet i og Norges tilslutning til Schengen-avtalen
ble fattet på et tidspunkt etter at det var mulig å tilpasse
tiltakene til framdriften på Gardermoen. Med andre ord
kunne egentlig ikke Samferdselsdepartementet eller underliggende
etater/selskaper være kjent med innholdet i en
avtale som ikke var inngått da hoveddelen av planleggingen
ble gjennomført på Gardermoen, jf. formuleringen
i spørsmålet til representanten Nistad.

Konsekvensene av en Schengen-avtale for Gardermoen
ble løpende vurdert likevel under planleggingen av flyplassen.
Luftfartsverket og Oslo Lufthavn AS har bl.a. vært representert
i en arbeidsgruppe underlagt Justisdepartementet vedrørende
disse spørsmålene.

Innholdet i Schengen-samarbeidet, og konsekvensene for
norske lufthavner, var usikkert i planleggingsfasen av Gardermoen.

I anledning norske forhandlinger om eventuell
tilknytning til Schengen-avtalen ble det i 1996 utarbeidet av Luftfartsverket
en rapport om kostnader for norske lufthavner. Kostnader for tiltak
ble beregnet ut fra trafikkstatistikken for 1995. Oslo Lufthavn
AS deltok ved utarbeidelsen av rapporten, som konkluderte med at
kostnadene ved norsk deltakelse i Schengen-samarbeidet ville beløpe seg
til 12 mill. kr på Gardermoen.

En forutsetning for dette kostnadsanslaget
var at Schengen-tiltak ved Gardermoen kunne skje som en naturlig
del av selve utbyggingen. Dette forutsatte vedtak om avtaleinngåelse
i første halvår 1996. Første gangs vedtak
om Schengen-tilknytning i Stortinget kom først sent i vårsesjonen
1997.

Trafikkvolumet over Gardermoen som berøres
av Schengen-avtalen, er i dag større enn forutsatt under
tidligere vurderinger av tiltak for Schengen-tilpasninger. De byggearbeider
som nå gjennomføres, er derfor mer omfattende
og dyrere enn tidligere planer tilsa. Blant annet kreves det større
arealer som følge av at flere fly enn tidligere antatt
har avgang samtidig til bestemmelsessteder utenfor Schengen-området.
En annen grunn til at kostnadene har blitt høyere, er at
det er valgt en løsning for gjennomføring av byggearbeidene
knyttet til Schengen-tilpasningen som påvirker den løpende
trafikkavviklingen ved flyplassen minst mulig.

 Jeg har ingen grunn til å tro at det
ligger noen slik bevisst handling eller tankegang bak som representanten
Nistad antydet.

Når det gjelder spørsmålet
om hva Schengen-avtalen ville bety for selve utbyggingen, er det
klart, som jeg sa i mitt hovedsvar, at dette har vært med
i vurderingen undervegs, men en del forutsetninger var ikke på plass.
Avtalen ble inngått så sent at man ikke hadde
muligheter til å gjennomføre det under utbyggingsprosessen. 

Så er det to ting til som jeg bør
nevne: Kravet til lokaliteter, bl.a. fra politiets side, er blitt
større enn opprinnelig forutsatt. Man har også fått
en annen situasjon for en destinasjon som Kanariøyene,
som har betydning for, innenfor eller utenfor Schengen-vurderingen,
hvilket kontrollvolum man har behov for. Kort sagt: En del praktiske
ting har man i ettertid måttet ta langt større
høyde for enn man hadde muligheter til å gjøre
under planleggingen.

 Jeg kan nok ha flere evner enn jeg er klar
over, men spåmann er jeg ikke. Derfor påtar jeg
meg ikke å spå om vi er kommet i mål
når det gjelder totalbeløp, kostnader og vurderinger
knyttet til ulike sider rundt Gardermoen-prosjektet. I den forbindelse
henviser jeg til den behandling som for tiden pågår her
i Stortinget.

Men la meg i rettferdighetens navn si følgende:
Når man foretar denne utbyggingen og tilpassingen til Schengen-avtalen
mens det er full drift på flyplassen, er det klart at det
koster mye mer enn om man hadde gjort dette på forhånd
og kunne ha innkalkulert det i utbyggingskostnadene. Det
hadde man ikke mulighet til, fordi Schengen-avtalen vitterlig ikke
ble inngått tidsnok til at man kunne ta høyde
for alle kostnadene.





                

