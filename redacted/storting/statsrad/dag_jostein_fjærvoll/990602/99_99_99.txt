  Samferdselsdepartementet er kjent med Aqua
klubben på Ogna fra tidligere. Klubben har søkt
om dispensasjon for trialopplæring. Søknaden ble
avslått av Vegdirektoratet, og avslaget ble deretter klaget
inn for Samferdselsdepartementet. Departementet avslo klagen ved
brev 17. august 1995.

Adgangen til å drive trialopplæring
er regulert i Forskrift om organisert motorsport på lukket
område. Forskriftens § 1 fastsetter at
organisert treningskjøring og konkurransekjøring,
bl.a. med trialmotorsykkel, må skje i regi av klubb tilsluttet
Norges Bilsportforbund eller Norges Motorsykkelforbund og etter
reglement fastsatt av disse forbundene.

Det at opplæringen skjer i regi av
erfarne og ansvarlige klubber og etter et teknisk reglement, gjør
at man har trygghet for at opplæringen skjer på en
forsvarlig måte. Dette er viktig, spesielt fordi forskriften
tillater treningskjøring for utøvere helt ned
til 10 års alder.

Vegdirektoratet kan i særskilte tilfeller
dispensere fra bestemmelsene i forskriften – også fra
bestemmelsen om at organisert trening og konkurransekjøring
med trialmotorsykkel bare skal skje i regi av klubb tilsluttet de
to forbundene. Noen slik dispensasjon er hittil ikke gitt. Ved en
vurdering av om dispensasjon skal gis, vil det måtte legges
vekt på om søkeren kan dokumentere de samme kvalifikasjoner
og et tilsvarende reglement som Norges Bilsportforbund og Norges
Motorsykkelforbund har.

Ved behandlingen av klagen fra Aqua klubben
la Samferdselsdepartementet – i likhet med Vegdirektoratet – vekt
på kontrollhensyn i forhold til både kjøretøy
og fører, samt at Biltilsynets tilsynsarbeid ville måtte økes vesentlig
ved en endring av den restriktive praksis som har vært
gjeldende.

Representanten Gjedrem har tidligere tatt opp
spørsmålet om dispensasjon for Aqua klubben med
Samferdselsdepartementet. I brev til representanten av 5. mars 1998
svarte departementet at de samme hensyn til sikkerhet og kontroll
gjorde seg gjeldende da som ved klagebehandlingen, slik at det ikke
var grunnlag for omgjøring av vedtaket.

Forskriften om organisert motorsport på lukket
område er gitt for å ivareta kontroll- og sikkerhetshensyn overfor
motorsporten. Disse hensyn er så viktige at de økonomiske
hensyn representanten Gjedrem påpeker, vanskelig kan være
avgjørende. Jeg har derfor kommet til at det ikke bør
gis dispensasjon fra forskriften for Aqua klubben, og at det ikke
vil skje en ny vurdering før regelverket for motorsport
er gjennomgått.

Jeg kan således opplyse at Samferdselsdepartementet har
gitt Vegdirektoratet i oppdrag å foreta en gjennomgang
av regelverket for motorsport. I denne forbindelse vil det også bli
vurdert hvilke krav som bør stilles til organiseringen
av treningskjøring og konkurransekjøring.

  Som jeg sa i mitt første svar, er
oppdraget gitt til Vegdirektoratet. Vegdirektoratet er imidlertid
sterkt presset på grunn av arbeidet med Nasjonal Transportplan,
som Stortinget har fremskjøvet behandlingen av med ett år.
Imidlertid vil jeg gi signaler tilbake til Vegdirektoratet om at
denne saken har vært underveis såpass lenge at
vi må få en avklaring på den. Hvis det
ikke er mulig å få avsluttet den i løpet
av året og få en avklaring på endringer
i forskriften, er det naturlig at vi tar dispensasjonsmulighetene
opp til vurdering.

La meg igjen understreke at det som er viktig
her, er kontroll, oppfølging og sikkerhet, og at det kreves
et betydelig oppfølgingsansvar hos dem som skal ha kontroll, dersom
dette mer eller mindre slippes fritt til organisasjoner som ikke
er landsomfattende, og som ikke har et eget kontrollansvar. Her
er det vesentlig at vi ikke legger økonomiske vurderinger
til grunn, men kontrollmessige og sikkerhetsmessige vurderinger.





                

