  Planarbeidet om et felles trafikkselskap i
Oslo og Akershus har pågått i flere år.
Når styret i selskapene nå har klar en fusjonsavtale,
er det viktig at denne kvalitetssikres også innenfor kommune,
fylkeskommune og stat. Protokolltilførselen fra statens
representanter er ment å være et bidrag i denne
retning.

Protokolltilførselen fra statens representanter
i SL-styret åpner med å uttrykke tilfredshet med
at styremedlemmene fra Oslo Sporveier AS og Stor-Oslo Lokaltrafikk
a.s hadde fremforhandlet forslag til fusjonsavtale. Jeg er også tilfreds
med at man har kommet så langt.

Spørsmålene som ble reist,
berører problemstillinger som er relevante i forhold til
statlig myndighetssansvar og lovgivning. Jeg er opptatt av at spørsmålene
blir besvart på en god måte, og vil bidra til
at dette blir gjort. At et slikt forarbeid skal kunne velte planene
om et felles kollektivtransportselskap, finner jeg lite sannsynlig
og lite ønskelig.

  Jeg mener jeg svarte på alle tre
spørsmålene i det korte svaret jeg gav.

Det som ble referert fra representanten Myrlis
side, er en del av protokolltilførselen. Men jeg har allerede
gitt beskjed om og klargjort at det var en positiv vinkling og innledning
på hele avtalen.

Både representanten Myrli og jeg er
avhengig av at vi følger den lovgivning som gjelder både
for kommune, fylkeskommune og stat. Det er det protokolltilførselen ønsker å avklare.
Jeg er opptatt av at de spørsmålene som reises
i protokolltilførselen, blir besvart på en god
måte. Jeg skal bidra til dette. Jeg ser det ikke som sannsynlig og
heller ikke ønskelig at fusjonen på noen måte
forsinkes eller er i fare. Staten har bidratt sterkt de siste årene for å få dette
på plass.





                

  Det pågår nå utbygging
av ny europaveg mellom Arendal og Grimstad. Vegen skal
etter planen åpnes for trafikk høsten 2000. Vegen
bygges, i tråd med gjeldende vegnormalstandard for stamveger,
som tofelts motorveg klasse B med planskilte kryss. I
tillegg får begge kjøreretningene egne forbikjøringsfelt
på deler av strekningen. Dette innebærer at om
lag halve parsellen bygges som trefelts veg.

Når vegen tas i bruk, vil denne delen
av Aust-Agder få et moderne vegsystem med bl.a. sikre kryss
og med muligheter for forbikjøring uten å benytte
motgående kjørefelt.

Etter Vegdirektoratets vurdering gir ikke investeringssituasjonen
for prosjektet for 1999 og 2000 rom for kostnadsøkende
tiltak. Inndekning av kostnader ved iverksetting av eventuelle ytterligere
tiltak i dette prosjektet må skje ved å utsette
deler av fylkets øvrige trafikksikkerhetstiltak.
Vegdirektoratet avslo derfor i brev av 10. november 1999 søknaden
om å sette opp midtdeler på strekningen.

Jeg aksepterer Vegdirektoratets avgjørelse.
Jeg ser det som viktig at tiltak som er spesielt rettet inn mot å bedre trafikksikkerheten,
som kryss- og avkjørselsutbedringer, bygging av fotgjengerunderganger
mv., ikke blir skadelidende andre steder i fylket.

I Norge er det ikke praksis for å benytte
fysisk skille mellom kjøreretningene på denne
type veger. Samferdselsdepartementet bad Vegdirektoratet tidligere
i år om å følge med i de forsøkene
som gjøres i Sverige med midtdeler på enkelte
to- og trefelts veger. Samferdselsdepartementet vil i samarbeid
med Vegdirektoratet vurdere eventuelle lignende tiltak i Norge.
Denne saken vil Samferdselsdepartementet komme nærmere
tilbake til.

  Statsråden kan bekrefte at han vil
prioritere trafikksikkerheten på E18. 

Jeg innrømmer klart at dette prosjektet
er på et stadium der det er vanskelig å endre
planer som synes rimelig gode. Og når jeg sier rimelig
gode, er det fordi det her er en blanding av tofelts og trefelts
veger, der det er tatt nødvendige hensyn til avkjøringsmuligheter
og passeringsmuligheter. Når man går inn i det,
synes det å være et godt prosjekt. 

Jeg er imidlertid opptatt av å høste
erfaringer fra det svenske prøveopplegget, og jeg har behov
for å nevne at Vegdirektoratet i sitt forslag til plandokument
har uttalt at midtdeler på to- og trefeltsveger vil bli
vurdert. I den forbindelse har departementet i sitt arbeid med plandelen bedt
direktoratet om en nærmere redegjørelse for på hvilket
grunnlag de vil anbefale etablering av slike midtdeler samt en redegjørelse
om de foreløpige resultater fra Sverige. Så spørsmålet
medfører oppfølging og vil konkret bli forelagt
Stortinget på et senere tidspunkt.





                

 Jeg viser til at spørsmålet
om hvorvidt døve i Norge vil bli gitt adgang til å erverve
førerkort i tyngre klasser, tidligere er tatt opp ved en
rekke anledninger, senest i spørretimen 3. mars i år. Også den
gang ble det i spørsmålet henvist til forskjell
i praktisering mellom Norge og Danmark.

Jeg viser derfor til tidligere redegjørelse
for regelverket, herunder at det er tillagt nasjonale myndigheter å fastsette
krav til hørsel i forhold til utstedelse og fornyelse av
førerkort i de tyngre klassene. Kravene skal fastsettes
på bakgrunn av uttalelser fra kompetent medisinsk myndighet,
som i Norge er Statens helsetilsyn. Av Helsetilsynets retningslinjer
fremgår det bl.a. at det av hensyn til passasjersikkerheten
bør stilles strenge krav til sanseevne hos fører
av buss og minibuss.

Helsebestemmelsene i førerkortforskriften
er fastsatt ut fra trafikksikkerhetsmessige hensyn. Dette er hensyn som
må tillegges stor vekt i praktisk politikk. Med henvisning
til de trafikksikkerhetsmessige vurderinger som er foretatt av Statens
helsetilsyn, ser jeg derfor ikke tilstrekkelig grunnlag for å ta
initiativ til endringer av gjeldende praktisering.

  Det er ingenting som kunne falle statsråden
mindre inn enn å fornærme noen som helst, og slett
ikke de døve.

Jeg har vist til hvorfor Statens helsetilsyn
har laget dette regelverket, hvorfor de forholder seg til det, de
trafikksikkerhetsargumenter som brukes, og ikke minst at passasjertrafikksikkerheten
er vesentlig. 

Jeg er imidlertid enig med representant Simonsen
i at man i biltrafikken nå har fått så mange
forstyrrende elementer at det må gjøres noe med
det. Derfor ligger det en odelstingsproposisjon om dette til behandling
i samferdselskomiteen. Hvis avgivelsen av innstillingen kommer rimelig
raskt, vil vi være i stand til å iverksette disse
reglene fra nyttår, slik at det blir tatt hensyn
til det som forstyrrer trafikken også på det området. 

For øvrig viser jeg til det brev som
ble sendt fra meg til Norges Døveforbund så sent
som 8.oktober i år, med utdyping av saken. 





                

 Jeg kan opplyse at Oslo Lufthavn Gardermoen
som første norske flyplass har en egen flyplassprest, og
at det i passasjerterminalen er avsatt et eget «stille
rom».

Det er imidlertid ikke avsatt spesielle rom
til avholdelse av minnestunder i noen av de fire terminalene på flyplassen.
Flyplasspresten har vurdert det slik at det er begrenset behov for
denne type minnestunder. 

Luftfartsverket opplyser at internasjonale
regler setter begrensninger for i hvilken grad det kan avholdes
minnestunder på flyplasser. Likevel har flyplassledelsen
og transportselskapene nå satt i gang et arbeid med å finne et
egnet sted for å avholde minnestund når det er ønsket.

  Problemstillingen er tidligere tatt opp bl.a.
i spørsmål nr. 88 og 290 til skriftlig besvarelse
i 1998, og jeg viser til den redegjørelse som da ble gitt
for gjeldende regelverk. 

Som et utgangspunkt gjelder at det ikke er
ulovlig å ha et uregistrert kjøretøy
parkert på offentlig veg, dersom dette ikke er i strid
med skilting og oppmerking på stedet. 

Fjerning av kjøretøy kan
foretas både med hjemmel i vegtrafikklovgivningen og forurensningsloven,
med henholdsvis Samferdselsdepartementet og Miljøverndepartementet
som ansvarlig myndighet. Ulikt formål bak disse lovverkene
vil imidlertid også gi seg utslag i ulike kriterier i forhold
til fjerning av kjøretøy parkert på offentlig
veg. 

Etter vegtrafikklovgivningen kan kjøretøy
fjernes ved brudd på 24-timers regelen i § 12
i forskrift om offentlig parkeringsregulering og parkeringsgebyr.
Denne regelen fastslår at fører/eier
av kjøretøy må rette seg etter nye parkeringsregulerende
skilt innen 24 timer etter at slike skilt er satt opp. Regelen kan
f.eks. brukes ved midlertidig skiltet parkeringsforbud i forbindelse
med snørydding eller rengjøring av gater. Ellers
kan fjerning foretas ved brudd på øvrige bestemmelser
i vegtrafikkloven § 37, herunder bl.a. kjøretøy
som er til hinder for trafikken eller for snøbrøyting
eller annet arbeid på veg. Myndigheten i forhold til fjerning
er tillagt politiet og ofte også den enkelte kommune. Skiltmyndigheten
er tillagt politiet.

Med hjemmel i forurensningsloven vil det kunne
gis pålegg om fjerning eller foretas fjerning av motorkjøretøy
som er etterlatt slik at det kan virke skjemmende eller være
til skade eller ulempe for miljøet. Myndigheten, herunder å gi
nærmere retningslinjer og kriterier for fjerning, er tillagt
kommunen.

Samlet sett mener jeg de aktuelle regelverk
gir tilstrekkelige muligheter til opprydding av etterlatte kjøretøyer og
vrak. Det gir også kommunene mulighet til å sikre fremkommelighet
i forhold til snørydding og annet arbeid på veg.
Det er opp til kommunene, i samspill med egen parkeringsetat og
politiet, å benytte de muligheter som ligger i vegtrafikklovgivningen
og i forurensningsloven.

 Nå er jeg litt i tvil om vi skal gå inn
på mange detaljer knyttet til dette prosjektet, til piggdekkavgift
og til vegprising, fordi her er det en rekke tiltak som er på gang,
og hjemler som må skaffes. Jeg må bare si at hvis
Oslo kommune føler at de trenger ytterligere hjemler for å handle,
er de velkommen til dialog, og vi bør da kunne finne praktiske
løsninger på også det problemet. Jeg
må nok gjenta det jeg sa til slutt i mitt hovedsvar, at «det
er opp til kommunene, i samspill med egen parkeringsetat og politiet, å benytte
de muligheter som ligger i vegtrafikklovgivningen og i forurensningsloven».
Skulle det vise seg å være utilstrekkelig, er man
hjertelig velkommen til å ta en dialog med Samferdselsdepartementet.





                

  Først vil jeg benytte anledningen
til å foreta en liten presisering. Samferdselsdepartementet
er ikke i forhandlinger med anbudsoperatøren om nedleggelse
av denne ruten. Det er nedfelt i anbudsspesifikasjonen at det ikke
er såkalte FOT-krav om direkteflyging mellom Brønnøysund
og Oslo, men at denne forbindelsen skal ivaretas opp mot det kommersielle
tilbudet mellom Trondheim og Oslo, eventuelt Bodø og Oslo,
slik det òg har vært for de andre kortbaneplassene
mellom Trondheim og Bodø.

Når det ikke er FOT-krav til direktetilbud
fra Brønnøysund til Oslo, men statens økonomiske
innsats prioriteres mot å gi et bedre tilbud til Bodø og
Trondheim, innebærer dette at alle operatører
som ønsker det, på kommersiell basis kan etablere
seg med et direkte rutetilbud mellom Brønnøysund
og Oslo. Baneforlengelsen på Brønnøysund
bidrar også til at antallet potensielle operatører
og flytyper skulle sikre en viss konkurranse om å tilby
en slik rute, hvis det er riktig som representanten Bastesen hevder,
at dette er en lønnsom rute.

Widerøe kan selvfølgelig
også tilby en slik rute hvis selskapet ønsker
det og ruta er bedriftsøkonomisk lønnsom for selskapet.
Anbudet på kortbanenettet vil ikke være til hinder
for en slik løsning. Men staten har ikke ønsket å bruke
offentlige midler på dette rutetilbudet. Dersom direkteruten
mellom Helgeland og Oslo blir nedlagt, er det en avgjørelse
Widerøe tar og ikke staten.

  Til det siste er det å opplyse – det
har vært diskutert mange ganger i denne sal – at
det menes de krav som stilles til de ruter der staten kjøper
tjenester hos flyselskapene. Det betyr ruter der det av kommersielle
grunner ikke flys ruter, men der det offentlige mener det bør
være ruter.

Når det gjelder forbindelsen mellom
Brønnøysund og Oslo, var det ved forrige anbudsrunde
på grunn av Fornebus situasjon i anbudsmateriellet en valgsituasjon
der man kunne strukturere mellom ruter mellom Helgeland og Værnes
og Helgeland og Oslo, og det var tilbyderne som da strukturerte
rutetilbudet. Ettersom Gardermoen har kapasitet og slotstid nok
til alle, er det ikke naturlig å bruke samme valgmulighet.
Når det gjelder Brønnøysund-anbudet,
som er et eget ruteområde, var det flere tilbydere. Ikke
minst fordi banen er forlenget, er det klart at det er større
interesse også hos andre flyselskaper for å fly
på denne strekningen, og jeg ser derfor ikke bort fra at direkterute
mellom Brønnøysund og Oslo kan være interessant
for andre selskaper.





                

