  Oslofjordtunnelen blir utformet og utrustet
etter gjeldende vegnormaler. Når det gjelder sikkerhetsutstyr,
er omfanget sågar i overkant av hva normalene krever. Utstyret
omfatter ikke TV-overvåking fordi dette i første
rekke er et hjelpemiddel til å overvåke og styre
trafikkavvikling i tunneler med langt høyere trafikk enn
forventet i Oslofjordtunnelen. 

TV-overvåking anses ikke som spesielt
godt egnet til å skaffe detaljerte opplysninger om hendelser
ved brann, fordi TV-bildet raskt faller bort på grunn av
røykfylt tunnel. Denne oppfatning underbygges av rapporter
fra alvorlige tunnelbranner i utlandet. Jeg stiller også spørsmål om
hvilken sikkerhet som oppnås ved at en person skulle ha
ansvaret for kontroll av TV-bildet. 

Sikkerhetstiltakene i Oslofjordtunnelen kan
betegnes som de beste i noen undersjøisk vegtunnel i Norge.
Som følge av initiativ fra særlig brannvesenet
vil disse likevel bli supplert med tiltak som vil bedre sikkerheten
ytterligere.

Jeg er kjent med at det pågår
en positiv dialog med brannvesenet i de aktuelle kommuner om tilleggsinstallasjoner
som på en enkel måte vil gi informasjon om hvilke kjøretøy
som befinner seg inne i tunnelen, og om disse transporterer farlig
gods. Dette utstyret vil også fastslå lufthastighet
og trekkretning, og dermed røykens spredningshastighet.
Med forbehold om at systemet fungerer etter hensikten, har brannvesenet
meldt tilbake at de anser løsningen som et tilfredsstillende
alternativ til TV-overvåking.

Når det gjelder spørsmålet
om bompengeselskapet kan gis anledning til å finansiere
utstyr utover hva som er standard på riksveganlegg, har
det vært tatt opp i spørretimen tidligere, og
da viser jeg til spørsmål 20 som ble besvart den
3. februar 1999. En slik finansiering krever lokal tilslutning
og må godkjennes av Stortinget. 

  Jeg er enig i at bompenger må kunne
ses på på nytt igjen i forhold til det regelverk
som tidligere er bestemt, og det ble forsøkt i Sørfold
når det gjaldt tunnelutstyr og tunnelutrustning i fjor. Det
gikk ikke, fordi man lokalt, i de enkelte kommuner, ikke gav sin
tilslutning, og dermed ble den prosessen avvist.

La meg bare si at jeg er meget opptatt av høy
trafikksikkerhet også i tunnelene. Men spørsmålet
er: Hvordan finner vi den beste løsningen? Og dermed har
man kommet i den situasjon at man har sagt: TV-løsningen
isolert er ikke en god nok løsning, man må finne
andre måter å gjøre det på. 

Det er ikke antall ulykker i selve tunnelene
som er de største i antall i Norge, men ulykker utenfor
tunnelene og også på andre strekninger. Det hjelper
ikke de som blir berørt, og som føler utrygghet.
Men la meg kort si hvilke tiltak som er gjort i denne aktuelle tunnelen:
en kombinasjon av trafikktelleutstyr, infrarøde kameraer
for digitalstillbilder av alle kjøretøyer samt
måleutstyr for lufthastighet og trekkretning, som det heter.
(Presidenten klubber.) Ja, da får vi ta resten av opplysningene
i en senere sak.





                

