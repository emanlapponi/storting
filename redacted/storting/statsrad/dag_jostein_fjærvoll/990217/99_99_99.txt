  I medhold av lov om militære rekvisisjoner
av 29. juni 1951 § 5 varsles eiere av kjøretøyer
som er forberedt rekvirert av Forsvaret ved beredskap eller mobilisering.
På rekvisisjonsblanketten Forsvaret sender ut, står
det at kjøretøyet skal leveres med piggdekk/kjettinger.
Blanketten som i dag benyttes, ble utarbeidet i 1986, da det var
vanlig med vinterdekk med pigger. Forsvaret har nå gått
ut med melding om at denne teksten endres til at kjøretøyene
skal leveres med vinterdekk med kjettinger. Forsvaret har ikke krevd
at privatpersoner må gå til investering av nye
piggdekk dersom eieren ikke har hatt dette fra før. Derimot
krever Forsvaret at rekvisisjonsblankettens vedlagte svarslipp returneres
til Forsvaret innen svarfristen. På svarslippen er det
en rubrikk som gjør det mulig for eieren av kjøretøyet å påføre
merknader, f.eks. at det ikke er piggdekk til kjøretøyet.
Rekvisisjonsblanketten er nå under revisjon, og omtalen
av dette punktet i blanketten vil bli formulert noe annerledes.

  Det som er hovedsaken i dette spørsmålet,
er at rekvisisjonsblanketten som er mottatt, returneres, og at svarslippen
fylles ut. Skulle det derfor være slik at det ikke er rimelig
og heller ikke nødvendig å utstyre bilen med kjettinger
eller piggdekk, er det anledning til å markere dette i
svarrubrikken, og på den måten gjøre
Forsvaret oppmerksom på at rekvisisjonen ikke fullt ut
er oppfylt, eller oppfylt på en annen måte. Men
retur av svarslippen er det vesentlige.

Når det gjelder den navngitte person
som spørreren har med i spørsmålet, har
jeg fått opplyst at svaret for 1999 er sendt inn, men problemene
knytter seg til tidligere år, hvor svarslippen ikke er
sendt inn.

