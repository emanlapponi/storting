  Det er nødvendig å presisere
at representanten Nistad viser til det kommunale vegnettet i Oslo,
og at erfaringene herfra vanskelig kan overføres til landet
som helhet. Statens vegvesen Oslo har for øvrig helt siden
oppstarten i 1991 konkurranseutsatt alle sine investeringsprosjekter.

På landsbasis blir ca. 70 pst. av
det totale investeringsbudsjettet i Statens vegvesen – det
gjelder riks- og fylkesveger – brukt etter en konkurranseutsetting.
De resterende 30 pst. utføres av Statens vegvesens egne
produksjonsavdelinger.

Når vi vurderer konkurransesituasjonen
for Statens vegvesen, må vi være klar over at
det foregår produksjonsvirksomhet over hele landet, og
at det er store regionale forskjeller på hvor godt fungerende
markedet er. I østlandsområdet, som representanten
Nistad viser til, har vi et godt fungerende marked på de
oppdragene som konkurranseutsettes. Dette er imidlertid ikke tilfellet
i alle deler av landet. På grunn av dette er det vanskelig å anslå hvor
stor en eventuell besparelse for Statens vegvesen ville bli ved
en ytterligere konkurranseutsetting, men erfaringene fra Sverige
tyder på at det vil være enda flere ressurser å spare
om all utbygging og drift og alt vedlikehold konkurranseutsettes.

I Statens vegvesen arbeides det nå meget
intensivt med et effektiviseringsprosjekt både innenfor
myndighets- og produksjonsvirksomheten. Jeg viser her til redegjørelsen
for dette i statsbudsjettet for 2000, på sidene 88-90.

I tillegg tar jeg sikte på å starte
opp en utredning i nærmeste fremtid, der også full
konkurranseutsetting av produksjonsvirksomheten i Statens vegvesen
vil bli vurdert. Utredningen vil vurdere modeller som spenner fra
en divisjonsmodell til utskillelse i et statseid aksjeselskap. Det er
likevel viktig for meg å understreke at vi ikke legger opp
til noen privatisering av produksjonsvirksomheten i Statens vegvesen,
men vi vil se på løsninger som gjør at all
produksjonsvirksomhet – både statlig og privat – i størst
mulig grad underlegges like rammevilkår.

For øvrig vil departementet redegjøre
nærmere for dette i Nasjonal transportplan.

  Jeg tror nok at spriket mellom de ulike fylkene
må ses i sammenheng bl.a. med budsjettsituasjonen og tildelingen
av midler. Det må også ses i forhold til tilgjengelige
tilbud og muligheter for å oppnå en reell konkurranse.
Jeg ser det ikke riktig å si at det er et behov for å beskytte
seg og sine som er utgangspunktet for disse vurderingene, tvert
imot har Statens vegvesen foretatt en nøye gjennomgang
av sine egne ressurser, sitt eget personell, og har lagt en plan
for effektivisering som skal tilsi ca. 20 pst. effektivisering i
løpet av en viss periode. Det skjer med andre ord store
ting innenfor Statens vegvesen selv, og jeg vil kunne komme tilbake
til dette mer inngående i tilknytning til Nasjonal transportplan.





                

 Det er riktig at det er store kostnader knyttet
til oppstart og nedrigging av et anlegg. Det blir derimot noe unyansert
dersom det hevdes at disse kostnadene kunne vært unngått
ved å gjøre prosjektene våre større
i utstrekning. Hovedpoenget med anleggsriggen er nettopp nærheten
til arbeidet ute på vegen. Dette vises best ved at både
byggherre og entreprenør setter opp flere rigger for de
ulike parsellene på de største prosjektene våre.
Etappevis utbygging av enkelte vegstrekninger har fordeler ved at
nytten kommer trafikantene til gode etter hvert som delparsellene
blir ferdige. Dessuten kan planlegging og utbygging på de
ulike parsellene foregå parallelt.

Det er imidlertid nødvendig å presisere
at det er svært viktig at anlegg som allerede er satt i
gang, tilføres nok midler til rasjonell gjennomføring,
altså at vi bygger så billig som mulig. På grunn
av den stramme finanspolitikken som det har vært nødvendig å føre
i de senere årene, har bevilgningene til veginvesteringer
ikke vært store nok til at vi har klart dette. Det kan
i den forbindelse vises til statsbudsjettet for 1999, hvor det bl.a.
på side 72 står at for å kunne drive
igangsatte anlegg rasjonelt, ville det vært behov for ca.
800 mill. kr mer enn det som ble foreslått bevilget. Det
er derfor nødvendig med en hard prioritering av enkeltprosjekter
for at mest mulig rasjonell anleggsdrift skal kunne oppnås.
Det ventes en bedring i 2000 sammenlignet med 1999 med hensyn til
rasjonell drift.

Når det gjelder innsparingspotensial
ved helhetlig planlegging og utbygging, har departementet ikke foretatt
noen systematisk analyse av dette. Imidlertid har Stortinget i desember
1998 bedt om at Regjeringen utreder og legger fram mulige prøveprosjekt
for privat finansiering, og videre bygging og drift i såkalte
OPS-prosjekt. En slik alternativ gjennomføring av vegprosjekt kan
trolig ha visse fordeler. Dette vil departementet komme tilbake
til i Nasjonal transportplan, og dermed kvittere ut Stortingets ønske
både når det gjelder OPS, og når det
gjelder aktuelle prosjekter.

 Representanten Nistad har selv i sitt spørsmål
antydet en viss prosent. Det kan godt hende at det som ligger inne
der, er det riktige nivået. Vi vil gjerne få komme
ytterligere tilbake til dette. Vi har mest behov for å synliggjøre
ikke det vi taper, men det vi har muligheter til å oppnå,
og hvis vi kan få effektiv fremdrift på en rekke
prosjekter, vinner vi så mye at vi slipper å henge
oss opp i det vi måtte tape ved å måtte
rigge ned på grunn av manglende budsjettmidler.

Når det gjelder OPS-prosjektene, vil
det være prøveprosjekter som vi skal hente erfaringer
fra, for i neste omgang å se om vi har funnet den ideelle
og riktige løsningen. Det betyr med andre ord at man derved
har mulighet til å se et prosjekt i en større
sammenheng. Men la meg understreke at Statens vegvesen på de
prosjektene de selv driver, sammen med entreprenørene gjør
en veldig god jobb for effektiv utnyttelse av midlene – men
så er det budsjettkronene til slutt da.





                

  Det er i henhold til plan- og bygningsloven
fastlagt at det skal gjennomføres en konsekvensutredning
for banebetjening av Fornebu. Utredningen ligger nå ute
til høring og offentlig ettersyn, med uttalelsesfrist 17. mars
2000. Konsekvensutredningen inneholder i alt tre hovedalternativer.
Dette er buss, bybane og en jernbaneløsning i form av et
såkalt buttspor fra Lysaker stasjon. Endestasjon kan bli
ved det nye Telenor, alternativt lenger ute på Fornebu-landet.
Det er også vurdert en kombinasjonsløsning der
trikk også kan anvende jernbanetraséen. 

Investeringskostnadene for bybanen er beregnet
til 1 030 mill. kr, mens kostnadene for jernbaneløsningen
er fra 660 til 1 380 mill. kr, avhengig av lengden på sporet og
krav til tekniske løsninger. Tilleggskostnadene for en eventuell
kombinasjonsløsning er fra ca. 300-550 mill. kr, avhengig
av jernbaneløsning og tilkobling for trikken i Skøyen-området. 

En utbygging for Fornebu med 15 000-20 000
arbeidsplasser og 5 000-6 000 boliger er beregnet å utvikle betydelig
mer trafikk sammenlignet med hva en hadde før flyplassen
ble nedlagt. 

Tiltakshaverne, Statens vegvesen Akershus og
Jernbaneverket Region Øst, har i sine foreløpige anbefalinger foreslått
en jernbaneløsning på grunnlag av kapasitetsbehov,
kostnader og lønnsomhet i prosjektet. 

Samferdselsdepartementet, som er tillagt ansvaret som
godkjennende myndighet for konsekvensutredningen, vil avvente høringen
og den endelige anbefaling fra tiltakshaverne før det tar
stilling til valg av transportløsning for Fornebu. 

Regjeringen vil legge fram Nasjonal transportplan
for Stortinget før påske. Der vil det bli foretatt
en gjennomgang av og forslag til prioritering av bl.a. fremtidige
jernbaneprosjekter. 

  Jeg er fristet til å si her som i
mange sammenhenger: Dette ligger i Stortingets hender. Det som skjer
her i salen etter at komiteen har avgitt innstilling om IT Fornebu,
vil ha store konsekvenser for den videre fremdrift i samferdselsprosjektene rundt
Fornebu, ikke minst på kollektivsiden. Jeg har vært veldig
opptatt av og er overrasket over at det ikke har stått
mer sentralt i debatten hvilke kollektivløsninger man tenker
seg for det store antall mennesker som skal bo og arbeide i området,
og som skal transporteres fram og tilbake daglig. Hvis vi ikke greier å få til
en god kollektivløsning mer eller mindre fra starten av,
vil vi oppleve kø og konflikter, og igjen store og viktige
spørsmål i denne salen om hvordan dette skal løses.
Dette har departementet og Regjeringen prøvd å komme
i forkjøpet ved å få i stand en konsekvensutredning,
men til sist vil det være midlene og vedtakene som tas
her i salen om hvilken løsning som skal velges, som vil
være avgjørende for hvilken løsning vi
vil konkludere med. Men jeg forutsetter at det vil måtte
være en god kollektivløsning fremfor enkeltløsninger
tilpasset biltrafikantene.





                

