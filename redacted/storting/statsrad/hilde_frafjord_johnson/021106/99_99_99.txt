  Riksrevisjonen har påpekt mangler
i NORADs forvaltning av bistanden til Bistandsnemnda og Atlas-alliansen.
Dette er et uttrykk for at gjeldende regelverk og retningslinjer ikke
har vært fulgt i denne konkrete saken. Dette er meget uheldig. Dette
er derfor blitt fulgt opp fra min side.

Utenriksdepartementet har tatt initiativ
overfor NORAD for å sikre en forbedring
av saksbehandlingsrutinene i forhold til regler og retningslinjer.
Dette er bl.a. tatt opp i forbindelse med UDs styring av NORAD.

NORAD har selv tatt grep og skal etter
planen i løpet av høsten 2002 ferdigstille nye
interne retningslinjer for forvaltningen av tilskudd til frivillige
organisasjoner. I tillegg utarbeides det nå en instruks
for saksbehandlingen som skal erstatte den gjeldende håndbok
for forvaltning av tilskudd til frivillige organisasjoner.

Fra og med 2003 vil avtalene med norske
frivillige organisasjoner bli erstattet av flerårige samarbeidsavtaler.
I de nye samarbeidsavtalene vil bl.a. krav til mål, resultater,
regnskap og revisjon i enda større grad enn tidligere integreres.
I tillegg vil det i de nye avtalene bli lagt inn en forutsetning
om forvaltningens og Riksrevisjonens kontrolladgang.

Det er behov for en gjennomgang av paraplyorganisasjoner
som har avtaler med NORAD. Utenriksdepartementet har derfor tatt
initiativ til å få gjennomført
en uavhengig evaluering neste år av
denne samarbeidsformen. Dette omfatter f.eks. organisasjoner som
Bistandsnemnda og Atlas-alliansen.

Når det gjelder kontrollen med tildeling
av bistandsmidler generelt, er den god. En rekke søknader
behandles, og betydelige midler forvaltes, uten at Riksrevisjonen
har funnet grunn til kritikk. De funn Riksrevisjonen her har gjort,
tilhører derfor helt spesielle unntakstilfeller. Dette er
kritikkverdig. Men vi har allerede tatt de nødvendige grep
for å sikre en fullt ut tilfredsstillende forvaltning. Jeg
har full tillit til at NORAD ser alvoret i dette og vil følge
opp på en skikkelig måte. Dette vil vi også i
oppfølgingen ha en løpende dialog med
NORAD om.

 Jeg vil bare presisere at det nok ikke
var noe hull som man måtte tette i NORAD, men en feil som
er i saksbehandlingen. Jeg tror ikke vi finner mange hull
i NORAD. De gjør en god jobb og har god kontroll med midlene.
Men slik kan feil skje, og det har jeg sagt er uheldig.

Når det gjelder norske skattebetaleres
penger, er jeg meget enig med representanten i betydningen av at
midlene forvaltes på en ordentlig og skikkelig måte,
og at det gir resultater i form av bekjempelse av fattigdom for
dem som trenger det mest. Det jobber jeg med hver dag, og det gjelder
også hvilke krav vi stiller til de landene vi samarbeider med.
Det er faktisk slik at det ikke lenger er diktaturstater som
hører til norske samarbeidsland. De aller fleste
har gjennomgått frie, demokratiske valg. De aller fleste
har gjennomgått tøffe politiske og økonomiske
reformer, og de aller fleste har opplevd at belønningen
for de tøffe økonomiske og politiske reformene
har vært redusert bistand. Norge har ikke
vært med på det. Vi stiller opp.

Når det så gjelder land som
vi mener fremdeles har en vei å gå – jeg
var i et av disse landene i forrige uke, Angola – er
det ingen tvil om hvilke krav vi stiller. Vi har gitt sterke og
klare føringer i forhold til angolanske myndigheter om
betydningen av at de oljeinntekter landet har, kommer befolkningen
til gode og nå etter krigen blir brukt
til bekjempelse av fattigdom.

