 Det faktum at statsministeren, i tillegg til
meg selv, skal delta på FN-konferansen om finansiering
for utvikling i Monterrey, reflekterer den betydning Regjeringen
tillegger konferansen.

Dette blir den første anledning
til å drøfte oppfølgingen av tusenårsmålene
på politisk toppnivå. Samtidig blir det den første
anledningen til en samlet gjennomgang av alle former for
utviklingsfinansiering, nasjonal så vel som
internasjonal, offentlig så vel som privat. Dette er en nyttig
påminnelse om at utvikling dreier seg om langt mer
enn bistand. Det må være konsekvens
og sammenheng i vår samlede politikk, slik at den på alle
områder støtter opp under
utvikling og fattigdomsbekjempelse.

Jeg er enig med representanten Haga i at dokumentet er
bra, men ikke bra nok. Det er bra i den forstand at det tar
millenniumsmålene med fattigdomsbekjempelse i sentrum
som utgangspunkt og ledetråd, og det tilrettelegger virkemidler.
Likevel er det langt igjen når det gjelder konkrete forpliktelser
for de rike landene.

Forberedelsesprosessen har bidratt til at det
multilaterale systemet har tallfestet hva det vil koste å oppnå tusenårsmålene
om fattigdomsbekjempelse. Zedillo-panelet har beregnet at bistanden
må økes med ca. 50 milliarder dollar årlig,
en dobling i forhold til nivået i dag. Verdensbanken
og IMF har fremlagt beregninger som støtter opp under dette.
Dette vil tvinge oss til å bli mer konkrete når
vi drøfter tusenårsmålene, både
i Monterrey og i fortsettelsen.

Dokumentet er langt fra bra nok når
det gjelder nettopp behovet for opptrapping av bistand,
enten i konkrete tall og/eller til 0,7 pst. av
BNI. Selve dokumentet er det nok vanskelig å få gjort
noe med. Det jobber vi nå med å se på.
Det reflekterer den enighet det var mulig å oppnå mellom
nesten 200 land. Nå arbeider vi for å finne andre måter å få på plass
større forpliktelser på. Det dreier
seg om konkrete tall, slik finansministeren i Storbritannia, Gordon
Brown, har tatt til orde for – han har foreslått
en «Marshall-plan» på 50 milliarder
US dollar, og få land til å forplikte seg til
det, eller tidstabeller for når landene mener
de vil oppfylle 0,7 pst.-målsettingen. EU har
en prosess gående, og EUs utviklingskomite, utviklingsministrene,
arbeider aktivt med dette. G-7-landene har stadig oftere utviklingspolitikk
på sin dagsorden, men har hittil ikke tatt et
tilsvarende ansvar på finansieringssiden.

Norge tok derfor initiativ
til en konferanse i Washington den 19. og 20.
februar, hvor hovedformålet nettopp var å rette
søkelyset mot behovet for å komme lenger enn konsensusdokumentet
til Monterrey. På konferansen utfordret vi bl.a. den amerikanske
finansminister på nettopp dette området.

I ukene fram mot konferansen vil jeg ta nær
kontakt bl.a. med FN-sekretariatet, med Mexico, med Utstein-landene,
som er nære allierte, og de nordiske landene
for at vi sammen skal bidra til å sikre at konferansen
gir mer forpliktende resultater enn det som ligger i konsensusdokumentet.
Jeg vil altså ta disse kontaktene nå for å se
hva vi kan gjøre for å få til mer forpliktelser
fra de rike landenes side.

Vi ser på konferansen som en milepæl,
og absolutt ikke som en sluttstrek.

 Jeg vil gjerne minne representanten Haga om
at jeg er utviklingsminister og ikke bistandsminister.
Det illustrerer vel nettopp dette spørsmålet
om skatt på valutatransaksjoner, som jo også kan
ses som et utviklingsrelatert spørsmål.

Opprinnelsen til dette spørsmålet
fra representanten Haga er at man skal prøve å få til
konkrete resultater i Monterrey – resultater som kan drive
prosessen i riktig retning, og resultater som det kan bli oppslutning
om. Slik vi leser forhandlingssituasjonen, er verken situasjonen
i EU eller situasjonen blant OECD-land slik at det er noen
som helst sjanse for en konsensus om en internasjonal skatt på valutatransaksjoner.

De uttrykk vi har brukt tidligere i denne sammenheng, har
vært at det er verdt å vurdere. Det vet jeg at
sentrumsregjeringen gjorde, og det har også vært
denne typen formuleringer man har brukt i Stortinget. Men slik debatten
nå går i EU og internasjonalt, er nok dette et spørsmål
som i tilfelle ligger svært langt ut i tid, og det er ikke
et spørsmål som vil føre til noen
som helst konkrete resultater i forhold til Monterrey. Derfor er
mitt svar at ja, det kan på sikt kanskje være
et alternativ dersom det er mulig å finne løsninger
på en god del vanskelige spørsmål knyttet
til operasjonaliseringen av et slikt konsept. Det arbeidet har ikke
vært tilstrekkelig gjennomført, og det er heller ikke – tror
jeg – mulighet nå for at man kan få noen
større oppslutning om denne type forslag.

Det er andre typer forslag på nye
og kreative finansieringsmekanismer som er nevnt i Monterrey-dokumentet,
men som heller ikke der har fått oppslutning.
Det er blant de spørsmål som jeg tror blir gjenstand
for ganske stor diskusjon i Monterrey, men som man også vil
trenge mye tid på å bearbeide. Det gjelder f.eks.
spørsmålet om «special drawing rights» for
IMF, som George Soros står bak.

 Norge har vært blant de
landene som har vært mest aktive i å forsøke å få til
forpliktende formuleringer på dette feltet.

La meg si at bildet ikke er helt
dystert, fordi det er et ganske enestående
dokument når det gjelder konsensus om hva som må til
for å skape utvikling i fattige land, og hva som må til
for å realisere tusenårsmålene når
det gjelder handel, investeringer, godt styresett osv. Men det svikter
når det gjelder spørsmålet om ressurser.
Der svikter det skikkelig, og det reflekterer nok dessverre
den politiske situasjonen i mange av G-7-landene og de rike OECD-landene,
hvor man bare har knyttet seg til den tradisjonelle FN-formuleringen
om 0,7 pst. uten tidsramme og med «as agreed» som
formulering. Som også representanten Haga er
kjent med – tror jeg – har USA aldri sluttet
seg til denne forpliktelsen. Dermed er vi i den politiske situasjonen
at land ikke ønsker å gå lenger,
men vi skal prøve å utnytte det momentum som er
i Monterrey, for å prøve å se om det
er mulig å komme videre og komme med tallmessige forpliktelser.





                

