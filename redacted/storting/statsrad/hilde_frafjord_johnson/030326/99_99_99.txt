 Landbruk er et sentralt virkemiddel
for å nå FNs første tusenårsmål: å halvere
andelen ekstremt fattige og sultende innen 2015. Økt satsing
på landbruksutvikling i utviklingsland betyr økt
vekt på matvaresikkerhet og en vei ut av fattigdommen.
For fattige på landsbygda betyr landbruket både mat
og inntektsmuligheter. Dette feltet har imidlertid vært
altfor lavt prioritert hittil. Det er likevel ikke
korrekt at kun 1 pst. av bistanden har gått til
landbruksutvikling og matvaresikkerhet.

Betydningen av økt satsing på dette
feltet er bakgrunnen for at jeg i fjor nedsatte en ekstern, rådgivende
gruppe for å komme fram til forslag om hvordan vi kan styrke landbruksutviklingen
gjennom utviklingssamarbeidet. Utvalget har nå presentert
sin rapport. Forslagene innebærer langt mer enn økt
pengebruk, men ett av forslagene er å innføre
et mål om at 15 pst. av norsk bistand skal gå til
landbruksutvikling.

Det er nettopp gjennomført
en høring av den rådgivende gruppens rapport.
Høringen har omfattet private organisasjoner innen
utvikling, miljø og bondenæringen, i
tillegg til departementer og NORAD.

Jeg har ennå ikke
sett alle høringsuttalelsene og har derfor ikke
tatt stilling til enkelthetene i rapporten. Retningen har jeg likevel
allerede konkludert på. Vi skal bli klarere når
det gjelder å fremme landbruksutvikling i vår bistandsplanlegging
og i vår dialog med utviklingsland, og vi skal øke
innsatsen. Hvor mye og med hvilke konkrete virkemidler vil jeg komme
tilbake til når høringsuttalelsene er gjennomgått,
og vi har behandlet saken.

På Johannesburg-toppmøtet
varslet statsministeren en økning i bistandinnsatsen innenfor
de såkalte WEHAB-områdene, vann, energi, helse,
landbruk og biologisk mangfold, hvorav Norge håndterer
helse separat. Det ble lagt opp til 375 mill. kr
ekstra de tre neste årene. En økning
i landbruksinnsatsen vil også måtte
ses i en slik sammenheng.

I budsjettproposisjonen for neste år
vil Stortinget bli orientert om på hvilken måte
Regjeringen vil følge opp rapporten fra den rådgivende
gruppen om bistand og landbruk.

 Det er helt riktig at vårt utgangspunkt
er å få til en sterkere satsing, slik også utvalget
anbefaler, men vi vil da komme tilbake til hvor mye, og hvorvidt
vi vil ha en prosentmålsetting og i dette omfang.

Når det gjelder betydningen av dette,
er det absolutt ingen tvil. Det har nok dessverre
vært slik at hele landbruks- og matvaresikkerhetsfeltet
har vært nedprioritert de siste årene, både
av nasjonale myndigheter i utviklingslandene og av internasjonale
utviklingsaktører. Det er uheldig. Det må vi få analytisk
kapasitet til å svare på. Vi spør oss
i alle fall om slike faktorer har spilt inn under den
sultkatastrofen vi har sett er under oppseiling i det sørlige
Afrika og på Afrikas Horn, og om det også er strukturelle årsaker
knyttet til manglende landbruksinnsats. Dette vil vi også,
sammen med internasjonale aktører, etterprøve
og analysere. Det er i hvert fall ingen tvil om at vi fra norsk side
har en klar intensjon.

 Jeg har gjennomgått utvalgets innstilling,
og den omfatter i grunnen nesten alle de virkemidler som
representanten Gjedrem er inne på. Det gjelder både
spesifikke landbruksrelaterte tiltak innenfor
rådgivende veiledning og de økonomiske, finansielle
ordningene, f.eks. låneordninger og kredittordninger. Det
gjelder også styrket kapasitet og kompetanse
i det norske systemet, altså personell, for å kunne håndtere
dette. Men det er også et forhold som representanten nevnte,
som ikke drøftes, og det er mekanisering. Man
er ikke opptatt av den delen av virkemidlene. Jeg tror
vi har til dels dårlige erfaringer med det i en del land tidligere.

Det representanten ikke nevnte, men
som er veldig sentralt i utvalgets innstilling, er det å sikre
bedre markeder lokalt, regionalt, nasjonalt og internasjonalt
for landbruksprodukter. Dette er sterkt knyttet til produksjon
og muligheter til vekst i landbruket. Det legger man sterk vekt
på, slik at vi vil få en helhetlig innfallsvinkel,
og vi vil se på alle disse virkemidlene.





                

 I utenriksministerens svar i Stortingets ordinære
spørretime 19. mars d.å. på spørsmål
fra representanten Bjørlo Lysbakken framgikk det at Norge
i samtlige anmodninger til utviklingsland viser til målsettingene
for GATS-forhandlingene i mandatet fra WTOs ministerkonferanse i
Doha og tjenesteavtalens bestemmelser om hvordan utviklingslandenes
interesser skal ivaretas. Det vises bl.a. til GATS" artikkel
IV, der det heter at «utviklingslandenes økende
deltakelse i verdenshandelen skal lettes bl.a. ved styrking av kapasiteten
i deres innenlandske tjenestesektor
og dens effektivitet og konkurranseevne».

Dette er en integrert del av Norges
anmodninger til utviklingsland, som derfor inneholder et viktig
samarbeidselement. Vi legger altså til grunn en annen tilnærming overfor
utviklingsland enn overfor industriland. Dette var også begrunnelsen
for mitt svar i spørretimen den 5. mars.

I tillegg til dette har vi i de bilaterale
møtene med Sør-Afrika, hvor anmodningene ble diskutert,
invitert Sør-Afrika til dialog og samarbeid.
I ettertid har vi registrert at den sørafrikanske
utdanningsministeren har uttalt seg kritisk om inkludering av utdanningssektoren
i GATS-forhandlingene. Som utenriksministeren sa i den ordinære
spørretimen 19. mars, vil Norge, dersom Sør-Afrika
i forhandlingene signaliserer at de ikke ønsker å inkludere høyere
utdanning – og det er kun høyere utdanning vi
her snakker om i forhandlingene – ikke forfølge
dette videre.

Jeg vil for øvrig igjen understreke
det jeg sa i spørretimen den 5. mars, nemlig at
det er helt opp til utviklingslandene selv hvorvidt de vil påta
seg forpliktelser i tjenesteforhandlingene eller ikke.

Kari Lise Holmberg hadde
her overtatt presidentplassen.

 Som jeg sa i mitt svar nettopp nå,
er det to viktige forhold knyttet til Sør-Afrika og anmodningen
til utviklingslandene. Det første er referansen
til GATS  artikkel IV, som spesielt omhandler utviklingslandenes
deltakelse, og der det er referert til styrking av kapasitet i deres
egen tjenestesektor. Det andre forholdet dreier
seg om de bilaterale møtene som vi har hatt med utviklingsland
og med Sør-Afrika om hvordan denne anmodningen er å forstå.
Disse to forholdene innebærer at vi i vår
sammenheng har lagt en annen tilnærming til grunn overfor
utviklingslandene enn overfor industrilandene. Det sa jeg også, og
det var også begrunnelsen for mitt svar i spørretimen den
5. mars.

  Spørsmålene knyttet til øvrige
deler av tjenesteforhandlingene foreslår jeg at representanten
Bjørlo Lysbakken stiller til utenriksministeren, som er
konstitusjonelt ansvarlig. Akkurat den utviklingsrelevante delen
av spørsmålet skal jeg svare på.

Det dreier seg ikke om
full åpning av utdanningssektoren. Det dreier
seg om høyere utdanning, og det dreier seg ikke
om privatiseringskrav i forhold til offentlig sektor. Det er ikke
snakk om offentlig sektor fra norsk side. Det har jeg understreket
overfor representanten Bjørlo Lysbakken før. Jeg
skal ikke bruke uparlamentariske uttrykk, men
det er fristende å snakke om tungnemhet, siden representanten
selv refererte til dette. Dette har vi altså understreket
tidligere.

Selvfølgelig vil vi i denne sammenheng,
når vi inviterer til samarbeid, slik vi gjør med
referanse til artikkel IV i GATS-avtalen og det vi har framført
i bilaterale møter, forsøke å bidra positivt
til utviklingen av utdanningssektoren i Sør-Afrika. Det
er det som er intensjonen og bakgrunnen for den norske holdningen.
Men, som sagt, dette er igjen helt opp til Sør-Afrika.
Hvis de ikke ønsker et slikt samarbeid, er det
helt opp til dem. Da vil vi selvfølgelig måtte
ta konsekvensen av det.





                

