 Det er bred oppslutning om utviklingspolitikken
i norsk opinion. For å opprettholde
støtten er det viktig å vise at utviklingssamarbeidet
er effektivt, at det nytter, og at det kan påvises resultater.
Derfor er representanten Jacobsens spørsmål meget
betimelig.

Det er gjort betydelige framskritt. Verdensbanken regnet
i 2000 ut resultatene av norsk bistand til prioriterte samarbeidsland.
Dette omfanget utgjør om lag 1/5 av samlet norsk
bistand og løfter alene, grovt sett etter deres beregninger,
100 000 mennesker ut av fattigdom hvert år.
I tillegg kommer resultatene av den samlede norske multilaterale
bistanden og øvrig bilateral bistand. Det er i form av
skoleplasser, vaksinerte barn osv. Norge gis ros for gode
resultater.

Ser vi internasjonal bistand samlet, er det
et betydelig antall millioner mennesker som hvert år løftes
ut av fattigdom. Givere er også kommet lenger
i å styrke mottakeransvaret og bedre giverkoordineringen.
Slik oppnås lettere målbare utviklingsresultater.

Resultatene i utviklingspolitikken må relateres
til de målene som stilles opp. Målene har gjennom årene
vært mange og ikke alltid koordinert
i forhold til mottakerlandets egne utviklingsmål eller
givernes forskjellige mål. Å komme fram til felles utviklingsmål
har derfor vært svært viktig for å etablere
en felles målestokk for resultater – hvor
langt vi har kommet.

Under FNs tusenårsforsamling i år
2000 sluttet verdensorganisasjonens medlemsstater seg til et sett
internasjonale utviklingsmål, de såkalte tusenårsmålene.
Det viktigste av disse er å halvere
andelen av befolkningen som lever i absolutt fattigdom, innen
2015, men det er syv andre mål i tillegg.

Det er viktig å kunne vise
til konkrete resultater på at norsk utviklingssamarbeid
fører oss nærmere målet om å bedre
fattige menneskers hverdag. Derfor pågår det nå et arbeid
for å bedre resultatrapporteringen i bistandsforvaltningen.
I lys av dette vil det bli vurdert om rapporteringen i «Norsk
bistand i fokus», som stortingsrepresentanten refererte
til, skal gjøres noe annerledes. Derfor styrker vi også evalueringsfunksjonen
for programmer og prosjekter i norsk bistand. Disse evalueringene
er offentlig tilgjengelige. NORAD vil også forbedre
sin nettbaserte informasjon slik at en kan komme lett til og se hva
slags resultater vi har. Derfor arbeider vi internasjonalt for bedre
indikatorer og statistikk for helse, utdanning
og andre utviklingstiltak, slik at resultatene kan bli mer
målbare enn tilfellet er i dag. Dette vil gjøre
det mulig i større grad å måle
framskritt i forhold til disse tusenårsmålene.

I budsjettproposisjonen for neste år
vil vi komme tilbake med mer informasjon om arbeidet for å nå disse målene
og hvordan vi bedre kan rapportere om dette.

 En utviklingspolitisk redegjørelse
gir en anledning til å rapportere tilbake til Stortinget,
men det er også en av de viktigste
anledningene vi har til å legge linjene for utviklingspolitikken framover.
Utviklingspolitiske redegjørelser ble nok etablert
som et alternativ til stortingsmeldinger som rapporterte. Man kunne
gjøre denne debatten mer konkret, aktiv og resultatrettet,
det er jeg enig i, men det er veldig vanskelig å rapportere
tilfredsstillende i den begrensede tid en utviklingspolitisk redegjørelse
vil ha. Jeg tror vi må være i dialog
med Stortinget om hvordan vi best kan bidra til en rapportering
som gjør at en får en tilfredsstillende diskusjon
og tilfredsstillende informasjon til Stortinget. Vi vil måtte
benytte utviklingspolitiske redegjørelser til også å legge
linjene framover og få Stortingets godkjenning
i forhold til hvor vi skal gå i utviklingspolitikken, nettopp
for å bedre resultatene.

  Representanten Jacobsen
stiller igjen et veldig betimelig spørsmål – som vi
har stilt oss selv akkurat nå, for vi er inne
i et jubileumsår. Det er 50 år siden
norsk utviklingssamarbeid ble startet, gjennom Indiahjelpen. Vi
har som intensjon fra Utenriksdepartementets side å gjøre
dette jubileumsåret, markeringsåret,
til et år for å øke kunnskap og engasjement
om solidaritet med de fattigste og om hvilke resultater vi kan nå i
utviklingspolitikken. Vi planlegger nå flere store arrangementer
som vi håper kan bidra, både sentralt
og regionalt rundt omkring i landet, til å øke kunnskapen,
informasjonen og engasjementet. Dette er en strategi vi er i arbeid
med. Snart blir den ferdigstilt. Jeg håper representanten
Jacobsen og Stortinget også vil merke en forskjell,
at det faktisk skjer mer på dette området i 2002
enn det har gjort tidligere.

