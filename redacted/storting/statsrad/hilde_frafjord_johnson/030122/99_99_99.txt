 Matvaresituasjonen på Afrikas Horn
og i det sørlige Afrika ser ut til å utvikle seg
til en av de verste kriser på svært
mange år. Ifølge Verdens Matvareprogram er nå opp
mot 40 millioner mennesker i faresonen. Krisene er resultat av
tørke og ustabile værforhold. Men også dypere
strukturelle forhold og politiske valg som gjøres, er i
varierende grad en del av bakgrunnen.
Befolkningen på Afrikas Horn opplever i tillegg de negative
effektene av krig og konflikt. Det sørlige Afrika er særlig
utsatt for virkninger av aidskatastrofen både
på matvareproduksjonen totalt og for den enkelte smittede,
som rammes dobbelt. Vi vet at nødhjelp må følges
av tiltak som tar tak også i de underliggende årsakene.

Stortinget bevilget for 2002 i utgangspunktet 190 mill. kr
til bruk ved naturkatastrofer. Ved omfordelingsproposisjonen høsten
2002 ble dette økt til 220 mill. kr,
og for 2003 er det allerede i utgangspunktet satt av 220 mill. kr
til naturkatastrofehjelp. Det er FN, Røde Kors
og norske frivillige organisasjoner som er og fortsatt
vil være de viktigste kanalene
for bistanden.

Regjeringen var tidlig ute i forbindelse med
den negative utviklingen i matvaresituasjonen på Afrikas
Horn og bevilget 27 mill. kr i naturkatastrofehjelp
høsten 2002.

Jeg besøkte Etiopia i forrige
uke. Alvoret i situasjonen på Afrikas Horn har gjort at
Regjeringen allerede nå har disponert ytterligere 28 mill. kr
til matvarehjelp til Etiopia og Eritrea.

Utenriksdepartementet arbeider nå videre
med å fordele midlene som er satt av til bistand i forbindelse
med naturkatastrofer. Norge bidrog med ca. 75 mill. kr
til tørkerelaterte innsatser i det sørlige
Afrika i 2002. Vi tar sikte på å bidra med betydelige
midler både til det sørlige Afrika
og til Afrikas Horn også i år.

I Asia er det særlig matvaresituasjonen
i Nord-Korea som gir grunn til bekymring. Norge gav humanitær
bistand til Nord-Korea for 27 mill. kr i 2002.
En stor del av dette var relatert til matvaresikkerhet. Vi tar sikte
på et tilsvarende beløp for inneværende år,
fordi situasjonen fortsatt er kritisk for sårbare grupper
i Nord-Korea.

Jeg kan love representanten Jacobsen
at Norge følger utviklingen på Afrikas
Horn, i det sørlige Afrika og i andre land hvor
humanitære kriser rammer, og vurderer fortløpende
norsk støtte i den forbindelse.

 Jeg ser ikke dette egentlig som et
motsetningsforhold. På kort sikt bruker Norge
nå betydelige ressurser på å avhjelpe
sultkatastrofen i begge disse områdene, Afrika og Nord-Korea,
og det gjøres samtidig en innsats for å adressere
de strukturelle årsakene. La meg ta et eksempel.

I Etiopia hadde jeg inngående samtaler
med etiopiske myndigheter, også med statsminister
Meles Zenawi og katastrofeteamet som har ansvaret for koordineringen
av den humanitære innsatsen, om betydningen av både å ta inn
mellomlangsiktige GAP-midler til å forbedre matvaresikkerheten
og at vi må adressere de strukturelle, tunge spørsmålene
som dreier seg om landbrukspolitikk og matvaresikkerhet
på Afrikas Horn og i Etiopia. Det vil nå bli gjort,
og Norge har sagt at vi er villig til å gå med
i et samarbeid med Etiopia om dette. Faktisk
kan det være slik at krisen fører til
at man adresserer tøffere disse langsiktige problemstillingene
enn om det hadde vært en mer varig og håndterbar
nødssituasjon.

 Grunnen til at jeg ikke nevnte Afghanistan
med en gang i forhold til en nødssituasjon eller
naturkatastrofe, er at rapportene fra FN foreløpig tyder
på en noe bedre forsyningssituasjon når
det gjelder mat i Afghanistan, dette året enn tilfellet var
i fjor. Men representanten har helt rett i at vi skal bidra med
betydelige midler også på denne siden
i forhold til Afghanistan og hjelpe
et nødstilt folk der.

Jeg tror ikke det er riktig og mulig å sette
de aksjonene som pågår for å bekjempe
terrorisme og sikre sikkerhet i Afghanistan,
opp mot kortsiktig og langsiktig hjelp til et nødstedt
folk. Det er ingen tvil om at de ikke får hjelpen
ut med mindre sikkerheten blir bedre, og med mindre
kontrollen fra afghanske myndigheter blir skikkelig
over hele Afghanistan. Det er dette vi arbeider med, og
sånn sett henger dette sammen.

Det vi også er opptatt av,
er at vi skal bidra med betydelige midler på den mellomlangsiktige
og langsiktige siden. Det gjør vi. Vi bidrar faktisk med
mer midler dette året enn i fjor nettopp på bistandssiden
for å sikre at folk blir hjulpet, og at styresettet kan
fungere på en skikkelig måte.





                

