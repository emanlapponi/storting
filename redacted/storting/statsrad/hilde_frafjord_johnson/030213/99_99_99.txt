 Først vil jeg gi honnør til forslagsstillerne for å ha satt et meget viktig spørsmål på dagsordenen. Men ulike vurderinger av virkemidler betyr ikke uenighet om målene – her er vi faktisk helt enige – og det er et ønske også fra Regjeringens side å ha et like sterkt fokus på å adressere det omfattende problemet som truer tropisk skog og regnskog. Vi vet jo alle at tropisk skog og regnskog er verdens lunger, og at betydningen av å ta vare på disse har stor verdi både i forhold til bevaring av genetisk og biologisk mangfold og i forhold til klimaproblemene.




Selv fikk jeg se dette på nært hold ved et besøk på Sumatra på forsommeren i fjor sammen med miljøvernministeren. Områdene som var hogd, og ikke minst ulovlig hogd i nasjonalparker, var enorme. Vi fløy over områder som synliggjorde at her var det ikke mange som fulgte regelverket. Verdensbanken sier at etter alt å dømme vil Sumatra i 2005 være uten regnskog. Det er dramatisk. Det er ingen tvil om at her må et omfattende internasjonalt samarbeid til for å få bukt med problemet.




Situasjonen er aller verst globalt for den tropiske skogen. Et viktig bidrag fra Norge og andre industriland er derfor bistand for å fremme en bærekraftig ressursforvaltning i de ulike utviklingslandene.




Regjeringen legger stor vekt på at tiltak som vurderes for å fremme bærekraftig skogbruk og hindre omsetning av ulovlig hogd tømmer, ikke utilsiktet rammer fattige land som driver bærekraftig skogbruk, med tømmereksport som en viktig inntektskilde. Så her må vi klare å ha flere tanker i hodet samtidig: Å adressere den ulovlige hogsten og ta fatt i den – og det gjør vi nå i oppfølgingen av samarbeidet på miljøområdet med Indonesia, som representanten Rise var inne på – men også å ha et syn for bærekraftig forvaltning i de u-land som driver med dette. Derfor må vi ha både handelspolitiske og utviklingspolitiske perspektiver med oss hele veien i dette arbeidet.




Statlige tiltak for omsetning av tømmer kan ikke baseres på vurderinger bare fra frivillige organisasjoner, og det er litt av grunnlaget for den linjen Regjeringen har lagt seg på i denne saken. De må ha grunnlag i internasjonale mellomstatlige ordninger. Når det er sagt, er det selvfølgelig også den mest robuste ordningen. Hvis man nå kan få til et sterkt internasjonalt multilateralt samarbeid på dette området – og EU har begynt – har vi en helt annen mulighet til et mye sterkere virkemiddelapparat på dette området. Derfor er det også nødvendig å sikre at kriteriene er ikke-diskriminerende, etterprøvbare og i samsvar med internasjonale forpliktelser. For vi må også unngå en situasjon der lovlig hogd tømmer fra et land med bærekraftig skogforvaltning stanses ved grensen fordi det kommer fra skogarealer som i dag ikke omfattes av de eksisterende sertifiseringsordningene. Så dette er perspektiver som vi må ha med oss når vi drøfter denne saken.




Tiltak som iverksettes fra norsk side for å hindre omsetning av tømmer og trevirke som er basert på ulovlig hogst, må være i tråd med våre internasjonale forpliktelser på andre områder. Regjeringen vil derfor se nærmere på hvordan man kan få til effektive tiltak som både adresserer problemet, og som er utformet slik at de er i samsvar med våre WTO-forpliktelser, og at likeverdighet mellom internasjonale miljøavtaler og WTO-forpliktelsene slik blir ivaretatt.




Likeverdighetsprinsippet var det vi klarte å bevare i de ulike forhandlingene i Johannesburg på dette området. Nå var ikke Johannesburg stedet for å forhandle WTO- og miljøavtalene, så det vil vi gjøre i oppfølgingen av Doha-runden og WTO-forhandlingene som nå pågår i Genève. Disse forhandlingene vil derfor fortsatt måtte adressere dette problemet. Den norske posisjonen her er helt klar: Likeverdighet og gjensidig støtte mellom disse to avtaleverkene.




Regjeringen vil arbeide internasjonalt sammen med andre lands regjeringer for å finne bi- og multilaterale løsninger som sikrer lovlig og bærekraftig skogbruk. Her kan jeg love – og det har vi også meddelt i brev – at vi vil øke innsatsen. Jeg har også sagt dette i forbindelse med St.prp. nr. 1 for 2002-2003, hvor utviklingssamarbeidet vil være viktig for å adressere problemene med hogst og avskoging i forhold til tropisk regnskog. Vi gjør altså dette bilateralt. Og for tømmereksporterende land vil vi, i nært samarbeid med EU, adressere merkingsproblemet og finne multilaterale løsninger på dette området. Vi vil også ta initiativ i relevante internasjonale fora, som også andre representanter har vært inne på her.




I tillegg til å jobbe multilateralt ved å se på merkeordninger og jobbe videre på sertifiseringssiden, vil vi altså jobbe mer aktivt for å øke innsatsen på utviklingssiden. Den innsatsen vil innebære bl.a. den type samarbeid som vi nå går inn i med Indonesia. Men det vil også innebære mer innsats for å hindre ulovlig hogst og sikre bærekraftig forvaltning i mange av de landene som vi har samarbeid med. Dette har vi reflektert i budsjettproposisjonen. Det å sikre det som er igjen av det biologiske mangfoldet, vil for meg være en viktig måte å følge opp forpliktelsene fra Johannesburg på.




 Denne dagen – og tiden i og for seg – preges jo av Irak, og også den redegjørelsen som nettopp er avholdt. Det reflekteres nok i denne salen, men det er likevel et paradoks at den saken som samlet 10 000 mennesker i gatene i juni, omfattes med såpass liten interesse i norsk offentlighet, på galleriet og her i salen. Det er egentlig nå i dag vi debatterer alle de krav og den kritikk som demonstrantene og aktivistene i juni anførte. Jeg skulle gjerne sett et fullt galleri og et stort engasjement, men jeg registrerer at så ikke er tilfellet. Det kan kanskje bety at vi har vært i stand til å svare troverdig på en del av de utfordringene som er framført.




Jeg vil likevel benytte anledningen, siden dette er en viktig debatt, til å gå gjennom en del av våre vurderinger av utviklingen i banken.




Som vi har sagt så ofte før i denne salen, lever 1,2 milliarder mennesker i absolutt fattigdom. Gjennom tusenårsmålene har verdenssamfunnet forpliktet seg til konkrete, etterprøvbare mål for å halvere andelen fattige innen 2015. Og så skal vi alle sammen stå til regnskap for hvordan vi har vært med på å følge opp og bidra til det. Det er i hvert fall ingen tvil om at et sterkt multilateralt samarbeid på det utviklingspolitiske området er en forutsetning for å nå disse målene.




Som utviklingsminister og norsk guvernør i Verdensbanken ser jeg det som en hovedoppgave å sikre at denne institusjonen og dens politikk bidrar sterkt til fattigdomsbekjempelse. Det betyr at jeg også må forholde meg kritisk til bankens politikk og disposisjoner for å bidra til forbedringer. Det gjelder for øvrig for alle multilaterale internasjonale institusjoner. Men en kritikk som tar utgangspunkt i at de internasjonale finansinstitusjonene gjør langt mer skade enn gagn for utviklingslandene, eller at de i seg selv øker fattigdommen, slik noen påstår, er etter min vurdering helt misforstått.




«Shrink or Sink» – «krymp» dem eller legg dem ned – har vært mange globaliseringsmotstanderes budskap de siste årene om WTO, om Verdensbanken og om IMF. Det er jeg grunnleggende uenig i. En globalisert verden uten sterke multilaterale institusjoner og regler blir en mer brutal verden. En globalisert verden uten internasjonale forpliktende trafikkregler vil være en verden som innebærer den sterkestes rett. I en slik verden er det spesielt to grupper land som vil lide – de små og de fattige.




Derfor trenger vi globale styringsstrukturer. Derfor trenger vi styrkede internasjonale institusjoner, ikke svakere. Verdensbanken er, sammen med IMF, WTO og FN, de eneste globale institusjonene vi har, og vi er nødt til å bygge på disse. Så skal vi heller gå inn og påvirke politikken i disse institusjonene og den politikken de fører. Det har vi også gjort fra norsk side.




Jeg har ikke noe påtrengende behov for å forsvare Verdensbanken, og har nok vært kritisk tidligere – minst like mye som de som marsjerte i gatene i juni – til hva som har vært gjort fra bankens side opp gjennom årene. Men vår innflytelse sammen med andre aktører har faktisk bidratt til reformer i banken på en rekke områder. Så får vi prøve å innkassere dem og si: Så langt, og så må vi komme lenger.




Verdensbanken framstår som en annen institusjon i dag enn for 10 eller 20 år siden, og det er faktisk ganske stort samsvar mellom norsk utviklingspolitikk og Verdensbankens politikk. Og det er ikke vi som har forandret oss, det er banken som har forandret seg. Den setter klart fattigdomsbekjempelse i fokus, erkjenner behovet for at landene selv tar ledelsen i utviklingsprosessen, legger vekt på nasjonal deltakelse og samarbeid og koordinering mellom ulike bistandsaktører. Men det som selvsagt også gjenstår, er implementering og gjennomføring helt ut i hvert enkelt land og helt ut til den enkelte fattige. De må merke en forskjell!




Verdensbanken er en stor og tung institusjon, og det skal ikke legges skjul på at det ikke er noen enkel sak å sikre at visjoner og ny politikk gjennomsyrer alle deler av systemet. Bankens toppledelse setter imidlertid mye inn på at den operasjonelle virksomheten på landnivå og ut endres i tråd med ny politikk, og at handling følger ord.




Blant mange er banken mest kjent for de utskjelte strukturtilpasningsprogrammene som ble gjennomført på 1980-tallet. Det er mye å si om disse programmene, og jeg har selv sagt mye – i mange debatter. Selv med alle sine skjevheter fortjener de likevel en noe mer nyansert debatt enn den de blir til del i den såkalte SAPRIN-rapporten. Mitt hovedpoeng er likevel et annet. Vi har lært av dem og gått videre. Disse eksisterer ikke lenger i den form og det innhold de hadde – og takk for det! Det er ikke der skillelinjene går i den utviklingspolitiske debatten i dag. De bør i alle fall ikke gjøre det.




Det er fortsatt nødvendig med makroøkonomiske stabiliseringstiltak og strukturelle reformer i en rekke utviklingsland. Forskjellen er at i dag ses dette som en integrert del av helhetlige, landspesifikke fattigdomsrettede utviklingsstrategier – de såkalte PRSP-ene – hvor makroøkonomiske, strukturelle og sosiale hensyn ses i sammenheng.




Verdensbanken er også i ferd med å revidere retningslinjene for sin långivning slik at de skal reflektere endringene i tenkningen rundt utvikling. Det betyr, tror jeg, også at vi vil se en endring i forholdet fra bankens side til de enkelte lands PRSP-er. For å markere endringene og brudd med det som var, går banken nå bort fra strukturtilpasningsbegrepet. De nye lånene vil hete Development Policy Support Lending.




Noen vil hevde at dette er gammel vin i nye flasker. Min påstand er at banken en god stund allerede har servert ny vin i gamle flasker. Uansett er det likevel ikke vinen og etikettene som teller. Det viktige her er at banken serverer den gode vinen til slutt. Det er det som er hovedpoenget.




De nye retningslinjene vil etter alt å dømme markere et brudd med den såkalte Washington-konsensus. Landene må selv ønske endring og føle eierskap til reformene. Landene skal selv velge sin politikk. Bankens rolle er å komme med råd. Banken vil ikke komme med ferdige oppskrifter. I de fattigste landene vil långivningen basere seg på landenes egne strategier for utvikling og fattigdomsreduksjon, altså PRSP-ene. De skal utformes av landene selv.




Dette er åpenbart riktig vei å gå. Samtidig vil det helt klart være en utfordring å omsette retorikk og politikk til praktisk handling. Det skal Norge være med og passe på. Her trenger vi fortsatt hjelp fra det sivile samfunn og fra de frivillige organisasjonene.




Prinsippet om nasjonalt eierskap, som jeg har vært inne på, på den ene siden og givernes ønsker om reformer på den andre er et vedvarende og vanskelig dilemma, ikke bare for banken, men også for oss. Som givere vil vi at landene skal ta nasjonalt eierskap og lederskap. Samtidig har vi forventninger til hvilke reformer de trenger å gjennomføre, ofte knyttet til godt styresett, demokratisering, tiltak mot korrupsjon og fattigdomsretting av politikken.




Det er flere måter å forholde seg til dette på. For det første må banken gi landene reell mulighet til å velge. Den må ta et skritt tilbake, la landene gjøre sine egne valg, selv om de kanskje er annerledes enn dem bankens landdirektør helst skulle ha sett i vedkommende land. Det er viktig at Verdensbanken også i sin gjøren og laden tar innover seg at det faktisk finnes ulike måter å oppnå økonomisk utvikling og vekst på. Det finnes ingen fasitløsninger, og det finnes slett ikke blåkopimodeller som passer alle.




Samtidig er det åpenbart viktig å bidra til at landene får et best mulig grunnlag for å foreta sine valg. Et viktig redskap for å etablere et slikt grunnlag for ulike makroøkonomiske valg er å gjennomføre analyser av hvordan forskjellige politiske grep påvirker sosiale forhold og fattigdomsreduksjon. Verdensbanken og IMF, som jeg har vært inne på tidligere her i salen, er derfor i ferd med å utvikle et slikt analyseredskap, kalt «Poverty and Social Impact Analysis». Norge støtter dette arbeidet, så vel faglig som finansielt. 




Også i denne sammenheng vil vi kunne få en analyse, tror jeg, av hva slags relevans handelspolitiske forhold vil ha. La meg her bare understreke, siden flere talere har vært inne på dette, at den såkalte rapporten fra UNDP som man viser til, ikke er en rapport, men en debattbok der artikkelforfatterne har ulike syn, og det de sier, står for egen regning og har ikke noe UNDP-stempel. Det er det viktig for meg å si, for det har UNDP presisert ved utgivelsen. De ønsker å bidra til større debatt, og det ønsker vi definitivt velkommen.




Långivning basert på landenes politikk er knyttet til forholdet mellom banken og IMF. Også i IMF har det skjedd endringer de siste årene, med innføringen av HIPC og PRSP, og det er en økende forståelse for at det er umulig å se makroøkonomiske forhold løsrevet fra strukturelle og sosiale forhold. Det er åpenbart viktig at banken og IMF er samkjørte her. Her gjenstår det fremdeles en del, og det arbeider vi med. Dette er noe vi fra norsk side vil følge opp.




En viktig diskusjon som nå pågår i forhold til Bretton Woods-institusjonene, er utviklingslandenes representasjon i styrende organer. Regjeringen er opptatt av at utviklingslandene får økt innflytelse i Verdensbankens styrende organer, i tråd også med handlingsplanen for fattigdomsbekjempelse, som vi la fram i mars i fjor. Det er behov for en tiltakspakke som angriper dette spørsmålet fra flere kanter. Det er bl.a. nødvendig at utviklingslandenes relative stemmevekt øker gjennom en utvidelse av basisstemmene. Samtidig vil vi arbeide for at kontakten mellom valggruppekontorene og hjemmemyndighetene forbedres. Vi vil også arbeide for en forsterket representasjon fra utviklingslandene i IDA-forhandlingene og vil arbeide videre med dette spørsmålet fram til en konklusjon i forhold til de prosessene som nå pågår i bankens styre.




Selv om Verdensbankens politikk i stor grad har nærmet seg norsk utviklingspolitikk, er det ingen grunn til å slå seg til ro. Det er flere områder hvor vi fra norsk side må arbeide for at bankens politikk utvikles og revideres, blir mer fleksibel og blir enda mer landspesifikk. Utfordringene står i kø.




Jeg har like fullt tro på at vi nå står overfor vår så langt beste mulighet til å få fart på utviklingsprosessen i de fattigste landene. Konferansen om finansiering for utvikling i Monterrey resulterte i en internasjonal konsensus om hva som skal til for å skape utvikling. Utviklingslandene selv må ta ansvaret – sin del av ansvaret – for godt styresett og en fattigdomsreduserende politikk. Vi må ta vår del av ansvaret, med en bedre politikk i forhold til både handel, gjeld og investeringer og ikke minst i forhold til ressurser og bistandsressurser. Ved å levere på alle disse områdene kan vi alle til sammen være med på å realisere tusenårsmålene.




Vi har altså en konsensus, ikke bare om målene, men også om virkemidlene. Den må nå omsettes i praksis, og alle må bidra. Vi skal fortsette å ha argusøyne på Verdensbanken i denne sammenheng, som en veldig viktig partner. Vi vil fortsatt gjøre alt vi kan for å påvirke Verdensbankens politikk og ikke minst bidra til at politikk og gode intensjoner omsettes i praksis så det merkes ute hos den enkelte fattige. Det er dette som vil være den virkelige prøvestenen.




Jørgen Kosmo hadde her gjeninntatt presidentplassen.




 Til det siste spørsmålet som representanten Jacobsen stilte: Som tidligere aktivist tror jeg det er få som har åpnere dører for nåværende aktivister enn meg. Det gjelder også for SLUG-erne, for Slett u-landsgjeldas representanter så vel som for andre som ønsker møter, og ønsker å bidra. Også våre «bøker» er helt åpne. Da vi utformet gjeldsplanen vår i 1998, var Slett u-landsgjelda en veldig viktig dialogpartner for oss, og de er det fortsatt. Våre folk bruker mye tid i dialogen med dem. Også andre har vi gode diskusjoner med, så det er ingen tvil om tilgjengelighet og åpenhet.




Så til spørsmålet som gjelder denne UNDP-rapporten. Dette er en debattbok som er utgitt av UNDP sammen med Rockefeller Foundation, Rockefellers Brothers Fund, Heinrich Böll Foundation, Wallace Global Fund For a sustainable future, altså et knippe med forskjellige institusjoner, som ikke innebærer at det er et autorisert FN-syn på noe av dette, men en debattbok som vi trenger, og som jeg tror det er positivt å bruke også i de diskusjonene vi skal ha framover.




Boken er imidlertid i hovedsak en sterk appell med tungtveiende argumenter for et internasjonalt handelsregime som må liberaliseres, men liberaliseres til fordel for utviklingslandenes varer og tjenester. Det hovedpoenget må man ha med seg. Det er hovedlinjen i argumentasjonen fra forfatterne. Når representanten Jacobsen nevner at kapitalflyten går fra sør til nord, er det jo et paradoks at det er på ett område at stansen har vært sterkest, og at urettferdigheten har vært størst. Det har nettopp vært på handelsområdet. Der har markedene vært stengt for de to produktene utviklingslandene er i stand til å produsere, nemlig tekstiler og landbruksvarer. Heldigvis har vi gjort noe med dette nå, med MUL-vedtaket, 0-toll og 0-kvoter for alle varer pr. 1. juli i fjor. Det betyr at vi i hvert fall har gjort noe, men dette er et stort paradoks. På de områdene utviklingslandene kan produsere varer og tjenester, har stengslene vært størst. Vi får et krevende opplegg nå, som også vil dreie seg om hvilken linje vi skal legge oss på i WTO-sammenheng. I denne sammenheng vil selvfølgelig også beskyttelse og overgangsordninger for utviklingslandene over en periode, slik vi hadde det selv, være viktig. Her har Norge sagt at vi støtter overgangsordninger og fleksibilitet i forhold til utviklingslandenes interesser. Men det er ikke slik at vi er «svorne» den ene veien, det er slik at vi også må ta ansvar for å åpne markedene. Ellers er vi ikke troverdige.




 Utdanning er et hovedsatsingsområde. Vi lanserte nylig vår utdanningsstrategi. Den måten det reflekteres på, er ved to forhold. Nå endrer vi jo vårt utviklingssamarbeid generelt, fra mindre prosjektorientering og over på program og budsjettstøtte. Det vi gjør, er at vi går inn og støtter sektorprogrammer i flere land. Det trenger ikke være relatert til avtalespesifikke ordninger, men at vi går inn f.eks. med støtte til det som kalles kurvfinansiering i de ulike landene. Den andre måten vi øker utdanningsbistanden på, er gjennom multilaterale kanaler. Vi støtter både UNICEFs utdanning for jenter i Afrika-program, en meget omfattende og stor satsing. Vi gjør det også i forhold til banken. Det planlegger vi nå, det er nytt for året, slik at utdanningsinnsatsen økes betydelig. Det vil også bli reflektert i rapporteringen til Stortinget senere. Det er grunnen til at det ikke er reflektert i bistandsavtalene som representanten siktet til.




Når det så gjelder savnet etter en mer omfattende utviklingspolitisk debatt –siden Stortingspresidenten også er til stede her i dag – vil jeg bare nevne betydningen av at en vurderer dette med en utviklingspolitisk redegjørelse. Vi har veldig få saker til Stortinget i form av melding og proposisjon, og den utviklingspolitiske redegjørelsen har vært en viktig debattmulighet for Stortinget og for hele utviklingspolitikken. Dette vil være et ønske fra vår side, men det er selvfølgelig opp til Stortinget selv å beslutte hvorvidt man ønsker å ha en slik regulær redegjørelse, på samme måte som for utenriksministeren.




Dette regner jeg med at Stortinget selv vurderer, men det ville gitt muligheten for flere debatter.




