  Først vil jeg takke representanten
for at hun reiser en veldig viktig problemstilling.

Situasjonen for barn i krig og konfliktsituasjoner
er høyt prioritert i Norges internasjonale arbeid for å fremme
barns rettigheter. Vi arbeider for økt beskyttelse av barna
bl.a. gjennom vår humanitære bistand til FN-systemet
og til frivillige organisasjoner. Men vi legger også vekt
på dette i vår deltakelse i FNs styrende organer
og i øvrige FN-fora.

Vår oppfølging av arbeidet
med dette innen FN-systemet er viktig fordi organisasjonene så å si
alltid er tungt representert i krigsområdene, med tilstedeværelse
i landene før, under og etter konfliktene. FNs høykommissær for
flyktninger og UNICEF er meget sentrale i denne sammenheng.

Den såkalte Graca Machel-rapporten
om barn og væpnet konflikt fra 1996 har lagt grunnlaget
for mye av FNs arbeid på dette området. Rapporten
i seg selv var et slags gjennombrudd på dette feltet. Blant
annet munnet den ut i opprettelse av en spesialrepresentantstilling
for barn og væpnet konflikt i FN, direkte underlagt generalsekretæren.

Jeg har hatt flere møter med Olara
Otunnu, som i dag fyller denne stillingen. Vi støtter hans
arbeid økonomisk og søker ellers å samarbeide
med ham der dette er naturlig, f.eks. når det gjelder Sudan. 

Spesialrepresentanten har bl.a. hatt løpende
kontakt med representanter for de stridende parter og søker å etablere
tillitskapende prosjekter blant partene, særlig når det
gjelder demobilisering av barnesoldater. Enighet om demobilisering
av barnesoldater kan også danne grunnlag for en sterkere
fokusering på barns rettigheter ved en eventuell fredsslutning.

Spesialrepresentanten har to ganger tatt initiativ
til en dialog om beskyttelse av barn i sikkerhetsrådssammenheng.
I denne sammenheng har Norge også tatt til orde for viktigheten
av å fokusere på barns beskyttelse i fredsprosesser
og fredsavtaler. Dette engasjementet har bl.a. ført til
at mandatet for den fredsbevarende operasjonen i Sierra Leone, utarbeidet
av Sikkerhetsrådet i 1998, understreket barns særskilte
behov for beskyttelse. Norge vil sammen med andre land arbeide for
at beskyttelse av sivile i væpnet konflikt blir en integrert
del av Sikkerhetsrådets arbeid i fremtiden. Her vil selvsagt
beskyttelse av barn stå helt sentralt.

Norge deltar aktivt i det pågående
arbeidet for å få vedtatt en protokoll til barnekonvensjonen
om barn i væpnede konflikter. En hovedmålsetting
med dette arbeidet er å få en 18-årsgrense
for rekruttering til og deltagelse i væpnede styrker. Bruk
av barn i krig er et av de verste overgrepene mot barns rettigheter
en vel kan tenke seg. Framgang på dette området
er derfor svært viktig for å sikre barns rettigheter,
ikke bare under konflikter, men også i tilknytning til
fredsslutninger.

  Når vi nå er i ferd med å nå en
tiårsmarkering av Barnekonvensjonen, skulle vi jo trodd
at vi var kommet lenger. Og det gjelder ikke minst på området
barnesoldater. Disse tilleggsprotokollforhandlingene som pågår,
har dessverre stått i stampe i relativt lang tid, og det
er ganske stor uenighet mellom en rekke land om spørsmålet
om 18-årsgrense. Fra norsk side har vi nå vurdert
det slik at vi er nødt til å legge inn større «trøkk» og
se om vi kan få et større samarbeid med likesinnede
land på dette området, for å få en større
drivkraft i forhandlingene.

Når det så gjelder konkret
de ulike konflikter, er det da mulig, selv om man ikke har enighet
om en tilleggsprotokoll, å lage egne avtaler med parter
i en konflikt om demobilisering av barnesoldater. Jeg kan nevne
at når det gjelder vår rolle i fredsprosessen
i Sudan, er dette et spørsmål jeg har reist med
begge parter, hvor man i utgangspunktet har stilt seg åpent
positiv til å få til slike avtaler. Det vil vi
arbeide videre med.





                

