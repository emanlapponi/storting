   Utenriksministeren er ikke kjent med at allierte
land har gitt slike forsikringer til president Milosevic.  NATO-offiserer
skal riktignok ifølge oppslag i media ha fremsatt påstander
om dette.  Utenriksministeren har i egenskap av OSSE-formann jevnlig
kontakt med sine kolleger fra NATO-land i Kontaktgruppen for det
tidligere Jugoslavia.  I disse samtalene har han ikke kunnet registrere
annet enn sterkt samhold mellom allianselandene i dette spørsmålet.

Kosovo-forhandlingene er nå i gang
igjen i Paris, og det arbeides intenst og målrettet for
at partene skal komme fram til enighet om en fredelig løsning.
 Det er etter Regjeringens syn ingen tvil om at NATOs medlemsland står
samlet i bestrebelsene på snarest mulig å få til
en forhandlingsløsning og tilfredsstillende ordninger for
sivil og militær kontroll med iverksettelsen av avtalen.
 

   Først av alt tror jeg nok jeg må understreke
at det er OSSE-formann utenriksminister Knut Vollebæk som
er rette vedkommende til å svare på spørsmålet,
men jeg skal gi til kjenne i hvert fall noen få synspunkter.
 

Når representanten sier at tiden er
inne for at Norge sier klart ifra, vil jeg nok anmode om at vi fra
norsk side arbeider i nært samarbeid med resten av OSSE,
og at man ikke går unilateralt med tiltak i noen retning.
 Det vil være veldig lite hensiktsmessig.  Det er viktig
at det internasjonale samfunn, NATO og OSSE opptrer samlet.  

Så er det spørsmålet
om fremsetting av trusler uten at man gjennomfører dem.
 Jeg vil understreke at det nå pågår
forhandlinger i Frankrike, og at kosovoalbanerne, som representanten
sa, har akseptert fredsavtalen. Nå ligger presset på serbisk
side.  Etter min vurdering er det klare premisser og rammeverk for
iverksettingsoperasjonene fra NATOs side, og vi må i hvert
fall gi en fredelig løsning full sjanse før man
griper til slike operasjoner fra NATOs side.

Når det gjelder franske og tyske holdninger,
tror jeg ikke jeg skal kommentere det på grunnlag av medieoppslag.
 Da tror jeg vi må ha annen bakgrunn for hva vi sier.

  Etter min vurdering er det for tidlig å konkludere
med at motparten ikke tar dette alvorlig. Nå er det et
betydelig internasjonalt press mot serberne. Kosovoalbanerne har
akseptert avtalen. Det betyr at hele det internasjonale samfunn
nå kan legge tyngden på forholdet til Milosevic
og hans regjering. Det vi må gjøre, er å legge
maksimalt press i den situasjonen for å unngå at
vi må gripe til militære tiltak.

Når det gjelder den opsjonen, er det
faktisk slik at ACTORD er klargjort fra NATOs side, og man kan iverksette
dette dersom et samlet NATO finner grunn til det i henhold til utviklingen
i forhandlingene. Men først må vi altså gi
freden en sjanse og søke å unngå å bruke militære
midler. Dersom det blir nødvendig, må vi gjøre det,
og det tidspunktet må et samlet NATO ta stilling til, og
ikke Norge alene.





                

  Menneskerettighetssituasjonen i Kina har vært
tatt opp fra norsk side i forbindelse med en rekke besøk
til og fra Kina på politisk nivå de senere år.
Særlig har dette vært tilfellet etter at Norge
i 1993 innledet en løpende menneskerettighetsdialog med
Kina. Dialogen er gradvis utbygd i omfang og dybde, med særlig
fokusering på rettsstatsprinsipper, bl.a. ytringsfrihet
og strafferett. Menneskerettighetssituasjonen i Kina vil også være
et sentralt tema i de konsultasjonene som utenriksministeren vil
ha med den kinesiske utenriksminister når han besøker
Norge neste uke, som ledd i en nordisk rundreise.

Utviklingen når det gjelder menneskerettigheter
i Kina, viser at bildet er sammensatt. På den
positive siden kan det konstateres:

Kina har nå undertegnet de
to sentrale FN-konvensjonene om menneskerettigheter fra 1966.

FNs høykommisær for menneskerettigheter,
Mary Robinson, ble invitert til Kina i fjor høst.

FNs spesialrapportør for tortur er invitert til
Kina i nær fremtid.

I takt med den økonomiske utvikling har den enkelte kineser
nå større frihet til å velge. Akademikere
og representanter for styresmaktene har større takhøyde
for diskusjon, også av politiske spørsmål.
Kinesiske medier er blitt mer pågående, mens stadig
flere kinesere har tilgang til utenlandske TV-sendinger.

Det må antas at denne utviklingen også har
sammenheng med intensivert kritikk i internasjonale fora og bilaterale
menneskerettighetsdialoger.

Men det er også utviklingstrekk, som
representanten var inne på, som gir grunn til uro og bekymring.
Dette gjelder bl.a. arrestasjonene den siste tiden av politiske dissidenter
med idømmelse av lange fengselsstraffer. Dette er da også bakgrunnen
for at spørsmålet om å fremme en kritisk
resolusjon i FNs menneskerettighetskommisjon er kommet opp.

Menneskerettighetssituasjonen i Kina vil selvsagt
bli tatt opp fra norsk side i forbindelse med møtet i den
forestående Menneskerettighetskommisjonen i Genève.
Hvorvidt det vil være formålstjenlig å fremme
en kritisk resolusjon, vil bli drøftet med likesinnede
land, både nå, før og under Menneskerettighetskommisjonens
møte. Her vil flere forhold bli vurdert, bl.a. oppslutningen
om en slik resolusjon. Det vil være svært lite
hensiktsmessig å fremme et forslag til resolusjon om Kina,
som så blir nedstemt.

  Det kan jeg berolige representanten med. Det
er ikke snakk om unnfallenhet. Hvis representanten hadde vært
til stede under noen av de samtaler som har vært ført
fra norsk side, og også registrert og sammenlignet tekst
på innlegg som har vært fremført fra
norsk side når det gjelder menneskerettighetssituasjonen
i Kina, tror jeg man hadde notert seg at her er det ingen unnfallenhet
fra norsk side. Det vil det heller ikke være på møtet
i Menneskerettighetskommisjonen i Genève, hvor jeg bl.a.
vil holde et åpningsinnlegg, og hvor det vil være
flere anledninger senere til å ta opp menneskerettighetssituasjonen
i Kina.

Det er ikke sagt fra norsk side at man ikke
vil støtte en resolusjon. Det er sagt fra norsk side, som
jeg sa i mitt svar til representanten, at vi er i kontakt med likesinnede land
nå, før og under kommisjonens møte. Vi
vil da vurdere sammen med likesinnede land hvorvidt man ser det som
formålstjenlig og hensiktsmessig å fremme en kritisk
resolusjon. Et av de viktigste poengene der vil selvsagt være
oppslutningen om en slik resolusjon. Det vil være veldig
lite hensiktsmessig å fremme et forslag til en resolusjon
om Kina som så blir nedstemt. Da har man i tilfelle oppnådd – etter
min vurdering – det motsatte av det jeg vil anta representanten
ser som sitt ønske.

  Jeg har på vegne av utenriksministeren
i forkant av dette spørsmålet svart på spørsmål
fra representanten Danielsen om hvilke tiltak den norske regjering
akter å iverksette i forhold til menneskerettighetssituasjonen
i Kina, og vil først vise til det som der ble sagt. Der
påpekte jeg bl.a. at Kina nå har undertegnet konvensjonen
om sivile og politiske rettigheter og konvensjonen om sosiale, økonomiske
og kulturelle rettigheter. Besøket av FNs høykommisær
for menneskerettigheter, Mary Robinson, og invitasjonen til FNs spesialrapportør
for tortur er også signaler om at Kina ønsker
et samarbeid med det internasjonale samfunn på menneskerettighetsområdet.

Samtidig deler jeg representanten Brendes bekymring for
utviklingen på menneskerettighetsområdet i Kina
og Tibet. Dette gjelder bl.a. arrestasjoner av dissidenter, med
ileggelse av lange fengselsstraffer. Som nevnt i svaret fra utenriksministeren,
vil menneskerettighetssituasjonen i Kina selvsagt bli tatt opp fra
norsk side i forbindelse med det forestående møtet
i Menneskerettighetskommisjonen i Genève. Spørsmålet
om å fremme en kritisk resolusjon vil bli drøftet
med likesinnede land – både nå, før
og under MR-kommisjonens møte. Her vil flere forhold bli
vurdert, bl.a. oppslutningen om en slik resolusjon. Det vil være
svært lite hensiktsmessig å fremme et forslag
til resolusjon om Kina som så blir nedstemt.

La meg tilføye at disse vurderingene
selvsagt også vil omfatte situasjonen i Tibet og vårt
arbeid for å skape mer respekt for tibetanernes etniske,
kulturelle og religiøse identitet. Dette spørsmålet
vil også bli tatt opp fra norsk side under Menneskerettighetskommisjonen
i Genève, det kan jeg love representanten Brende. Etter
vår vurdering vil det imidlertid være nødvendig
for myndighetene i Beijing å finne en løsning
med Dalai Lama. Av den grunn oppfordrer vi alltid kinesiske myndigheter
til å gå inn i reelle forhandlinger med tibetanernes
religiøse leder, som en fra norsk side også vurderer
som en modererende faktor i konflikten i Tibet. Det vil være
kjent at enkelte tibetanere i eksil begynner å sette spørsmålstegn ved
ikkevoldslinjen.

Situasjonen i Tibet står også sentralt
i den norsk-kinesiske menneskerettighetsdialogen. Norge støtter
for øvrig flere prosjekter i Tibet gjennom Nettverk for
Universitetsstudier. Nettverket har en norsk representant i Lhasa, som
gjennom sitt arbeid også skaffer oss nyttige bidrag til å forstå situasjonen
i Tibet.

  For å komplettere bildet og vise
kompleksiteten i menneskerettighetssituasjonen vil jeg vise til
et par positive utviklingstrekk som også hører
med i bildet. Det er at dødsstraffbruken er gått ned
i Kina, og at det er endringer i positiv retning på straffeprosessområdet
og på Rule of Law. Men situasjonen er verre på en
del andre områder, som også representanten Børge
Brende var inne på. 

Når det gjelder spørsmålet
om å fremme en resolusjon, sa jeg i mitt svar at vi er
i kontakt med likesinnede land, både nå – konsultasjoner
pågår – før og under Menneskerettighetskommisjonens
møte. Etter min vurdering er det minst hensiktsmessige å fremme
en resolusjon som nedstemmes. Det vil kunne være et trumfkort for
det land som Børge Brende er opptatt av å kritisere. Det
mest hensiktsmessige er altså ikke å fremme en
resolusjon som man ser blir nedstemt i salen, og som kan fremstilles
som en seier i forhold til det internasjonale samfunn. 

Ut fra representanten Brendes holdning tror
jeg han bør ha forståelse for de vurderinger Regjeringen
gjør, at bl.a. oppslutning er et nøkkelpunkt i
denne sammenheng.

 I alle forberedelser i Menneskerettskommisjonen
i Genève bereder vi grunnen for en så offensiv
linje som overhodet mulig på menneskerettighetsområdet.
Det gjelder generelt, og det gjelder også på dette
punkt. 

Jeg kan berolige representanten Brenne med
at vi har nære konsultasjoner. Jeg har selv f.eks. diskutert
dette spørsmålet med den tyske politisk ansvarlige
for arbeidet med Menneskerettighetskommisjonen, jeg har også diskutert
dette med Lloyd Axworthy, den kanadiske utenriksminister, for to
uker siden. Vi bereder grunnen for en så offensiv linje
som mulig på dette området. Vi er også i kontakt
med amerikanerne, vi er i kontakt med EU-kretsen, og vi følger
veldig nøye med på hvor de ulike land legger seg,
og forsøker å berede grunnen for en så offensiv
linje som mulig. Det som vi ser avtegne seg nå, er at det – foreløpig
i hvert fall – ikke ser ut til at man kommer så langt
som det representanten Børge Brende ønsker, en mest
mulig kritisk resolusjon i forhold til Kina. Løpet er imidlertid
ikke ferdig, og vi har fremdeles konsultasjoner. 

Jeg forventer faktisk respekt for at vi forsøker å legge oss
på en så offensiv linje som mulig i Menneskerettighetskommisjonens
arbeid. Virkemidlene må vi finne oppslutning for gjennom
samarbeid med likesinnede land.

