 Nigeria preges av store interne spenninger, ikke
minst i nord, hvor elleve av delstatene på egen hånd
har innført sharia-lovgiving. Sammen med den tradisjonelle
rivaliseringen mellom de tre største etniske grupperingene – yoruba,
hausa og ibo – kan disse spenningene få svært
alvorlige følger for den videre utviklingen i landet.

Norske myndigheter har mottatt flere
henvendelser fra enkeltpersoner om å formidle henvendelser
til Nigerias president om at han må benåde den
nevnte kvinnen – Safyia Hosseini Tungar Tudu – som
er dømt til døden i en sharia-domstol i delstaten
Sokoto for å ha fått barn utenfor ekteskap.

Safyia Hosseini har påklaget dommen
til Sokoto State Sharia Court of Appeal. Anken skulle opprinnelig
ha blitt behandlet i januar, men er foreløpig utsatt til
18. mars. Utfallet kan påklages videre til den føderale
appelldomstolen og den nigerianske høyesterett. Dersom
disse skulle støtte dommen om steining, må guvernøren
i delstaten Sokoto til sist godkjenne at steiningen utføres.

President Obasanjo og den nigerianske regjeringen har
således ikke noen formell innflytelse
i saksgangen, og dommen i sharia-domstolen har falt meget mot presidentens
og føderalregjeringens ønske. Føderalmyndighetene
har bl.a. sendt tre advokater for å bistå forsvaret
av Safyia Hosseini.

Dette skal være den første
gangen en sharia-dom er påklaget i Nigeria. Safyia og hennes
familie blir også støttet av en nigeriansk
menneskerettighetsorganisasjon – «BAOBAB» – som
har stor kompetanse om muslimske kvinners rettigheter.

Vår ambassade i Lagos følger
saken mot Safyia Husseini nøye. Verken Norge eller
andre vestlige land har så langt gått
ut med offentlig kritikk av dommen. Denne vurderingen er i tråd
med anbefalinger fra menneskerettighetsmiljøer og Safyias egne
advokater i Nigeria, som anser hennes stilling som meget utsatt.

Det sier seg selv at vi også i
fortsettelsen vil følge denne saken svært nøye.
Vi vil holde nær kontakt med andre land og menneskerettighetsorganisasjoner
for å se om det er noe mer vi kan gjøre. Vi håper
at den føderale appellinstansen omstøter dødsdommen
som sharia-domstolen i delstaten Sokoto har avsagt.

 Jeg vil bare først forbeholde
kanskje uttrykket «gammeltestamentlig» til andre
typer praksiser. Jeg vet ikke om det er skriftlig belegg
for det. Utover det er ikke dette en sak hvor man skal
bruke noen som helst form for humor. Dette er
meget alvorlig, og jeg deler representantens vurderinger av det.
Det er det ingen tvil om.

President Obasanjo er satt i en veldig vanskelig
situasjon når flere delstater selverklært
innfører sharia-lovgivning. Det er helt korrekt som representanten
sier, at det er betydelige spenninger i Nigeria, ikke bare
etniske, men også til dels religiøse
i forhold til nettopp bruken av sharia-lovgivning.

Regjeringen vektlegger kvinners rettigheter
meget sterkt. Det som vi må gjøre i denne saken,
er å vurdere hvordan vi skal gjøre det på en
slik måte at vi ivaretar Safyias sak på best
mulig vis. Som jeg sa i mitt første svar, anses hennes
stilling som meget utsatt, og det betyr at vi også må foreta
en veldig nøye vurdering av hvordan dette skal
håndteres i forhold til miljøet i Nigeria. Vi ønsker ikke å risikere
at hun kommer i en enda vanskeligere situasjon, slik at
det er grunnlaget. Engasjementet er imidlertid meget tungt.

 Det er ingen tvil om Regjeringens engasjement
når det gjelder kvinners rettigheter. En viktig menneskerettskamp
som også er særlig aktuell nå,
er kvinners rettigheter i Afghanistan, som er et land som vi også kan
komme til å se vil bli forankret i
sharia-lovgivning for den nye regjeringens vedkommende. Det er ennå ikke
avklart, men det kan gå i den retning. Det betyr at betydningen
av fokusering på kvinners rettigheter er desto større,
og også betydningen av å gjøre
det på en måte slik at man kan få gjennomslag. Så her
er det viktig å holde fanen høyt.

Det er samtidig viktig å finne virkemidler
og måter å påvirke på som gjør
at man kan ha rimelig mulighet for gjennomslag og mulighet for suksess.
Så her må man også bruke
kulturkompetanse, selv om jeg er helt enig i stortingsrepresentantens
vurdering av at det ikke er slik at det kan bety
at vi kan gå på akkord med grunnleggende rettigheter.
Her er det derfor viktig å ha både en virkemiddeldiskusjon
og en virkemiddeldebatt.

Og bare til representantens orientering:
Den nye direktøren for FNs befolkningsprogram, UNFPA, er
en saudisk kvinne. Hun arbeider veldig mye med nettopp disse
spørsmålene, og jeg tror det kan bli spennende fremover.

