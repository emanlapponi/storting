 Jeg finner det ikke riktig å kommentere
de krav EU skal ha rettet mot utviklingsland. Norge har ikke
fått tilgang til EUs antatte krav. Det jeg er opptatt av,
er hvilken profil Norge har hatt når det gjelder å legge
fram forslag og krav overfor utviklingslandene, og hvordan dette
forholder seg til norsk utviklingspolitikk. Og det skal jeg konsentrere
svaret om.

Fremme av handel og næringsutvikling
er en viktig del av den norske utviklingspolitikken. Flertallet
av WTOs medlemsland er utviklingsland. Utviklingslandene er også stadig
mer aktive i WTO og ønsker å øke
sin andel av verdenshandelen.

Rimelige og effektive tjenester, f.eks. transport,
er viktige innsatsfaktorer for eksport av varer. Derfor
har de vareeksporterende land, og mange av dem er utviklingsland, også interesser
i tjenesteforhandlingene.

Norge har generelt ikke
stilt ordinære forhandlingskrav til utviklingslandene,
men har i stedet egne forslag der vi inviterer til kontakt
og samarbeid innenfor de
forhandlingsområder som foreslås. Dette har vært
en tilnærming som har vært godt mottatt av de
utviklingslandene vi hittil har fått bilaterale samtaler
med om forslagene. Hensikten med de norske forslagene
er bl.a. aktivt å søke å inkludere
de fattige landene i forhandlingsprosessen.

La meg understreke – og dette er viktig – at
de bilaterale forhandlingskravene er uttrykk for landenes forventninger
og ønsker i forhandlingene. Men det er opp til hvert
enkelt utviklingsland selv å vurdere hvorvidt en vil etterkomme
de krav som stilles, og hvilke eventuelle forpliktelser en vil påta
seg.

 Regjeringens posisjoner i WTO-forhandlingene
er forankret i Stortinget. I Stortingets behandling
av disse forhandlingsposisjonene har Stortinget gitt sin tilslutning
til at vi skal ta sterkt hensyn til utviklingsinteressene i forhandlingene
generelt, samtidig som vi selvsagt, som alle land, skal
ta hensyn til våre egne interesser,
de såkalte offensive interessene og defensive interessene.
Dette er forankret i stortingsflertallets holdning.

Når det gjelder detaljene
i dette, vet representanten godt at vi er forpliktet av de tradisjoner
WTO har på dette området, og skal derfor ikke
offentliggjøre det løpet som vi legger i forhandlingene
p.t.

La meg likevel understreke at i forhold
til utviklingslandene er det helt klart at samme hva vi måtte
mene, er det utviklingslandene selv som avgjør. På tjenesteområdet
er det opp til deres egen vurdering hvorvidt de i det hele
tatt vil forholde seg til de kravene som stilles, hvorvidt de i
det hele tatt synes de er relevante, og om de i det hele
tatt er interessert i å påta
seg noen forpliktelser. Dette er opp til hvert enkelt
land. Her er man suveren til å ta en egen beslutning og
forholde seg til de eventuelle krav som stilles.

 Jeg er ikke så opptatt av
hva jeg mener utviklingslandene har størst glede
av. Etter min vurdering er det utviklingslandenes egne vurderinger
som er det viktigste i denne sammenheng. Det
legger jeg til grunn. Som jeg var inne på i mitt
svar, har Norge generelt ikke stilt ordinære
forhandlingskrav til utviklingslandene, men i stedet invitert til
kontakt og samarbeid innenfor
de forhandlingsområder som foreslås. Vi legger
altså til grunn en annen tilnærming. Dette har
vært en tilnærming som har vært godt
mottatt av utviklingslandene selv, og det er det vi må legge
til grunn.

Når det gjelder eventuelt
press mot utviklingslandene, er det veldig viktig å være
obs på at GATS slår fast at på dette
området som på andre områder
har utviklingslandene rett til å foreta egne
reguleringer for å tilgodese nasjonale og politiske målsettinger,
og de er ikke forpliktet til verken privatisering eller
konkurranseutsetting. Det er ikke engang et tema
for forhandlingene. Det er altså utviklingslandene
selv som kan legge dette løpet og bestemme hvorvidt
de ønsker å ta disse forhandlingskravene
alvorlig eller ikke. Og etter min vurdering
har de full rett og mulighet til det, og det vil Norge
støtte.





                

