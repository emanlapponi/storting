 Norge legger stor vekt på at
de multilaterale finansinstitusjonene trekkes med i internasjonale
prosesser, slik som oppfølgingen av Johannesburg-møtet.
Det er fordi disse institusjonene har betydelige finansielle ressurser
og stor politisk betydning. Vi arbeider aktivt for at institusjonenes
virksomhet i større grad blir sett i et bærekraftig
perspektiv, ikke minst for at forholdet mellom
miljø, sosial utvikling og fattigdom
skal bli vektlagt.

Budskapet fra Johannesburg var nettopp å se
miljø, fattigdom og økonomisk utvikling i sammenheng. Norge har
stilt midler til et fond i Verdensbanken for bærekraftig
utvikling og fattigdom som ble opprettet i 1999, og det har nettopp
denne målsettingen. Det har bidratt til at man har tatt
grep om utfordringene innen disse områdene i
Verdensbanken, noe som har ført til en vesentlig bedre integrering
av disse spørsmålene i bankens arbeid. Fondet
har bl.a. finansiert Verdensbankens arbeid med «World Development
Report 2003: Sustainable Development in a Dynamic World».
Denne rapporten, som ble meget godt mottatt – også fra
mange NGO-ers side i Johannesburg – understreker
ulike nasjonale og subnasjonale institusjoners betydning for bærekraftig
utvikling, noe som er veldig positivt.

Etter Johannesburg-møtet
har Verdensbanken nedsatt en egen arbeidsgruppe som nå vurderer
hvordan institusjonen skal følge opp møtet. Norge
har tett kontakt og dialog med banken om denne prosessen
og følger opp med finansiering gjennom
dette fondet for bærekraftig utvikling og fattigdom.

For Norge er det viktig å få alle
relevante aktører med i sentrale multilaterale prosesser.
De internasjonale finansieringsinstitusjonene er blant de tyngste,
og vi vil derfor fortsatt arbeide aktivt for å trekke dem
sterkere med i oppfølgingen. I forbindelse med forberedelsene
til Konferansen om finansiering for utvikling
i Monterrey i mars 2002 arbeidet vi fra norsk side med å trekke
med G-24-gruppen, som omfatter representantene for mellom- og lavinntektslandene
i Bretton Wood-institusjonene, dvs. utviklingsgruppen. Dette ble
gjort ikke minst fordi det er viktig å etablere
en bedre dialog mellom denne u-landsgruppen
og G-77-u-landsgruppen i FN. En styrket dialog mellom
disse vil også kunne bidra til bedre integrering
av Bretton Wood-institusjonene i FN-prosesser generelt, og i oppfølgingen
av Johannesburg-konferansen spesielt. Konferansen om finansiering
for utvikling i Monterrey viste hvor viktig det er å få i
stand et aktivt og konstruktivt samarbeid mellom
FN og finansinstitusjonene, et samarbeid som også når
ut på landnivå.

 Til dette med en lokal dialog med
befolkningen: I sammenheng med det som har skjedd i forbindelse
med de såkalte PRSP-ene, Poverty Reduction Strategy Papers,
som representanten Jacobsen kjenner godt til, har det vært
viktig for banken og IMF virkelig å utfordre
landene til å være i en dialog med folkelige
organisasjoner, bevegelser og representanter for de sivile samfunn,
lokalt og nasjonalt.

I noen land har det foregått
konsultative prosesser rundt omkring i landet med organisasjonene.
I andre land har en slik dialog skjedd mer på sentralt
plan. Det er ikke unaturlig når vi nå også skal
arbeide for at disse såkalte PRSP-ene skal inneholde også et
bærekraftsperspektiv, altså ta inn i seg det som
heter «sustainable development» eller
bærekraftig utvikling, i nye utforminger av PRSP-ene, at også bærekraftig
utvikling kan bli diskutert med det sivile samfunn og befolkningen
i tråd med disse prosedyrene.

 Bare veldig kort: I tillegg til det jeg nå var inne
på, som er mer et rammeverk hvor landene selv styrer konsultasjonene,
vil jeg nevne at banken særlig arbeider med oppfølgingen
av Johannesburg-møtet på områder
som vann, energi og landbruk. Styret har nettopp godkjent «Reaching
the real poor», altså en strategi for
hvordan vi skal nå de fattigste, som er landbruksstrategien
til banken. Så det vil skje noe mer enn bare
nye forkortelser og begreper. Det vil skje noe ute der folk lever.

Så til spørsmålet
om bedriftene. Dette er særlig et spørsmål
som gjelder bedriftene selv, hvor ikke banken er sterkt
involvert. Men jeg vil nevne at banken har nå, gjennom
samtaler med en rekke land, en prosess gående hvor
en ønsker å bidra til offentliggjøring
av de inntekter som kommer fra utvinningsindustrien, fra private
bedrifter, slik at vi kan få kjennskap til hva slags reelle
inntekter landene har i forhold til slik industri. Det gjelder olje og
gass og mineraler, og her har banken en veldig aktiv rolle. Etter
min vurdering faller det godt inn i dette som går på sosialt
ansvar.





                

