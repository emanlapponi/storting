 Regjeringen legger vekt på at bistanden
til Afghanistan bygger opp om den
politiske prosessen og fredsarbeidet.

Rapporten fra Chr. Michelsens Institutt, som
var bestilt av Utenriksdepartementet, er et viktig bidrag til planleggingen
av norsk støtte, og den påpeker et helt sentralt
anliggende. Den peker på viktige problemstillinger som
vi kjenner fra f.eks. Øst-Timor og krisen der.

Regjeringen tar ikke sikte på å gå inn
med bilateral stat til stat-bistand i den nåværende
situasjonen. Det ville legge et altfor stort beslag på den
afghanske kapasiteten. Foruten bruk av multilaterale
kanaler, dvs. FN og det internasjonale banksystemet, vil
vi bygge videre på tidligere innsats gjennom
frivillige organisasjoner, bl.a. Kirkens Nødhjelp, Afghanistankomiteen
og Røde Kors.

Under det nylig avholdte Tokyo-møtet
om gjenoppbygging av Afghanistan ble
det gitt løfter om i alt 1,8 milliarder dollar
for 2002.

Det afghanske interimsstyret
har svært begrenset kapasitet. Menneskelige ressurser i
Afghanistan er dessuten utarmet,
institusjonene er i oppløsning, og økonomien er fragmentert.
På grunn av denne begrensede kapasiteten til afghanske
myndigheter vil giverkoordinering være helt avgjørende.
Samtidig er det også nødvendig å sikre afghansk
eierskap og ledelse i gjenoppbyggingsarbeidet. Det er en veldig
nær sammenheng mellom koordinering og
afghansk eierskap.

Regjeringen vil benytte Norges formannskap
i Afghanistan Support Group til å arbeide
for at bistanden blir så effektiv som mulig og i samsvar
med afghanernes behov. Vi vil også arbeide for å fremme
tett koordinering på giverlandsiden – blant
FN-organisasjoner, de multilaterale utviklingsbankene, bilaterale
aktører og andre aktører, som de frivillige
organisasjonene.

Det skal opprettes et felles giverfond for
gjenoppbygging av Afghanistan. Et fond vil støtte opp om
koordineringen og forenkle oppfølgingen
av bistanden for afghanerne. Dette håper vi vil medføre
at kapasitetsproblemene på afghansk side
vil kunne håndteres. Fondet for gjenoppbygging skal administreres
av Verdensbanken i samarbeid med FNs utviklingsprogram,
UNDP, Den islamske utviklingsbanken og Asiabanken.

Tørke over to tiår
med konflikter har ført til en prekær humanitær
situasjon. Det vil være nødvendig å fortsette med
humanitær bistand parallelt med mer langsiktige utviklingstiltak
og direkte støtte til den midlertidige administrasjonen.

Det vil fra norsk side bli lagt vekt
på å se humanitær bistand i nær
sammenheng med freds- og forsoningstiltak, menneskerettigheter og
langsiktig utvikling. Av spesifikke tiltak vil vi bl.a. vurdere
støtte til administrasjonen, mine-relaterte tiltak, repatriering
og reintegrering av flyktninger. Sosiale sektorer, særlig
jenters utdanning og menneskerettigheter, vil også bli
prioritert. Andre aktuelle prosjekter vil fokusere på vannressursforvaltning
og matvaresikkerhet.

 Representanten Osmundnes" resonnement
holder skikkelig. Det er et resonnement som vi i Regjeringen fullt
ut deler, både betydningen av å styrke
de nasjonale institusjonene og at det er forutsetningen for å få til
en overgang og en stabilitet mot en langsiktig og bærekraftig
utvikling for Afghanistan.

Vi i Regjeringen er også enig
i betydningen av å satse på langsiktige tiltak.
Det er alltid et ønske fra mange givere om å være
med på kortsiktig humanitær krisehjelp, med flagget
til topps og høy sigarføring – omtrent.
Samtidig glemmer man at de langsiktige tiltakene må på plass.
Det er ikke fullt så attraktivt å reklamere
for det. Men i denne situasjonen har vi sett at selv om vi ønsker oss
en bedre giverkoordinering enn det vi hittil har hatt, er
det likevel slik at den giverkonferansen som ble avholdt
i Tokyo, synliggjorde at mange land nå stiller opp med
gjenoppbyggingsbistand og med langsiktig bistand. Så vi
har faktisk en situasjon som innebærer at mange
giverland har skjønt poenget. Vi får håpe
at det også kommer penger, for løftene
er gitt, også løftene om gjenoppbyggingsbistand
og langsiktig hjelp. Men det gjenstår alltid å se
om pengene kommer til rett tid. Der er det mange som ikke
har noen grunn til å slå seg på brystet, og
der ønsker vi å være
vaktbikkje.

 Jeg er glad for at representanten Osmundnes
tar opp konferansen Financing for Development, Finansiering
for utvikling. Dette vil være en av de viktigste
korsveiene i internasjonal utviklingspolitikk . Det vil være
prøven på hvorvidt de internasjonale giversamfunnene
klarer å stille opp med tilstrekkelig forpliktende ressurser
for å oppfylle de utviklingsmål og tusenårsmål
som vi alle i fellesskap har satt oss.

La meg komme med en liten positiv tilbakemelding
i den sammenheng. Et forberedende møte og forberedende forhandlinger
ble avsluttet i helgen i New York, og det viser at det foreløpig
går i retning av enighet om et sluttdokument som også inneholder
forpliktende formuleringer. Dette er i hvert fall et skritt i riktig
retning, slik at vi ikke får en stor nord-sør-konflikt
på denne konferansen, som er en forutsetning for å drive
prosessen på rett spor.

Vi etterlyser selvfølgelig en vilje
hos OECD-landene til også her å følge
opp gode formuleringer med reelle ressurser. La meg si
at selv om OECD-landene har redusert sin bistand, som statistikken
viser, er det nå noen land som snur tendensen.
Det er løfterikt.





                

