 Sentrale deler av Vietnam ble i dagene 1.-
4. november 1999 rammet av et voldsomt regnvær. Dette regnværet
fremprovoserte den største flommen landet har opplevd på mange år.
Flommen har berørt i overkant av 1 million mennesker. Ca. 600
er omkommet, 41 000 hus har forsvunnet, mens over 600 000
boliger er ødelagte. Flommen har også rammet infrastrukturen
i området. 

Vietnamesiske myndigheter reagerte raskt på katastrofen,
og militært personell og utstyr ble i samarbeid med det
vietnamesiske Røde Kors satt inn for å opprette en
nødbro av nødhjelpsforsyninger fra militære
lagre til katastrofeområdet. 

Norge bidrog med hjelp allerede den 9. november.
Da ble ca. 320 000 kr gitt til Vietnam via FNs Office for
the Coordination of Humanitarian Affairs, OCHA, som er FNs koordinerende
nødhjelpsenhet. Disse norske midlene ble brukt til logistiske
støttefunksjoner for fordeling av nødhjelp. 

I tillegg har Norge gitt 1,5 mill.
kr til Kirkens Nødhjelp. Disse midlene er tenkt brukt til
innkjøp og utdeling av ris, forsyninger av medisiner, utdeling
av tepper, myggnett og materialer til hustak, finansiell støtte
i liten skala til familier som har mistet noen av sine, assistanse til
dekning av transportkostnader og distribusjon av nødhjelpsvarer
samt gjenoppbygging av infrastruktur. 

Hjelpen vil bli utført av Nordic Assistance
to Vietnam, NAV, i nært samarbeid med lokale myndigheter. NAV
er et konsortium bestående av Kirkens Nødhjelp, Diakonia
i Sverige og Folkekirkens Nødhjælp i Danmark.
NAV er i dag engasjert i utviklingsarbeid blant de fattigste i Vietnam
og har arbeidet i lang tid i de områdene som er rammet
av katastrofen. 

  Når det gjelder sletting av gjeld,
vil vi fra norsk side legge stor vekt på internasjonale
finansieringsinstitusjoners vurdering av gjeldssituasjonen for Vietnam.
Vi har nå en sterk oppfølging internasjonalt av
det som kalles HIPC-initiativet, Heavily Indebted Poor Countries,
i forhold til Verdensbanken, IMF, bilaterale givere og alle internasjonale
aktører knyttet til gjeld. Det er gjennom disse vurderingene vi
vil få en større oversikt over hvorvidt det er
grunnlag for at Vietnam kan komme inn under en ordning med gjeldsettergivelse
og gjeldssletting.

Når det gjelder situasjonen i Vietnam,
vil vi selvsagt fra norsk side følge den svært
nøye. Jeg vil dessuten nevne at vi også tidligere
i år har utbetalt midler til beredskapsopplæring
for naturkatastrofer til det vietnamesiske Røde Kors, og
at NORAD har gitt 17 mill. kr til Vietnam, og
vi vil inneværende år totalt finansiere prosjekter i
landet for ca. 48 mill. kr. Også her
er det mulig å være i en dialog med vietnamesiske
myndigheter for eventuell endring av prioriteringene i forhold til
akutte behov.

  Det er helt korrekt at Vietnam omfattes av
gjeldsplanen fra norsk side. Grunnen til at jeg viste til dette
internasjonale HIPC-rammeverket, er at mekanikken i planen vår
er slik at når et land har kommet opp for det man kaller
HIPC-behandling, vil Norge ensidig – selvfølgelig
etter en vurdering i hvert enkelt tilfelle – kunne ettergi
restgjelden, slik at det blir 100 pst. gjeldsettergivelse
fra norsk side.

Det som har skjedd i Verdensbanken nå i
september, er at en lang rekke flere land kan komme inn under HIPC-ordningen
tidligere – i alt 36 land. Dette arbeidet har Norge deltatt
svært aktivt i og vært en pådriver for. Det
er klart at Vietnam vil kunne komme inn under denne ordningen. Men
det som dessverre ennå ikke er helt på plass,
er finansieringen av den totale nye pakken på HIPC. Dersom
finansieringen ikke kommer tilstrekkelig på plass, kan
det trekke lenger ut for en rekke lands vedkommende, inkludert Vietnam.
Vi jobber imidlertid fra norsk side for å få særlig
G7-landene til å komme opp med tilstrekkelige midler. Der
vil selvfølgelig Vietnams anliggende være tungt
inne, i likhet med flere andre fattige og svært hardt rammede
land når det gjelder gjeldsbelastning.





                

