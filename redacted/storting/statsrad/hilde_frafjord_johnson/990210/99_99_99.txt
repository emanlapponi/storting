   Regjeringen har gitt høy prioritet
til arbeidet for tros- og religionsfrihet internasjonalt, og Regjeringen
er bekymret for voldsøkningen mot religiøse minoriteter
i en rekke asiatiske land.  Man har vært vitne til dypt
tragiske hendelser som viser at minoriteter blir utsatt for overgrep
og lider under manglende tros- og religionsfrihet.

I India har man det siste året registrert
en betydelig økning i intoleranse og vold overfor minoriteter
generelt og de kristne spesielt.

Indiske myndigheter har tatt avstand fra den
senere tids hendelser.  De viser til at India er en rettsstat med grunnlovsfestet
religionsfrihet og til at overgrep mot minoriteter etterforskes
som kriminelle handlinger.

Vår ambassade i New Delhi har overfor
indiske myndigheter uttrykt vår bekymring for voldshandlinger
overfor minoriteter i India og understreket betydningen av beskyttelse
av minoriteter og behovet for strafferettslig forfølgelse
av dem som står bak overgrepene.

Ambassaden har også hatt et møte
med Det nasjonale kirkerådet i India.  Kirkerådet
understreker at overgrepene i første rekke bør
betraktes som brudd på den indiske grunnloven og som brudd
på menneskerettighetene.

Ambassaden har også kontaktet norske
misjonærer i India.  Ingen av dem som er kontaktet, opplever
seg truet, men er oppfordret til å rapportere til ambassaden
og det lokale politiet dersom situasjonen skulle tilsi dette.

Regjeringen vil selvsagt følge nøye
den videre utvikling når det gjelder overgrep og manglende
beskyttelse av forskjellige religiøse minoriteter i de
asiatiske landene.  La meg understreke at 

alle

 minoriteter,
ikke bare kristne, har krav på vern og beskyttelse.

Regjeringen gir høy prioritet til
arbeidet for tros- og religionsfrihet, bl.a. i FNs menneskerettighetskommisjon,
hvor Norge nå er medlem.  Jeg kan tilføye at vi også har
gitt spesialrapportøren for disse spørsmålene
i FNs menneskerettighetskommisjon ekstra midler.  Også i OSSE
og ved støtte til og aktiv deltagelse på den internasjonale
konferansen om tros- og religionsfrihet har vi prioritert tros-
og religionsfriheten.  Denne konferansen ble som kjent arrangert
i Oslo i august 1998, og det vil også være oppfølging
fra denne konferansen fremover.

  Jeg tror nok ikke at disse problemene i India
har et omfang som skulle tilsi at det kan komme til en omfattende
konflikt mellom etniske grupper og religiøse minoriteter
som går i retning av krigshandlinger, som kanskje var det
den humanitære redegjørelsen først og
fremst dreide seg om, men det er likevel ingen grunn til å underslå at
situasjonen er foruroligende. Vi forventer, og har uttrykt dette veldig
klart til indiske myndigheter, at de må beskytte sine minoriteter
og straffe de ansvarlige for brudd på indisk lov. 

Samtidig er vi heller ikke kjent med at dagens
indiske regjering har innført noen ny politikk på dette
området, eller har foreslått noen endring i hva
som de siste 50 årene har vært indisk politikk
knyttet til det å være en rettsstat. Derfor vil
vi følge situasjonen meget nøye, og sammen med
andre land reagere dersom det viser seg å være
en endring også i den indiske regjeringens politikk. De
må nå ta beskyttelsen av de religiøse
minoritetene på alvor, uansett hvilke trossamfunn de måtte høre
til.





                

