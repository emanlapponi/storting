 Utdanning er et høyt prioritert
satsingsfelt i det norske utviklingssamarbeidet. Norge
støtter palestinske skolemyndigheter
gjennom finansiering av bygging og istandsetting
av skoler og av kompetanseheving for lærere. Fra 1996 til
og med 2002 har Norge bidratt med 145 mill. kr
til dette. Vi er imidlertid ikke inne med finansiering
av lærebøker.

Som en del av den palestinske
5-års utviklingsplan for utdanningssektoren, 2000–2005,
inngår etablering av en enhetlig palestinsk
læreplan bygd på demokratiske prinsipper og menneskerettigheter.
Pr. dags dato er ny læreplan og nye lærebøker
tatt i bruk for 1.–4. og 6.–9. klassetrinn. Fire
klassetrinn har fremdeles ikke nye lærebøker,
og for disse trinn benyttes eldre jordanske lærebøker på Vestbredden
og egyptiske tekstbøker i Gaza. Innen 2006 skal alle
klassetrinn på grunnskolenivå ha tatt i bruk den
nye læreplanen med tilhørende lærebøker.
Dette arbeidet støttes av en rekke givere.

Palestinske lærebøker
har vært gjenstand for debatt og anklager om å spre
anti-israelske holdninger både lokalt og i internasjonale
fora over tid. Det har på denne bakgrunn blitt foretatt
flere eksterne gjennomganger av de nye palestinske
lærebøkene. Blant andre EU-kommisjonen
og Belgia har på dette grunnlag konkludert med at anklagene
er ubegrunnede.

Den siste gjennomgangen, fra mars 2003, er
foretatt av det anerkjente forskningsinstituttet IPCRI, Israel/Palestine
Center for Research and Information, på oppdrag fra den
amerikanske kongressen. Ifølge
rapporten til den amerikanske kongress
er ikke innholdet i de nye lærebøkene
anti-israelsk eller av en slik karakter
at det motarbeider fred. En tilsvarende gjennomgang av israelske
lærebøker er under arbeid, og resultatene er ventet
med det første. I den løpende dialogen med palestinske
skolemyndigheter drøfter norske myndigheter de
ulike rapporter, resultater og anbefalinger.

Når det gjelder problematikken knyttet
til bruk av kart, er dette et viktig, men vanskelig tema
for begge parter i konflikten. Ifølge rapporten benytter
palestinske skolemyndigheter verken
benevnelsen Israel eller Palestina
på nye kart. Rapporten fra IPCRI peker på at lærebøkene
er utviklet i en interimsperiode hvor grensespørsmålet ikke
er løst, og at palestinske
skolemyndigheter forklarer at dette er et spørsmål
som skal tas opp mellom partene i sluttforhandlinger.
Dersom områdene ble markert med navn, kunne dette bli oppfattet
som et unilateralt trekk med hensyn til sluttforhandlingene. IPCRI
anbefaler imidlertid at det benyttes benevnelser som reflekterer både
historiske fakta og dagens politiske realitet.

Konkret foreslår de at benevnelser
på områdene nyttes slik de er beskrevet i bl.a.
internasjonale avtaler og FN-resolusjoner: Israel, Den palestinske
myndigheten, Vestbredden og Gaza. Fra norsk side er en
opptatt av at partene bruker verken skolebøker eller
kart i propagandaøyemed. Dette har selvfølgelig også stått
på dagsordenen i drøftelser med de palestinske
selvstyremyndighetene.

 Når det gjelder beskrivelsen av rapporten
og rapportens innhold, er jeg opptatt av å understreke
at denne rapporten er eksplisitt på at det ikke
er slik at palestinske lærebøker «incite against
Israel or against peace», som er den teksten som er reflektert
i rapporten. Man er klar på at her er man faktisk i en
situasjon hvor det har vært betydelige forbedringer
i det palestinske læremateriellet.
Man gir ros for både endring i pedagogikk og
nye typer læremetoder, og man gir også ros
for at palestinerne i lærebøkene
unngår bruk av stereotypier og å ha noen
retorikk mot Israel. Men det er helt riktig at vi gjerne skulle
sett mer forsoning og forsonende innhold i læremateriellet.
Man nevner ikke den annen part i vesentlig grad. Men jeg
synes det er verdt å nevne de betydelige forbedringer
som har skjedd, som denne rapporten viser.

Når det gjelder norske initiativ
i denne sammenhengen, er ikke vi inne med bistand
i læremateriellsammenheng, og vi går ikke
inn med spesifikke initiativ overfor etterutdanning
av lærere. (Presidenten klubber.) Vi kan være
i dialog med palestinske
myndigheter om utdanningsstøtten, men vår støtte
går fremdeles til bygging av skoler og finansiering
av virksomheter ved skolene, og ikke til slike spesialinitiativ.

– Beklager at jeg brukte for mye tid,
president.

