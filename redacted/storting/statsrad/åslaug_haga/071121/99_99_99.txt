  Spørsmålet fra representanten
går konkret på gasskraftverk. Inntaket
til spørsmålet er imidlertid kraftkrisa i Midt-Norge.
Jeg tar derfor en noe breiere tilnærming i svaret enn kun å svare på spørsmålet
om gasskraftverk.

Regjeringa har siden den tiltrådte,
gitt høy prioritet til arbeidet med å redusere
sårbarheten i den norske kraftforsyninga. Vi
har spesiell oppmerksomhet på situasjonen i Midt-Norge.
I løpet av det siste året er det gjort et betydelig
arbeid for å få på plass tiltak for å bedre
kraftsituasjonen i Midt-Norge.

Statnett har en viktig rolle i det arbeidet
som nå gjøres. Overføringskapasiteten
i nettet mellom Sverige og Midt-Norge skal styrkes
i 2009. Investeringsbeslutning er tatt både på svensk
og norsk side. Videre arbeider Statnett med linja Ørskog–Fardal,
og konsesjonsbehandling etter energiloven pågår.
I tillegg har Statnett investert i flere spenningstiltak i nettet
som tas i bruk i høst og neste høst for å bedre
overføringskapasiteten inn til Midt-Norge. Statnett innførte
videre et eget prisområde for Midt-Norge i november 2006,
bl.a. for å legge til rette for maksimalimport av kraft
til regionen.

Fornybarsatsinga spiller en viktig rolle i
de utfordringene vi ser knyttet til
ny produksjonskapasitet
i regionen. Enova har en rekke tiltak for satsing på energisparing, økt produksjon
av fornybar energi og informasjonstiltak. En fordobling av rammene
til Enova gir mulighet for en betydelig økt satsing på dette
arbeidet. En ny støtteordning til fornybar elektrisitet
gjennom Enova for å realisere vind-, vann- og biokraftprosjekter
i området er initiert. Videre vil fjern- og nærvarmeprosjekter
kunne bidra til å avlaste etterspørselen etter
elektrisitet. Det er flere planer for slike prosjekter i regionen.

Det er også viktig med en
raskest mulig konsesjonsbehandling av aktuelle utbygginger i regionen.
NVE har styrket saksbehandlerkapasiteten og prioriterer konsesjonssaker
for vann og vind i Midt-Norge.

Det er videre lagt til rette for at området
har tilstrekkelig beredskap for svært anstrengte situasjoner
gjennom Statnetts investeringer i to reservekraftverk på til
sammen 300 MW. Anleggene skal lokaliseres i Midt-Norge. Statnetts
målsettinger er at disse vil være klargjort
og i beredskap fra begynnelsen av 2008. Departementet behandler nå klagesaker
på anleggskonsesjonene og utslippstillatelsene for de to
anleggene på Tjeldbergodden
og Nyhamna, og legger opp til en snarlig avklaring av dette.

Det foreligger flere planer
for ny gasskraftproduksjon i Midt-Norge som kan bidra til å sikre
en permanent og robust kraftforsyning. Jeg har nylig gjennomført
møter med de tre aktuelle utbyggerne. De har presentert sine
prosjekter og utfordringer knyttet
til realiseringa av disse. Dette er nyttige innspill i det videre
arbeidet med å realisere ny kraftproduksjon i regionen.

Når det gjelder krav om CO

2

-håndtering
i tilknytning til nye gasskraftverk, er Regjeringas politikk at
vi gjennom økonomiske virkemidler og satsing på ny
teknologi vil sørge for at nye konsesjoner til gasskraft
skal basere seg på CO

2

-fjerning. Dette er vi
allerede godt i gang med. På testsenteret på Mongstad
vil vi gjennom uttesting av teknologi søke å bidra
til å redusere teknisk risiko og redusere kostnadene forbundet
med fangst og lagring av CO

2

. På Kårstø vil
eksisterende teknologi bli oppskalert med en faktor på ti.
Begge disse prosjektene er pionerprosjekter og vil være
viktige bidrag til at fangst og lagring av CO

2

 kan bli
kommersielt tilgjengelig også utenfor Norge.

Gjennom økonomiske virkemidler og
satsing på ny teknologi vil vi sørge for at nye
konsesjoner til gasskraft skal basere seg på CO

2

-fjerning
med det utgangspunkt at det skal være rensing
fra oppstart.

 For det første: Det skjer et kontinuerlig
arbeid for å sikre kraftsituasjonen i Midt-Norge,
og det går, som jeg allerede har gjort klart, gjennom ulike
kanaler. Statnett gjør et viktig arbeid, Enova gjør
et viktig arbeid, og NVE gjør et viktig arbeid i forhold
til å få konsesjonene fram. Så dette
går kontinuerlig.

Så er det spørsmål
om ny produksjon i området. Det er tre
aktuelle utbyggere. Jeg er i samtaler og drøftinger med alle
tre. Det er klare forventninger fra de tre aktørene om betydelig
statlig medvirkning for å realisere prosjektene. Vi vil
tenke nøye gjennom hva som er den klokeste samfunnsmessige
tilnærmingen til disse tre prosjektene i forhold til å sikre økt
produksjon i området.

  Det er ingen tvil om hva som er Regjeringas
politikk på dette området. Det illustreres gjennom
at det foregår et betydelig arbeid i flere kretser for å komme
opp med prosjekter. Vi er i dialog med flere av dem, inkludert
Møre.

Vi har som utgangspunkt at vi skal ha rensing
på nye gasskraftverk, og at det skal være
rensing fra oppstart.

Vi har god dialog med de aktuelle
produsentene i Midt-Norge, som var utgangspunktet for spørsmålet,
og jeg tror ingen av dem er i tvil om hvilke betingelser Regjeringa legger
til grunn.





                

 Jeg er ikke kjent med at Regjeringa
har mottatt henvendelser fra EU eller EU-land som knytter Norge
opp mot EUs mål for fornybar energi. EUs politikk vil imidlertid
påvirke krafthandelen mellom EU-land og Norge.

Vi har i dag omfattende krafthandel mellom Norge
og våre naboland. Norge inngår
i det nordiske kraftmarkedet og har en omfattende overføringskapasitet
til Sverige og Danmark. Det nordiske markedet er videre
knytta til kontinentet og Russland. Videre knyttes vi om ikke
lenge til Nederland gjennom den nye NorNed-kabelen. Dette bidrar
til å styrke forsyningssikkerheten for strøm.
Videre legger det til rette for en god utnyttelse av kraftressursene, siden
kraftutvekslingen utnytter forskjellene mellom det vannkraftdominerte
kraftsystemet i Norge og varmekraftsystemene i Europa.

Den faktiske utvekslingen med utlandet bestemmes
av den løpende utviklingen i produksjons- og forbruksforholdene
i Norge og i landene vi er knytta til, i tillegg til av overføringskapasiteten.

Økt bruk av norsk vannkraft som regulerkraft
for Europa utover det som følger av normal kraftutveksling
i dag, krever økt overføringskapasitet. Slik kapasitet
er gjenstand for konsesjonsbehandling i Norge og i andre
land og krever at det er på plass et avtaleverk eller
regelverk mellom de aktuelle landene. Jeg kjenner ikke
til at EU eller enkelte EU-land ønsker å inngå noen
slik avtale med Norge nå.

Jeg vil ikke avvise at det kan være
interessante framtidsperspektiv knytta til et tettere samarbeid mellom Norge
og EU på fornybarfeltet. Skulle det komme henvendelser
fra EU eller EU-land, skal vi sjølsagt forholde oss
til dem.

  Her er det viktig å skille mellom
hva det er som foreligger av konkrete henvendelser
og forespørsler, og hva som kan ligge i et framtidsperspektiv.
Dette er et felt der utviklingen er rivende, så vi må være åpne
for at det kan skje endringer.

Vi er ufattelig heldige i Norge som
har vannkraft som er regulerbar. Det er en usedvanlig verdifull
ressurs, og den kommer til å bli enda mer verdifull
i åra framover.

Nå er vi i en situasjon
i Norge hvor vi satser mer på fornybar energi
som ikke er regulerbar – type sol,
som noen er opptatt av, og ikke minst vind,
som vi vil få mer utbygging av. I lys av denne utviklinga
i Norge må vi ha et  gjennomtenkt forhold til
hvordan vi skal bruke vannkrafta vår framover.
Per nå er det ingen tvil om at vi sjøl vil ha behov
for å bruke den regulerbarheten som ligger i
vannkrafta.

  Jeg gjør nettopp det representanten
ber om, jeg forholder meg til realitetene. Og realiteten er at det ikke
foreligger noen henvendelser, verken
fra EU eller EU-systemet, som vi må forholde oss
til nå. Det utelukker sjølsagt ikke
at vi har tenkning omkring dette, en tenkning som vi skal komme
tilbake til Stortinget med når det er naturlig å gjøre
det. Men mitt utgangspunkt er at i dagens situasjon skal
vi ta godt vare på vår regulerbare kraft
og behandle den med stor forsiktighet. Vi er sjøl i en
situasjon hvor vi er i ferd med å utvikle ei
fornybarsatsing som ikke er regulerbar. Ergo
er den regulerbare krafta også usedvanlig viktig
for oss, for at vi skal få vårt kraftsystem
til å gå.

Representanten kan være
helt rolig for at vi skal forholde oss til henvendelser når
de kommer, og det foregår sjølsagt et tankearbeid
rundt disse spørsmålene.





                

  Regjeringa tar sårbarheten i den
norske kraftforsyninga alvorlig og har siden den tiltrådte
arbeidet aktivt på dette området. Mye arbeid er
blitt gjort. Det er, som en vil være kjent med,
gitt flere konsesjoner til både gasskraft- og
vannkraftprosjekter. Samtidig økes bevilgningene i budsjettet
for 2008 til energieffektivisering, varme og elektrisitet
fra fornybare energikilder. Dette er viktige bidrag for å bedre
kraftbalansen.

Før jul i fjor ble hovedtrekkene i
handlingsplanen for Midt-Norge lagt fram. Regjeringas plan for å styrke
kraftsituasjonen i regionen er basert på tiltak for økt
overføringskapasitet, økt satsing på energiomlegging
og ny produksjon, samt andre tiltak som skal sikre
forsyningssikkerheten i Midt-Norge.

Flere større nettinvesteringer konkret
knyttet til utvidelsen av Norsk Hydros aluminiumsverk på Sunndalsøra
og Ormen Lange-utbygginga er utført. Statnett har investert
i spenningsstøtte i nettet. Dette vil bedre overføringsmulighetene
i og inn i Midt-Norge i høst og neste år. Statnett
har også besluttet å investere i økt
overføringskapasitet mellom
Midt-Norge og Sverige. Ledningen skal etter planene idriftsettes
høsten 2009. Departementet har denne uka vært
i kontakt med Statnett, som kan bekrefte at prosjektet er i rute.
Dette bidrar isolert sett til å bedre kraftsituasjonen
i Midt-Norge fra vinteren 2009–2010. Videre har Statnett
oversendt konsesjonssøknad for ny overføringsforbindelse mellom
Sogn og Møre til NVE.

Å legge til rette for ulike typer
ny kraftproduksjon og satse på energieffektivisering er
viktig for å bedre kraftsituasjonen i Midt-Norge.
I statsbudsjettet for 2008 er det lagt opp til en betydelig økning
i satsingen på energiomleggingstiltak i regi
av Enova. Den samlede rammen utgjør om lag 1 450 mill.
kr for 2008. Dette er en økning på 660 mill. kr
fra 2007. Samtidig styrker NVE saksbehandlerkapasiteten og prioriterer
konsesjonssaker for vann- og vindkraft i Midt-Norge. NVE har videre
en sterk fokusering på effektiv konsesjonsbehandling av
produksjons- og overføringsanlegg i regionen.

Norge har et godt grunnlag for å kunne øke
den miljøvennlige energiproduksjonen betydelig, og vi må bruke energien
mer effektivt enn vi gjør i dag. Økningene i budsjettet
for 2008 til energieffektivisering, varme og elektrisitet fra fornybare
energikilder vil være viktige bidrag for å oppnå dette.

Det er blitt presentert planer for flere gasskraftprosjekter
i Midt-Norge. Regjeringa arbeider for å legge forholdene
best mulig til rette for realisering av nye gasskraftprosjekter
med CO

2

-håndtering. Jeg har nylig gjennomført
møter med aktuelle utbyggere i Midt-Norge. Jeg vurderer
nå de ulike prosjektene og jobber videre med å få realisert
et gasskraftverk i regionen.

Det gjøres en betydelig innsats for å bedre
kraftsituasjonen i Midt-Norge. Det iverksettes et bredt spekter
av tiltak, som økt overføringskapasitet, økt
satsing på energiomlegging og ulike typer ny produksjon,
samt andre tiltak som skal sikre forsyningssikkerheten
i regionen. Jeg følger situasjonen nøye,
og arbeidet med å bedre kraftsituasjonen i Midt-Norge
vil ha svært høy prioritet framover.

Stortinget vil sjølsagt bli orientert
på hensiktsmessig måte om utviklinga,
og som jeg har gjort rede for, skjer det ting på dette
området kontinuerlig.

 Med all mulig respekt for representanten Tord Lien
er mitt inntrykk at man totalt sett ikke er så opptatt
av kraftkrisen i Midt-Norge som spørsmålet kan
gi inntrykk av, men at man er mest interessert
i å rette oppmerksomheten mot gasskraftverk og produksjon
basert på gasskraftverk i området.

Det spørsmålet har jeg svart
på i flere omganger. Jeg har nylig hatt samtaler med alle
de tre aktuelle produsentene i området. Vi jobber aktivt
med å få realisert prosjekter i regionen, og vi
vil komme tilbake til spørsmålet om gasskraftverk
i området når vi er rede til det.

Vår målsetting er, som jeg
har sagt gjentatte ganger, at det skal være CO

2

-rensing
knyttet til nye konsesjoner, og utgangspunktet er rensing fra oppstart.

  Når det gjelder småkraft,
ligger det en del beskatningsforslag inne i budsjettet
for 2008. Det er riktig. Og jeg er sjølsagt den første til å erkjenne
at det har vakt reaksjoner, bl.a. hos Småkraftforeningen
og andre.

Det det ligger an til, er at det vil bli vedtatt
en merknad i budsjettsammenheng som innebærer
at vi skal ha en full gjennomgang av alle sider ved utviklingen
av småkraft fram mot revidert nasjonalbudsjett. Da skal
man gjennomgå de miljømessige sidene
ved utbygging av småkraft, de næringsmessige sidene
og de skattemessige sidene med det utgangspunkt at man ønsker å ha
en utvikling og en større produksjon
av el fra småkraft. Det vil være et viktig tema
for regjeringspartiene i månedene framover, og man kommer
tilbake til saken i revidert nasjonalbudsjett.





                

