 Dette har på mange måter vært en relativt underlig interpellasjonsdebatt i den forstand at interpellanten har brukt denne runden til å understreke hva Høyre ikke vil. Man har tydelig dokumentert at Høyre ikke har noen ambisjoner på vegne av kraftkrevende industri. Det hadde heller ikke Kristelig Folkeparti og Venstre da de satt i regjering. Jeg kan bare vise til Innst. S. nr. 213 for 2004-2005. 




Det er spesielt å høre interpellanten etterlyse signaler om langsiktige kraftkontrakter. Det er rett og slett bare å lese eierskapsmeldingen. Jeg har sitert fra den under denne debatten. Der står det å lese at Statkraft har i oppgave å sikre gode, langsiktige, kommersielle kraftavtaler med individuell tilpasning. Dette følger vi opp kontinuerlig. Dag Terje Andersen, næringsministeren, har hatt samtaler med Statkraft i ettermiddag. Der skulle jeg også ha vært, hvis vi bare hadde vært ferdig med denne interpellasjonen. Så dette går sin gang. Vi skal måles etter resultatene, og det er de kontraktene som gradvis inngås. 




Det er interessant å høre Høyres representant snakke om behovet for økt kraftproduksjon. Høyres unnfallenhet med hensyn til kraftproduksjonen i forrige periode var enorm. Det er jo en av hovedgrunnene til at vi sliter med en svær utfordring i Midt-Norge i disse tider. Man valgte å forbruke mer enn man bidrog med av produksjon. 




Vi har presentert en rekke tiltak i dag som spenner over et vidt felt. Det er ikke nødvendigvis en endelig liste. Det kan komme ytterligere tiltak på den lista. Men jeg må jo si at det er ganske underlig å høre diverse representanter fra opposisjonen si om de foreslåtte tiltakene at det skulle bare mangle! Det er ganske spesielt å høre det. Det er faktisk denne regjering som gjør noe. EØS-avtalen har ikke endret seg siden vi tok over. Høyre gjorde intet, hadde ingen ambisjoner, hadde Kristelig Folkeparti og Venstre med på laget. Vi, derimot, handler. Det vi skal måles etter, er at vi har vist gjennom de tiltakene som gradvis kommer på bordet, at vi lever opp til det vi snakket om i valgkampen, nemlig at vi har et stort hjerte for kraftkrevende industri. Vi skal gjøre det som er mulig for å sørge for at landet har denne industrien også i framtida. Jeg føler meg veldig trygg etter denne interpellasjonsdebatten. Det er ingen annen regjering som ville gjøre mer for kraftkrevende industri, enn den rød-grønne.




