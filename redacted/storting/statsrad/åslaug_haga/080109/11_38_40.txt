  Det ville jo vært meget oppsiktsvekkende om jeg ikke hadde sett den sammenhengen. Ja, det er ikke noen tvil om det: Olje og gass står for en hovedtyngde av utslippene i verden. Derfor er det, som jeg har gjort tindrende klart, en målsetting at vi også skal få utslippene fra norsk sokkel ytterligere ned. Det var bl.a. det jeg la aller mest vekt på da vi fikk en lite oppløftende rapport på fredag om elektrifisering av sokkelen.

Vi gir definitivt ikke opp vår ambisjon om å få utslippene ytterligere ned på norsk sokkel. Nå må vi leite etter virkemidler som går utover elektrifisering. Vi skal ikke avvise elektrifisering, men vi må også leite etter andre virkemidler.

Vårt mål må være å komme raskt over fra den fossile tidsalder til den fornybare tidsalder. Jeg skulle ønske at den overgangen kunne gått raskere enn det den gjør i dag, men vi må basere oss på å forbruke fossil energi i en god del tiår framover. Hvis vi ikke skulle utvinne fossil energi framover, blir det i praksis umulig for fattigfolk i den fattige del av verden å komme ut av fattigdommen, for det vil kreve energi å kunne heve sin levestandard.

Jeg skulle sjølsagt ønske at vi kunne ha basert mer på fornybar energi raskere. Vi skal gjøre alt vi kan for å få opp tempoet på utviklinga av fornybar energi, men i mange år framover vil fattigfolk være avhengig av olje, gass og kull.

