  I forhold til den tilskuddsordninga som spørsmålet gjelder, er det nå en hovedutfordring at ESA har startet formell undersøkelse av saken basert på en klage fra Varmeprodusentenes Forening. Det er en levende illustrasjon på hvor krevende det er å finne fram til ordninger som kan fungere. Jeg forstår det da slik at representanten Kristiansen er begeistret for den ordninga, og jeg håper da også vi vil få støtte i det videre arbeidet med denne saken vis-à-vis ESA for å sikre at vi også for framtida kan ha denne type ordninger.

Så er jeg alltid rede til å se på hvordan vi kan forvalte ordninger på en hensiktsmessig måte. Enova er sjølsagt nødt til å forholde seg til det reglementet som til enhver tid gjelder. Jeg er opptatt av at vi skal finne smidige ordninger. Den erfaringa vi har etter hvert nå med denne typen ordninger, er at til tross for at ganske mange får innvilget det de søker om, velger de ikke å benytte seg av ordninga, og det er mulig vi kan finne løsninger på hvordan vi skal ta høyde for det framover. Så jeg møter problemstillinga som representanten tar opp, med positiv velvilje, i den forstand at jeg syns vi skal tenke gjennom hvordan vi kan gjøre dette bedre.





                

