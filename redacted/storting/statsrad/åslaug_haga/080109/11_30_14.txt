  Jeg er ikke i tvil om at representanten Kristiansen og jeg har helt identiske målsettinger i denne saken. Her er det laget en ordning som skal legge til rette for energisparing. Det er noe vi bør ha høye ambisjoner om i Norge framover, og det er riktig, som representanten sier, at den store mengden søknader er et uttrykk for den store interessen for dette. Det er veldig bra. Jeg tror at varmepumper kommer til å bli en stadig viktigere del av energiforsyninga, og tror også vi kan tilskrive den overgangen til det faktum at vi nå begynner å få en utflating av forbruket i husholdningene. Det er bra.

Når det gjelder å gjøre justeringer på sjølve ordninga, følger Enova det forvaltningsregimet som det er lagt opp til. Det er problematisk å gjøre endringer i det nå, bl.a. fordi ESA har åpnet formell undersøkelse av saken.

