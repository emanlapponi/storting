  Tilskuddsordninga til elektrisitetssparing i husholdninger ble lansert i slutten av august 2006. Enova fikk i oppdrag å forvalte ordninga. Ordninga er ikke finansiert med midler fra Energifondet, men gjennom en særskilt bevilgning over statsbudsjettet på 71 mill. kr. Så langt har Enova mottatt over 20 500 søknader. Per 1. desember har 4 400 husholdninger fått utbetalt støtte etter at de har rapportert at tiltak er gjennomført. 4 600 husholdninger har valgt ikke å gjennomføre tiltak etter å ha fått tilsagn om støtte.

Bakgrunnen for at mange husholdninger nå venter på å få innvilget støtte, er at Enova ikke kan disponere midler utover rammen på 71 mill. kr. Siden oppstart av ordninga har den samlede rammen til enhver tid vært disponert gjennom tilsagn om støtte og utbetalte midler. For denne ordninga, som for andre lignende ordninger, viser det seg at en relativt høy andel av husholdningene som får tilsagn om støtte, velger ikke å benytte tilsagnet. Når et tilsagn kan ha en varighet på opptil åtte måneder, vil det ta tid før Enova får rullert ubrukte tilsagn. Dette gjør også at det vil ta tid før hele rammen på 71 mill. kr kommer til utbetaling.

Som kjent har Varmeprodusentenes Forening klaget på denne tilskuddsordninga, og ESA har nå åpnet formell undersøkelse av saken. Jeg legger ikke opp til å gjøre endringer i ordninga før denne saken er avklart.

