  Det er godkjent en rekke forsøk med
oppgavegavedifferensiering i perioden 2004–2007. Alle
forsøkene skal etter planen pågå ut den
fastsatte forsøksperioden. Forsøksloven åpner
for en ordinær forsøksperiode på fire år
med mulighet til å søke om to års
forlengelse.

Eventuell forlengelse av forsøksperioden
utover 2007 må vurderes i hvert enkelt tilfelle og bl.a.
ses i lys av forvaltningsreformen som skal gjennomføres
fra 1. januar 2010. Regjeringa legger generalistkommunesystemet
til grunn som et hovedprinsipp for organisering av kommunesektoren,
dvs. at alle kommuner i utgangspunktet skal ha samme oppgaver.
Oppgavedifferensiering på enkelte avgrensede områder
kan imidlertid være et supplement
til generalistkommunesystemet. Nye forsøk med differensierte
løsninger må vurderes innenfor
den enkelte sektor, men det er ikke aktuelt å gi
kommunene ulikt oppgaveansvar i særlig stort omfang.

Når det gjelder forsøkene
med alternativ organisering av forvaltningen av transportsystemene
i Bergen og Trondheim, er det besluttet at disse avsluttes etter
den ordinære forsøksperioden på fire år.
En avgjørende årsak til dette er at det ikke
er lokal enighet mellom partene om å forlenge
disse forsøkene. Da forsøkene ble igangsatt, ble det
uttrykkelig sagt at skulle de videreføres, måtte
det være enighet mellom partene. Forsøket
i Kristiansandsregionen er det enighet om, og det kan forlenges.
Forsøket i Stavangerregionen er ikke underlagt
forsøksloven, og samarbeidet kan således
fortsette dersom partene er enige om det.

  Her må man skille mellom
ulike spørsmål. Hvis vi skal forlenge et forsøk som
har gått over fire år, må partene være
enige om det. Når det gjelder Trondheim, er ingen av partene
innstilt på at man skal forlenge forsøket i dets
nåværende form.

Når det gjelder Bergen, er det riktig
at Bergen kommune ønsker å forlenge
forsøket, men Hordaland fylkeskommune ønsker
det ikke. Vi må ha respekt for det som var utgangspunktet
for forsøkene, nemlig at partene må være enige
hvis man skal forlenge. Det er ikke situasjonen.

Når det gjelder evalueringa, starter
den i høst og skal fortsette første
kvartal, eventuelt første halvår,
neste år. Da får man komme tilbake og se på de
vurderingene som på det tidspunktet foreligger.

  Jeg er innstilt på å videreføre
en rekke forsøk med oppgavedifferensiering, men vi må vurdere
fra sektor til sektor og fra sted til sted hva som er klokt å gjøre,
men hele tida i den forståelse at det
er generalistkommuneprinsippet som skal være
det førende.

Når det gjelder kollektivtransporten,
som var representantens spørsmål i utgangspunktet,
er det et faktum at Hordaland fylkeskommune er svært lite
tilfreds med den måten Bergen kommune har fulgt opp prosjektet
på. Sånn sett er det nok også grunn
til å tro at folk i Bergen har merket lite til
dette. Det vil imidlertid da bli klargjort gjennom evalueringsprosessen,
og så får man på et seinere tidspunkt
ta stilling til hvordan man skal organisere kollektivtrafikken i
Hordalands- og Bergensområdet.





                

