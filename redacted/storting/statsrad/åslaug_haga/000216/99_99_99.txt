  Jeg er enig med representanten Knudsen i at
Kulturby Bergen gir en god anledning til å profilere norsk
kultur også utenfor landets grenser. Slik vil arrangementet
også fungere. Kulturby Bergen har satt sammen et utmerket
program, og det er grunn til å gi arrangørene
honnør for det. 

I forbindelse med at Bergen kommune i 1995
søkte om status som europeisk kulturby, gav Stortinget
tilsagn om et statstilskudd på 36 mill. kr til
delfinansiering av kommunens driftsutgifter ved gjennomføringen
av det europeiske kulturbyåret. 

I Regjeringens proposisjon, som lå til
grunn for Stortingets vedtak, ble imidlertid det lokale ansvaret
for arrangementet spesielt understreket. Jeg siterer fra St.prp. nr.
31 for 1994-95, der det heter:

«Kulturdepartementet
vil understreke det økonomiske eneansvaret Bergen kommune
ved dette påtar seg for kulturbyprosjektet samt at statens
finansielle medvirkning begrenses til omtalte 36 mill. kroner
i driftsstøtte til selve kulturbyåret, …»

Det har således aldri vært
noen tvil om størrelsen av og forutsetningene for statens
tilskudd. Jeg kan vanskelig se at forutsetningene er endret. Jeg
har redegjort for dette i møte med ledelsen for Kulturby
Bergen 2000 og i den forbindelse også orientert om mulighetene
til å søke støtte til konkrete tiltak
fra andre statlige myndigheter.

  Jeg er selvsagt den første
til å være opptatt av at Kulturby Bergen 2000
skal bli en suksess. Vi skal bruke alt det fine som skjer i forbindelse med
Kulturby Bergen 2000, også til å profilere Norge.

Men det har, som jeg har sagt, aldri vært
tvil om statens tilskudd til Kulturby Bergen 2000. Vi forutsatte selvsagt
at det ble tatt høyde også for midler til markedsføring
i budsjettene til Kulturby Bergen 2000.

Jeg har hatt kontakt med de fleste av de instansene som
representanten Knudsen nevnte i sitt innlegg nå, og jeg
håper at det vil være mulig å finne fram
til midler. Det som i hvert fall er klart, er at Utenriksdepartementet selvsagt
vil stille utenrikstjenestens apparat til disposisjon. Jeg er sikker
på at man vil komme fram til en god dialog mellom Utenriksdepartementet
og Kulturby Bergen 2000 i den saken.





                

  Spørsmålet fra representanten
Bredvold gjelder innkjøpsordningen for ny norsk skjønnlitteratur,
som forvaltes av Norsk kulturråd. Denne innkjøpsordningen
har flere formål. Å tilføre landets folkebibliotek
eksemplarer av nye bøker er ett av disse. En omlegging
som antydet av spørsmålsstilleren, vil innebære
at flere av de øvrige formål med ordningen ikke
uten videre vil bli ivaretatt.

Innkjøpsordningen for ny norsk skjønnlitteratur
har eksistert siden 1965 og innebærer at 1 000
eksemplarer av nye norske skjønnlitterære titler
kjøpes inn av Kulturrådet innenfor en fast årlig
avsetning, og storparten av disse eksemplarene videreformidles til
folkebibliotekene over hele landet. Om lag 85 pst. av titlene
som forlagene melder på ordningen, blir innkjøpt.
På denne måten gir innkjøpsordningen
publikum tilgang til bredden og mangfoldet i den norske skjønnlitterære
samtidslitteraturen.

Da innkjøpsordningen ble gjort permanent
i 1968, ble det samtidig i St.meld. nr. 16 for 1968-69 nedfelt fire
mål for ordningen:

å bedre forfatternes økonomiske
vederlag

å senke bokprisen på norske bøker

å sikre forleggerne mot tap ved utgivelser av ny
norsk skjønnlitteratur

å medvirke til at bøkene nådde
fram til publikum

Erfaringene etter 35 år er at innkjøpsordningen
i hovedsak har fungert i forhold til disse målene. Norsk
kulturråd har imidlertid tatt initiativ til en større
utredning om norsk bokbransje, og utredningen vil selvfølgelig også omfatte
en gjennomgang av innkjøpsordningen. Kulturrådet
har som siktemål å få gjennomført
delutredninger underveis, og utredningen vil som helhet være sluttført
i 2002.

  Jeg er selvsagt opptatt av at bibliotekene
skal ha et godt tilfang av de bøkene folk ønsker
seg, men jeg må få gjenta noe av det jeg sa, eller
i hvert fall hadde ment å få fram, i mitt første
innlegg, nemlig at målet for tiltak innen norsk bokpolitikk
er bredere enn kun å ivareta dem som låner direkte
fra bibliotekene. Altså: Vi skal sikre bredde
i utgivelser, lik tilgang til litteratur for alle, og utgivelser
som kulturelt sett er verdifulle, men økonomisk sett lite
lønnsomme. Det vi er opptatt av, er at vi skal skape en
bokpolitikk som gir et samspill mellom både produsentene,
formidlerne og brukerne av litteraturen. Og for at vi skal få til
den helheten i bokpolitikken, tror jeg vi må tilnærme
oss problemstillingen på en litt bredere måte
enn det representanten Bredvold gjør i sitt spørsmål.





                

 Stortinget har for budsjetterminen 2000 vedtatt
en tilsagnsfullmakt til filmproduksjon på 50 mill.
kr. Regjeringen og departementet har en plikt og en rett til å styre
forvaltningen av midlene innenfor de rammer Stortinget fastsetter.
I bevilgningsreglementets § 8 heter det om tilsagnsfullmakt
at statsstøtten kommer til utbetaling i senere terminer.
Det er med andre ord ikke fastsatt noen grense for hvor langt ut
i fremtiden betalingstiden for tilsagnsfullmakten kan forskyves.
Jeg oppfatter imidlertid Stortingets intensjon dit hen at tilsagnsfullmakten
skal benyttes relativt raskt.

Jeg har med utgangspunkt i bevilgningsreglementets § 8
instruert Norsk Filminstitutt om å bruke tilsagnsfullmakten
på en slik måte at maksimalt 35 mill. kr
kommer til utbetaling i 2001 og det resterende kommer til utbetaling
i 2002. Med denne beslutningen har jeg nettopp søkt å sikre
at målene for norsk filmpolitikk oppfylles også i kommende
budsjetterminer.

Det er ingen i dag som vet hvordan budsjettet
for neste år eller de kommende årene vil se ut
til slutt. Størrelsen på bevilgningen til filmproduksjon
i 2001 kjenner vi først i desember i år. Jeg er
naturligvis opptatt av at filmsektoren skal sikres stabile og forutsigbare
rammevilkår. Det er derfor jeg har valgt å fordele
utbetalingene av tilsagnene over to år. Bare på denne
måten vet filmbransjen hvilke vilkår den står
overfor ut fra de økonomiske rammene vi kjenner i dag.
Jeg vil ikke risikere at vi får et dramatisk fall i filmproduksjonen
i Norge de kommende årene.

Mitt utgangspunkt er, som for flertallet i
kulturkomiteen, at vi må sikre kontinuitet i filmproduksjonen.
Min beslutning i denne saken er den beste avveiningen mellom å sikre
kontinuitet i filmproduksjonen og å opptre budsjettansvarlig.
Når det gjelder valget av prosjekter, må dette
skje med utgangspunkt i det gjeldende regelverk og de rammene som
er fastsatt for tilskudd til spillefilm.

  Som sagt er mitt utgangspunkt her at vi må bidra
til å sikre kontinuitet i bransjen. Det er også et
av mine viktigste siktemål når vi nå skal
legge om ordningene på filmområdet, for vi trenger
kontinuitet for å greie å utvikle sektoren.

Når det gjelder spørsmålet,
som jeg forstår i stor grad handler om hvordan man skal
greie å finansiere fasen fra man har fått tilsagn
og til pengene faktisk kommer til utbetaling, er situasjonen den
at jeg må forutsette at forvaltningsinstitusjonene i samråd
med produsentene finner den mest kostnadseffektive løsningen
innenfor det gjeldende regelverket. Hvis det skulle vise seg at
vi her står overfor problemer som for meg nå ikke
er kjent, vil jeg selvsagt komme tilbake til den saken senere.





                

