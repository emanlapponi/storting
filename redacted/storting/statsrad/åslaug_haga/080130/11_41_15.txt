 Enova gav i oktober 2007 Hafslund tilsagn om støtte på
97 mill. kr til bygging av et kombinert kraft- og varmeanlegg på Averøy
utenfor Kristiansund. Anlegget skal levere damp til den planlagte pelletsfabrikken
på Averøy samt elektrisitet til nettet, og vil ha en kapasitet
på levering av 207 GWh prosessdamp og 17 GWh el. 

Utbygging
av kraft-/varmeanlegget og pelletsfabrikken er gjensidig avhengig av hverandre.
Pelletsfabrikken, som vil ha en årlig produksjonskapasitet på
450 000 tonn, vil gi en sikrere tilgang på foredlet biobrensel. Økt
tilgang på foredlet biobrensel vil kunne utløse økt
konvertering av eksisterende el- og oljebruk, og bidra til nyetablering
av storskala bioenergianlegg. Vi betrakter dette som et meget godt prosjekt.
Derfor stiller staten opp med nærmere 100 mill. kr. 

Jeg er
kjent med at Hafslund har foreslått å utvide kraft-/varmeanlegget,
og på den måten benytte anlegget til produksjon av det man omtaler
som reservekraft. Slik jeg forstår det, går forslaget ut på
at det bygges en større integrert dampkjele og turbin, og at det
etableres et lager av pellets på stedet som er stort nok til å
fyre denne kjelen etter de samme betingelsene som et reservekraftanlegg.
Hafslunds anslag med hensyn til statlig støtte for denne delen -
altså det som behøves for å realisere dette tilleggsforslaget
- er i størrelsesorden en halv til trekvart milliard kroner. 

La meg også nevne at konsekvensen av forslaget sjølsagt
er at Hafslund vil sitte med eierskapet til den mest kritiske kraftforsyningen
vi har, og generelt mener jeg at det bør være offentlig eierskap
til denne. 

Statnett besluttet allerede i fjor vinter at det var behov
for reservekraft. Statnett investerte derfor den gang i to reservekraftverk,
basert på gass. Arbeidet er nå kommet langt, og effekten av
disse er tre ganger så stor som Averøy-prosjektet. Det trengs
tiltak over et bredt felt for å avhjelpe situasjonen i Midt-Norge.
En av hovedutfordringene er å få på plass permanent produksjon,
og det jobber vi systematisk med. Det er Statnetts oppgave å vurdere
behovet for reservekraft. 

Miljøverndepartementet og Olje-
og energidepartementet gav Statnett fredag den 18. januar henholdsvis utslippstillatelse
og energikonsesjon for reservekraftverket på Tjeldbergodden. Departementene
er nå i avslutningsfasen når det gjelder tilsvarende behandling
av reservekraftverket på Nyhamna. 

I fjor vinter, da Statnett
fattet beslutningen om reservekraft, var ikke prosessen rundt bioenergiprosjektet
på Averøy kommet langt nok. I tillegg er det viktig å
være klar over at det sannsynligvis er behov for nettforsterkninger
i forbindelse med Averøy-prosjektet. Det har derfor ikke vært
realistisk å kunne koble disse prosjektene, slik jeg oppfatter ønsket
i spørsmålet fra representanten Kvassheim. 

La meg også
si at det er avholdt møte med aktørene bak prosjektene på
Averøy, og departementet venter nå på skriftlig tilbakemelding
fra Hafslund for å få belyst alle sider ved prosjektet. Vi er
opptatt av å gi en rask tilbakemelding på den skriftlige henvendelsen
for ikke å hindre framdriften med etablering av den viktige pelletsfabrikken,
som altså allerede har fått 97 mill. kr i statlig støtte.

La meg også for ordens skyld nevne at Regjeringa i sin tillatelse
til Statnett har gitt vilkår om at mulighetene for bruk av biodrivstoff
i de mobile reservekraftverkene skal utredes. Utslippstillatelsen fra Miljøverndepartementet
gir konkrete føringer for hvordan dette arbeidet skal legges opp.
Statnett skal derfor framover arbeide aktivt for å sikre en mer miljøvennlig
løsning for reservekraftverkene. 

