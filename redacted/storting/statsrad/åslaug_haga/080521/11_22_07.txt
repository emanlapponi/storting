 For å svare på det siste først: Regjeringa har gjennom klimaforliket forpliktet seg til å lage en nasjonal strategi for kraftproduksjon fra offshore vindkraft og andre marine fornybare energikilder. Dette følger vi opp. I dette arbeidet vil det også fokusers på de arealmessige sidene av offshore vindkraft og hvilken konsesjonsmessig tilnærming som skal legges til grunn for å sikre offentlig kontroll med hvilke arealer som kan utbygges, og for å sikre at slik utbygging skjer på en måte som hensyntar andre interesser, deriblant fiskeri, og jeg kunne også nevne skipsfart. 




Videre er offshore energiproduksjon et eget utredningstema under delutredning petroleum og energi i det pågående arbeidet med helhetlig forvaltningsplan for Norskehavet. Denne utredningen er nå på bred offentlig høring. Offshore energiproduksjon vil også bli inkludert i arbeidet med forvaltningsplan for Nordsjøen på en hensiktsmessig måte. 




Videre kan jeg forsikre representanten om at staten vil ta en aktiv rolle når det gjelder å avklare aktuelle områder for offshore energiproduksjon. Alle aktuelle sektorinteresser vil bli involvert i et slikt arbeid, og det vil bli lagt vekt på åpenhet og høring. 




Det er for øvrig mye som tyder på at eventuelle flytende offshore vindkraftturbiner vil bli relativt fleksible med hensyn til plassering, noe som kan gi tilsvarende muligheter til å tilpasse anleggene mot andre hensyn. 




Offshore energiproduksjon er et spennende konsept, som kan få stor betydning for norsk energiproduksjon og eksport, og ikke minst for norsk teknologi- og næringsutvikling. Hvorvidt offshore energiproduksjon lar seg realisere og kan gi grobunn som en ny norsk offshorenæring, må sjølsagt tida få vise. Jeg har imidlertid stor tro på at det er mulig å få til en god sameksistens mellom fiskeri- og energiproduksjon ved å være bevisst på utfordringene som ligger i en slik sameksistens allerede i starten av prosessen med å utarbeide lovgrunnlag. 




