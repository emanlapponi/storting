 Norge er et land rikt på fornybare energiressurser. Vannkraften står
her som en grunnpilar. Vi er i den privilegerte situasjon at nesten hele
vår elektrisitetsproduksjon er basert på vannkraft. I Soria
Moria-erklæringen sier Regjeringa at eksisterende vannkraftstruktur
må utnyttes bedre, og bruken av små-, mini- og mikrokraftverk
må økes uten å komme i konflikt med naturverninteresser.
Vi skal sørge for en fortsatt utnyttelse av vannkraftressursene,
samtidig som det må tas hensyn til andre viktige interesser i vassdragene.

Anslag for vannkraftpotensialet bør brukes med forsiktighet.
I slike anslag er det ikke tatt hensyn til miljø, eiendomsforhold
og nettkapasitet, som begrenser de reelle utbyggingsmulighetene. Hva utbyggerne
velger å søke om, og hva det kan gis konsesjon til, kan redusere
potensialet atskillig. 

Jeg er fullt på det rene med at vi har
mulighet for utbygging av en betydelig andel mindre kraftverk under 10 MW.
Regjeringa støtter slike utbygginger som bidrar til næringsutvikling
og bosetting i distriktene. 

Enhver utnyttelse av energikilder har
negative virkninger. Også mindre vannkraftverk kan ha negative miljøvirkninger,
avhengig av hvordan prosjektene utformes. Derfor har vi en grundig konsesjonsbehandling,
hvor det i de fleste prosjekter gjøres justeringer og settes krav
om avbøtende tiltak. 

I 2007 gav vi tillatelse til å
bygge ut om lag 1 TWh med vannkraft. Med økt fokusering på
klimaendringer og behovet for fornybar energi, er jeg overbevist om at ytterligere
utvikling av vannkraftprosjekter vil stå sentralt i årene som
kommer. Utnyttelse av muligheter i allerede utbygde vassdrag vil danne grunnstammen
for denne utviklingen. Med stadig mer uregulerbar produksjon i Norge og
på kontinentet, vil de spesielle kvalitetene til vannkraft med reguleringsmagasiner
stå i fokus. Reguleringsevnen gjør at vannkraften ikke bare
er fornybar, men også fleksibel. Opprusting og skånsom utvidelse
av våre vannkraftverk vil bidra til å utnytte de eksisterende
vannmagasinene på en bedre måte uten nye store miljøinngrep.
Slike tiltak vil være viktige bidrag framover i Regjeringas satsing
på fornybar energiproduksjon. 

