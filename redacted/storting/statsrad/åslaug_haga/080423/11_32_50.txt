 Kraftprisene
i Midt-Norge og i Nord-Norge har stort sett vært sammenfallende siden
inngangen av det nye året. Tidvis har prisene vært noe høyere
i Midt-Norge enn i Nord-Norge, men dette er ikke betydelige forskjeller.
Den største forskjellen mellom Midt-Norge og Nord-Norge oppstod i
uke 9, da differansen mellom prisene i området var 3,6 øre/kWh
i ukegjennomsnitt. Dette må kunne sies å være en relativt
liten prisforskjell. 

Prisen i Sør-Norge har imidlertid ofte
vært lavere enn i den nordlige landsdelen. Dette har sammenheng med
begrenset overføringskapasitet mellom Sør-Norge og resten
av det nordiske kraftmarkedet. I tillegg har ressurssituasjonen vært
svært god, med høy magasinfyllingsgrad og mye snø i
fjellet. Dermed har tilbudet av kraft vært høyt i forhold til
forbruket. Dette har presset prisen i Sør-Norge ned, slik at den
tidvis har vært vesentlig lavere enn i resten av markedet, inkludert
både Midt-Norge og Nord-Norge. 

En medvirkende årsak til
den begrensede kapasiteten fra Sør-Norge har vært tekniske
problemer på overføringsforbindelser. Statnett forventer at
prisforskjellen mellom Sør-Norge og øvrige prisområder
blir mindre når utvekslingskapasiteten hos resten av markedet er tilbake
på normalt nivå. Situasjonen er ventet å endre seg vesentlig
på forsommeren. Videre vil nettforsterkninger fra Midt-Norge til Sør-Norge
være avgjørende for prisforskjellene mellom landsdelene. Planene
om kraftledningen Ørskog-Fardal vil være meget viktige i denne
sammenheng. 

Etableringen av Midt-Norge som et eget prisområde
var ett av flere tiltak for å bedre krafttilgangen og forsyningssikkerheten
i området. Hvor lenge prisområdet i Midt-Norge skal opprettholdes,
er en vurdering Statnett må gjøre, basert på de konkrete,
fysiske forholdene. Siden Midt-Norge er et strukturelt underskuddsområde,
er det viktig at det gis signal om fortsatt sparing av vann i regionen.
Dette signaliseres gjennom prisområdet, og det er det viktig at aktørene
tar med i sin planlegging. 

