 Dette er meget store, teknisk krevende og kostbare prosjekter. Når
det gjelder Johansen-formasjonen, er den aktuell for lagring. Det må
imidlertid gjøres et betydelig arbeid for at vi skal kunne sikre
oss at det er et maksimalt godt alternativ. 

Bare for å understreke
dimensjonene i dette: Det er slik at mye av den internasjonale debatten
går på om det er sikkert å lagre. Vi har erfaringer fra
Sleipner, hvor vi mener at vi med hånda på hjertet kan si at
det er trygt. Nå kommer vi etter hvert til å få erfaringer
fra Snøhvit. Dette kommer til å bli viktig i det internasjonale
arbeidet. Vi må være helt sikre på at vi håndterer
også lagringsbiten på en slik måte at det aldri kan reises
tvil om sikkerheten. Derfor er dette krevende, og vi må vite hva vi
gjør. 

