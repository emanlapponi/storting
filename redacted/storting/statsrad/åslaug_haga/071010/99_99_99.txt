  Regjeringa tar sårbarheten i den
norske kraftforsyninga alvorlig, og har siden den tiltrådte
arbeidet aktivt på dette området. Mye arbeid er
blitt gjort. Det er blitt gitt flere konsesjoner til vannkraftprosjekter
og f.eks. til kraftvarmeverket på Mongstad. Samtidig økes
bevilgningene i budsjettet for 2008 til energieffektivisering, varme
og elektrisitet fra fornybare kilder.
Dette er viktige bidrag for å bedre kraftbalansen.

Før jul i fjor ble hovedtrekkene i
handlingsplanen for Midt-Norge lagt fram. Regjeringas plan for å styrke
kraftsituasjonen i regionen er basert på tiltak for økt
overføringskapasitet, økt satsing på energiomlegging
og ny produksjon samt andre tiltak
som skal sikre forsyningssikkerheten i Midt-Norge.

Flere større nettinvesteringer, konkret
knyttet til utvidelsen av Norsk Hydros aluminiumsverk på Sunndalsøra og
Ormen Lange-utbyggingen, er utført. Statnett har investert
i spenningsstøtte i nettet som vil bedre overføringsmulighetene
i og inn i Midt-Norge fra i høst. Statnett har også besluttet å investere
i økt overføringskapasitet mellom
Midt-Norge og Sverige som skal være
på plass i 2009. Videre har Statnett oversendt konsesjonssøknad
for ny overføringsforbindelse mellom Sogn og Møre
til NVE.

Å legge til rette for ulike typer
ny kraftproduksjon og satse på energieffektivisering er
viktig for å bedre kraftsituasjonen i Midt-Norge.
I statsbudsjettet for 2008 er det lagt opp til en betydelig økning
i satsingen på energiomleggingstiltak i regi
av Enova. Den samlede rammen utgjør om lag 1 450 mill.
kr for 2008. Dette er en økning på 660 mill. kr
fra 2007. I tillegg styrkes støtteordningen til fornybar
elektrisitet med ytterligere 200 mill.
kr. Samtidig styrker NVE saksbehandlerkapasiteten og prioriterer
konsesjonssaker for vann- og vindkraft i Midt-Norge. NVE har videre
stort fokus på effektiv konsesjonsbehandling av produksjons-
og overføringsanlegg i regionen.

Norge har et godt grunnlag for å kunne øke
den miljøvennlige energiproduksjonen betydelig, og vi må bruke energien
mer effektivt enn vi gjør i dag. Økningene i budsjettet
for 2008 til energieffektivisering, varme og elektrisitet
fra fornybare energikilder vil være et viktig
bidrag for å oppnå dette. Det har blitt presentert
planer for flere gasskraftprosjekter i Midt-Norge. Regjeringa gjennomgår muligheten
for realisering av nye gasskraftprosjekter med CO

2

-håndtering.
Jeg er i ferd med å kontakte aktuelle utbyggere i Midt-Norge
og be om møter for å få en bedre innsikt
i de forskjellige prosjektene. Målsettingen er å få til
en løsning så raskt som mulig.

Helt til slutt: Det gjøres en betydelig
innsats for å bedre kraftsituasjonen i Midt-Norge.
Det iverksettes et bredt spekter av tiltak som økt overføringskapasitet, økt
satsing på energiomlegging og ulike typer ny produksjon,
samt andre tiltak som skal sikre forsyningssikkerheten
i regionen. Jeg vil følge situasjonen nøye,
og arbeidet med å bedre kraftsituasjonen i Midt-Norge
vil ha svært høy prioritet framover.

 Statnett har investert i to reservekraftverk
i Midt-Norge, hver på 150 MW. Reservekraft er nødtiltak
som kun skal være til bruk i såkalt
svært anstrengte kraftsituasjoner, og skal derfor ikke
inngå som ordinær kraftproduksjon. Det er derfor helt
riktig at reservekraft i utgangspunktet ikke skal benyttes,
men kun skal være et tiltak som en aller siste
utvei når sannsynligheten for rasjonering er høy.
Det er satt svært restriktive vilkår for bruk
av reservekraft, og slik vil det fortsette å være
i tida framover.

  Nå er det viktig å understreke
at det ligger en god del planer i Midt-Norge på fornybarsida,
og vi må håpe at mange av disse kan
bli realisert. Samtidig går det en brei diskusjon også i
fagmiljøene knyttet til de ulike støtteordningene
som vi har.

Jeg kan gjenta det som jeg tidligere har sagt,
nemlig at jeg er opptatt av å ha en full gjennomgang av
de ulike støtteordningene som vi har på fornybarsida,
fordi dette er viktig for energiforsyningen framover. Vi får
signaler om at ting kan gjøres bedre, så vi skal
ha en full gjennomgang av støtteordningene. Det vil ta
noe tid, men jeg skal love at jeg skal gjøre
det jeg kan for å holde tempoet i dette arbeidet.





                

 Bergen kommune sitt vedtak om innføring
av piggdekkgebyr ble etterfulgt av en søknad
til Vegdirektoratet. Dette er i henhold til § 2 i forskrift
av 7. mai 1999 vedrørende gebyr for bruk av piggdekk og
tilleggsgebyr som sier følgende:

«Vedtak
om innføring av piggdekkgebyr i kommunene Oslo, Bergen,
Trondheim og Stavanger krever samtykke fra Vegdirektoratet.»

Det går også fram
av samme forskrift at

«en
kommune kan søke Vegdirektoratet om avvikling av
ordning som beskrevet i denne forskrift».

Jf. forskriftens § 14 annet ledd.
Det går med andre ord helt klart fram av forskriften
at også avviklingen av ordningen må godkjennes
av Vegdirektoratet. Det er ikke mulig å knytte
forutsetninger i strid med forskriften til et vedtak om piggdekkgebyr.

Bergen kommune sendte en søknad
om avvikling av piggdekkgebyret til Vegdirektoratet.
Vegdirektoratet behandlet søknaden
og gav sitt svar til kommunen, jf. brev av 19. september 2007, der
de avviser Bergen kommune sin søknad. Fremgangsmåten
i behandlingen av denne saken er altså helt i tråd
med det gjeldende lovverket.

En eventuell klage på Vegdirektoratet
sitt vedtak vil bli behandlet av Samferdselsdepartementet.

  Jeg må forholde meg til det som er
regelverket i dag. Hvordan dette skal håndteres
er definert i forskriften, som jeg har sitert de ulike paragrafene
fra.

Så er det også sånn,
hvis vi ser på realitetene i saken, at erfaringer fra Oslo
viser at hvis man slutter å innkreve piggdekkgebyr, går
bruken av piggdekk opp igjen. Oslo kommune avviklet piggdekkordningen etter
at den hadde virket i to sesonger. Piggfriandelen falt fra 79 pst.
i 2001 til 68 pst. i 2002. Piggdekkordningen ble gjeninnført
i Oslo fra 2005.

Dette viser at realitetene i saken er av en
slik karakter at piggdekkgebyr har effekt på en
av de utfordringene som vi er opptatt
av, nemlig at vi skal la alle få puste på best
mulig måte, også i byene våre.

  Regjeringas politikk er tindrende klar på dette
området. Det er nettopp derfor jeg har vært nøye
med å sitere fra de paragrafer som regulerer dette området.
Det er ingen tvil om hva som er Regjeringas politikk.

Så er det sjølsagt slik at
det i budsjettavtalen i Bergen mellom byrådet
og Fremskrittspartiet i november i
fjor ble inngått et budsjettforlik om at piggdekkavgiften
skulle fjernes etter bare en sesong. Da man
fattet det vedtaket, burde man ha tatt høyde
for det som er regelverket – det skal
vi alle følge – nemlig at det er opptil
Vegdirektoratet å ta den endelige stillingen til dette.





                

