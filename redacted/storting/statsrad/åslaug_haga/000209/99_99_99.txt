  Norsk Tipping har i dag ca. 3 800 kommisjonærer,
og Norge er dermed det landet i verden som har flest kommisjonærer
i forhold til innbyggertallet. Selskapet har ikke planer om noen
vesentlig økning av dette kommisjonærantallet.
Utfordringen er å utvikle og forvalte kommisjonærmassen
videre. Det vil imidlertid alltid være bevegelse i kommisjonærmassen
på bakgrunn av nedleggelser, inndragelser og nyetableringer.
Norsk Tipping regner således med at ca. 80 nye kommisjonæretableringer
vil finne sted i 2000. Norsk Tipping skal etter lov og instruks
drives etter forretningsmessige prinsipper for å skape
et størst mulig overskudd til glede for overskuddsmottakerne.
Slike prinsipper er således styrende ved etablering av
nye salgsledd, da det er store kostnader forbundet med opprettelse
og drift av selskapets kommisjonærer. 

Ut fra de rammebetingelsene som foreligger
og på bakgrunn av den produktportefølje selskapet
har, legges det ved etablering av kommisjonærverv vekt
på å være tilgjengelig der hvor folk
ferdes.

Når det gjelder etablering av nye
verv, arbeider selskapet etter opptrukne retningslinjer og nedfelte
rutiner både når det gjelder behandling av søknader
om verv og innvilgelse av kommisjonærverv. Norsk Tippings
kriterier for tildeling av slike verv er ikke endret i de siste årene.
Det legges vekt på følgende kriterier:

		beliggenhet og tilgjengelighet

		åpningstider

		netto vareomsetning

		antall kunder pr. uke og handlemønster

		forventet spilleomsetning

		vilje og kompetanse til å prioritere spill hos
den som driver butikken eller kiosken

		bransjemiks

		kredittvurdering 

Av mer underordnede kriterier kan vi nevne
avstand til nærmeste kommisjonær og salgsareal

På mindre tettsteder/lokalsamfunn
vil antall husstander og stedets infrastruktur også ha
stor betydning for tildeling av kommisjonærverv. Norsk
Tipping ønsker i størst mulig grad å være
tilgjengelig for publikum, også på mindre steder.
Men selskapet må selvfølgelig ta hensyn til hva
som er forsvarlig forretningsdrift. Dette innebærer at
det på mindre steder ofte vil være økonomisk forsvarlig å etablere
kun én kommisjonær på bakgrunn av de
kriteriene som er nevnt ovenfor. Selskapet er oppmerksom på de
konkurransemessige konsekvensene valg av kommisjonær kan
få på ulike steder, og legger stor vekt på behandlingsform
og lokalkunnskap ved at søknaden behandles av selskapets
lokale salgsleder. Norsk Tippings regionsjef fremmer innstilling
om avslag på søknad eller ansettelse som kommisjonær,
mens endelig avgjørelse fattes i selskapet etter opptrukne
retningslinjer. 

Norsk Tipping har strukket seg langt for å imøtekomme
distriktsbutikkene. Blant annet deltar Norsk Tipping i et prosjekt
i samarbeid med Merkantilt kompetanseprogram for utkantbutikkene
i regionene – Merkur – hvor 14 utkantbutikker
har fått kommisjonærverv i et testprosjekt. Dette
prosjektet skal bl.a. kartlegge effekten av innføring av
spill som tilleggsfunksjon for distriktsbutikken. Merkur-prosjektet
avsluttes sommeren 2000. 

  Jeg er enig med representanten Tveiten i at
prosjektet Merkur er interessant, og jeg ser fram til å få resultatene
av det til sommeren. Jeg tror at det vil kunne gi oss nyttig informasjon. 

Når det gjelder teknologiutvikling,
er det et spørsmål som Norsk Tipping er fundamentalt
opptatt av. Jeg er sikker på at det er riktig å si
at Norsk Tipping i dag opererer med meget avanserte systemer. Men
vi vet også at utviklingen på dette området
er enorm, og at det også i framtiden vil være
nye teknologiske løsninger tilgjengelig på markedet.
Det er jeg overbevist om, og det vil selvsagt også kunne
gjøre det lettere å ha flere kommisjonærer
dersom Norsk Tipping mener at det er riktig. 

Når det gjelder fordelingen på det
enkelte sted, vil jeg vise til at det er de lokale salgsledere som
foretar de vurderingene, og det er til det leddet man da bør
henvende seg. 

  Norsk Tipping skal, som jeg nevnte, ifølge
lov og instruks drives etter forretningsmessige prinsipper. Målet
er selvsagt at de skal ha størst mulig overskudd, slik
at vi kan nyte godt av det overskuddet til viktige samfunnsmessige
formål.

Det er ingen tvil om at det er en relevant
problemstilling som er reist. Jeg vil, når rapporten fra
Merkur-prosjektet foreligger, få anledning til å gå inn
i spørsmålene på et faglig grunnlag,
og det vil jeg selvsagt gjøre.





                

 Representanten Alstad spør om jeg
vil sørge for at debatten om videre utbygging av NRK2 ikke
forsinker utbyggingen av digitalt fjernsyn.

Jeg viser til behandlingen av stortingsmeldingen
om digitalt fjernsyn før jul i fjor, der departementet
ble bedt om å vurdere om det er mulig å frigjøre
frekvenser, slik at kapasiteten til digitalt bakkesendt fjernsyn
kan økes utover det vi hadde foreslått. Jeg har
derfor satt i gang en fornyet kartlegging av hvilke ledige frekvenser
som finnes for fjernsyn. Det er derfor for tidlig å si
noe helt presist om hvilke konsekvenser økt utbygging av
NRK2 vil ha for en digital utbygging. Etter de data vi til nå har bygd
på, synes det imidlertid helt klart at vi ikke kan øke distribusjonen
av NRK2 i bakkenettet, uten at dette på en uakseptabel
måte begrenser vårt framtidige handlingsrom. Økt
utbygging av NRK2 vil også være svært
kostbart. Jeg er derfor redd for at en prioritering av bruken av frekvensressurser
til NRK2 kan føre til at det tar lengre tid før
hele befolkningen får et digitalt TV-tilbud. Bakkesendt
digital-TV gir som kjent en bedre utnytting av frekvensressursene,
og gjør at flere TV-kanaler kan bli riksdekkende, og vi
får også muligheter til å øke
dekningen for NRK2.

Jeg vil igjen presisere at NRK2 har den dekningsgraden
som Stortinget forutsatte da NRK fikk samtykke til å starte
kanalen. Økt utbygging av NRK2 kan vanskelig forsvares så lenge
dette kan komplisere utbyggingen av digitalt fjernsyn med økt
kapasitet. Som jeg også nevnte i spørretimen i
forrige uke, legger vi stor vekt på å finne løsninger
som gjør oss i stand til å dekke så store
deler av landet som mulig når digital-TV skal innføres.

 Jeg kan bare slutte meg til alt det Alstad
sa. Vårt utgangspunkt i dette arbeidet er, som sagt, at
vi skal sikre en god dekning over hele landet av så mange
kanaler som mulig. 





                

 Basketligaen 2000 er en allianse av klubber
tilsluttet Norges Basketballforbund. Bakgrunnen for planene om etablering
av den nye basketligaen er et ønske om å øke
interessen for basketball i Norge, og å utvikle norsk basketball
på herresiden. Ligaen vil bygge på et lisenssystem
hvor flere ulike kriterier vil være avgjørende
for innvilgelse av lisens til den enkelte klubb. Det er ikke fastsatt
noe bestemt tall for hvor mange klubber som skal inngå i
ligaen i årene framover, slik at de klubber som ikke får
lisens i første omgang, vil kunne komme med etter hvert.

Planene om etablering av Basketligaen 2000
er behandlet både av forbundstinget og styret i Norges
Basketballforbund. Det er videre forutsatt at forbundstinget
i april dette år formelt vil vedta ligaens vedtekter og
gi sin formelle tilslutning. I henhold til Norges Idrettsforbund og
Olympiske komites lover er det enkelte særforbund den høyeste
faglige myndighet på sin idretts område. NIF har
for øvrig klart uttrykt overfor Basketballforbundet at de
ser på Basketligaen som en interessant og spennende organisatorisk
nyvinning, og at de ikke kan se spesielle lovmessige eller idrettspolitiske
problemer i denne sammenheng.

Jeg tolker representanten Fossum dit hen at
hun ønsker at Kulturdepartementet skal gripe inn i forhold
til forutsetningene for den nye basketligaen. Det ville i så fall
innebære et klart brudd i forhold til det tradisjonelle samarbeidet
med NIF. Departementet forholder seg til NIF som en paraplyorganisasjon
for landets frivillige idrettsorganisasjoner, og forsøker
i denne sammenheng å balansere hensynet til statlig styring
mot hensynet til idrettsorganisasjonenes autonomi.

Departementet forholder seg i den aktuelle
saken til at endringer av konkurranseoppsett og konkurranseregler for
de enkelte særidretter primært er en sak for idretten selv.
Av de opplysninger departementet har mottatt fra NIF i tilknytning
til representanten Fossums spørsmål, framgår
det at spillemidler til Norges Basketballforbund, gjennom NIF, ikke
er brukt til ligaforberedelser eller aktuelle ligaklubber verken
i 1999 eller i år.

I tilfeller hvor forhold strider klart mot
forutsetningen for den statlige støtten til idrettsorganisasjonene,
vil det kunne være aktuelt for departementet å fremme
særskilte synspunkter overfor NIF. I den aktuelle sak kan
bruddet med opp- og nedrykkssystemet, et kjennetegn ved europeisk
idrett, i høyeste grad diskuteres. Det samme gjelder kravene
til medietilpasning av arenaer og arrangement, og eventuell tilsidesetting
av sosialpolitiske hensyn.

Imidlertid kan jeg ikke se, ut fra min kjennskap
til den nye basketligaen, at det i dag foreligger omstendigheter som
skulle tilsi at departementet griper inn i den aktuelle sak.

Men jeg kan forsikre representanten Fossum
om at departementet vil følge utviklingen innen idretten
nøye i tiden framover, spesielt med hensyn til konsekvensene
av den sterke markeds- og mediatilpasning av både topp-
og breddeidretten.

  Som jeg sa i mitt første
svar til representanten Fossum, er de forhold hun nevner, spørsmål
som vi er opptatt av og følger nøye. Jeg sa i
svaret mitt at mitt utgangspunkt er at den nye basketligaen i utgangspunktet
er et anliggende for idretten, men det kan selvfølgelig
stilles spørsmål ved et seriesystem som ikke baseres
på det tradisjonelle opprykks- og nedrykksprinsippet, og
hvor også andre elementer enn idrettslig nivå ligger
til grunn for utvelgelse av deltakende klubber.

Det er imidlertid sånn at det er ikke
noe helt nytt i norsk idrett at det stilles krav til økonomien
i toppidrettsklubber, f.eks. har flere toppklubber i fotball i de
senere årene blitt truet med nedflytting i divisjonssystemet
som følge av store underskudd og dårlig økonomisk
styring. Så også i andre tilfeller har det vært
situasjoner hvor ikke-sportslige forhold har blitt tillagt vekt.

  Jeg er opptatt av at vi må finne
den rette balansen mellom idrettens autonomi og styringsproblematikk
sett fra vår side. Det er et litt spesielt forhold i denne
saken, i lys av at Basketballforbundet viser til at man ikke har
brukt tippemidler til å utvikle ligaen.

Men jeg tror, som representanten Fossum, at
vi ikke er veldig uenige i denne saken. Jeg håper at de
spørsmål som er reist i denne debatten, vil det
bli tatt høyde for både i Norges Idrettsforbund
og Basketballforbundets videre arbeid i denne saken, for som jeg
også gjorde rede for i mitt første svar, er man
fortsatt i en prosess.





                

 Med få unntak er norske kulturinstitusjoner
helt avhengige av offentlige driftsbevilgninger eller driftstilskudd
for å oppnå balanse i årsregnskapet.
Det er imidlertid bred enighet om at det like fullt påhviler
kulturinstitusjonene et ansvar for også å skaffe
seg egeninntekter. I tillegg til ordinære billettinntekter
og lignende har en del institusjoner også et utvilsomt
potensial for å oppnå bidrag fra sponsorer.

Sponsing er etter min vurdering uproblematisk
så fremt det ikke oppstår konflikt mellom næringslivets
forutsetninger for eventuelle bidrag og vedkommende kulturinstitusjons
kunstneriske eller kulturfaglige interesser og planer. Erfaring
tilsier at slike dilemma sjelden oppstår. Så langt
min oversikt rekker, har kulturinstitusjoner gode erfaringer med
sponsorer.

Det er viktig at potensialet for sponsing blir
utnyttet best mulig. Næringslivet er i mindre grad inne
i finansieringen av kulturlivet i Norge enn det som er tilfellet
i en rekke andre land. Sponsing vil kunne gi institusjonene et viktig
løft utover det aktivitetsnivå som muliggjøres gjennom
ordinære driftstilskudd og driftsinntekter.

Selvsagt er det den enkelte institusjon selv
som må sørge for å skaffe seg sponsorer.
Departementet er likevel opptatt av å ha en forståelse
for hvordan aktører i næringslivet tenker og vurderer
når det kommer forespørsler fra kulturinstitusjoner
om økonomiske bidrag. Det framstod for meg som et alvorlig
tankekors når selv ikke et så sentralt kulturevenement
som en Ibsen-festival ved Nationaltheatret var i stand til å fange
næringslivets interesse.

Dette var mitt utgangspunkt for å ta
telefonisk kontakt med en håndfull sponsorer som tidligere
hadde ytt bidrag til Ibsen-festivalen. Jeg ønsket i dette
konkrete tilfellet å få klarhet i hvorfor de ikke
lenger fant dette tiltaket attraktivt nok, og å påpeke
betydningen av festivalen.

Dersom saken vinkles slik enkelte aviser har
valgt å gjøre, kan det utledes et prinsipielt
dilemma. Jeg vil understreke at de bedriftene jeg var i kontakt
med, ikke har et forhold til Kulturdepartementet i andre sammenhenger som
aktualiserer den type problemstillinger som synes å ligge
i spørsmålet.

  Jeg kan forsikre representanten Fossum om
at jeg ikke på noen måte har tenkt å bli
sponsoragent, verken for Ibsen-festivalen eller for andre kulturevenementer
i Norge. Mitt anliggende har vært at jeg generelt er opptatt
av sponsing til kulturformål, ikke som et substitutt for
statlig finansiering, men som et tillegg. Og Ibsen-festivalen er
interessant, fordi festivalen tidligere har vært begunstiget
med sponsormidler. 

Jeg hadde en serie interessante samtaler da
jeg hadde kontakt med en håndfull tidligere sponsorer,
som jeg mener brakte nyttig informasjon til meg, også i
forhold til hvordan vi kan bidra til å profesjonalisere
kulturinstitusjonenes arbeid men sponsing.

 La meg for det første klargjøre
at Aftenposten ikke har noen korrekt liste over hvilke tidligere
sponsorer jeg har hatt kontakt med.

Når det gjelder det siste spørsmålet,
om jeg vil gjøre jobben igjen, er situasjonen den at jeg
vil jobbe videre med sponsing som tema, men ikke, som jeg sa, med
det utgangspunkt at det på noen måte skal være
substitutt for statlige bevilgninger. De bevilgningene skal jeg
kjempe for gjennom tradisjonelle kanaler. Men jeg mener det er relevant å ha
en dialog med næringslivet for at våre institusjoner
som er begunstiget med betydelige statlige midler, kan gjøre
sin jobb enda bedre, og at vi kan øke kulturaktivitetene
i landet totalt.





                

