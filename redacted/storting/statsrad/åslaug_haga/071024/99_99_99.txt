  Jeg er grunnleggende opptatt av at vi har
god utnyttelse og forvaltning av naturressursene og infrastrukturen
vår. Det gjelder også vannkraften, som
er en av våre viktigste naturressurser,
og det gjelder kraftnettet, som er en meget viktig infrastruktur
i vårt moderne samfunn.

Representanten viser til at det foreligger
ulike utredninger om potensialet for opprusting og utvidelse av vannkraftverkene
våre. Mulighetene for opprusting og utvidelse avhenger
av mange forhold, som kraftpriser, kostnader og eventuelle støtteordninger.
Og det avhenger av hvilke muligheter det er fra sted til sted for å øke
ressurstilgangen til kraftverkene, og av hvilke naturinngrep
myndighetene aksepterer ved slike utvidelser av vannkraftverkene.

For ordens skyld: Begrepet opprusting omfatter
tiltak for å øke virkningsgraden og redusere falltapet
i eksisterende vannkraftverk. En opprusting betyr å utnytte
en større del av energipotensialet i vannet som i dag utnyttes til
kraftproduksjon. Begrepet utvidelse omfatter tiltak som gir økt
ytelse, tiltak som gir økt fallhøyde, eller
tiltak som gir økt ressurstilgang.

Det realiserbare potensialet for «rein» opprusting
er vanskelig å tallfeste nøyaktig,
men det er klart at det er relativt beskjedent. Det henger sammen
med at vannkraft er en meget effektiv energiteknologi. Rundt regnet
har vannkraftverkene en virkningsgrad på 90 pst. Det vil
si at 90 pst. av vannets teoretiske energipotensial kommer
ut som elektrisitet på nettet.
Dette er meget høyt sammenliknet med andre energiteknologier,
og det er grenser for hvor høyt opp på 90-tallet
det er mulig å komme. Opprusting vil være
mest interessant der det kan kombineres
med ulike former for utvidelser av produksjonsapparatet.

Det er sjølsagt viktig at de mulighetene
for forbedringer som måtte
finnes, blir utnyttet i den grad det er teknisk og økonomisk
forsvarlig. Jeg har all grunn til å tro at bransjen har
høy bevissthet omkring dette, og at energiselskapene har
ambisjon om å ta vare på infrastrukturen
på en god måte.

Myndighetenes oppgave er å legge rammevilkår
som stimulerer energibransjen til dette. La meg si litt om nettopp
disse rammevilkårene.

Opprusting av eksisterende vannkraftverk er
med i støtteordningen for fornybar elektrisitet. En varig
produksjonsøkning som følge av opprusting vil
kunne få 4 øre pr. kWh i støtte i 15 år.
Støtten er begrenset oppad til de første 12 GWh
pr. år. Utkast til forskrift om støtteordningene
er nå på høring, med frist 3. desember
i år.

Norges vassdrags- og energidirektorat har under
arbeid flere utredninger som omhandler ulike sider av opprusting
og utvidelse av vannkraftverk. Blant annet ble det i forrige
uke lagt fram en rapport om mulige barrierer mot opprusting og utvidelse,
utarbeidet av Norsk institutt for vannforskning, NIVA. Jeg vil også nevne
at det, som ledd i Regjeringas arbeid med å evaluere
energiloven, for to uker siden ble framlagt flere studier, bl.a.
om vilkårene for ny kraftproduksjon. Vi er nå midt
i en brei høringsrunde av disse evalueringsrapportene.
Jeg vil nøye studere resultatene som framkommer i alle
disse undersøkelsene.

Til slutt: En rekke eldre vannkraftkonsesjoner
vil bli gjenstand for vilkårsrevisjon i de nærmeste årene.
En vilkårsrevisjon gir anledning til å fastsette
tiltak som kan avbøte miljøskader som følge
av eldre utbygginger. Slike avbøtende tiltak
kan virke positivt for berørte miljø- og brukerinteresser
i vassdragene, men man skal også være klar
over at de kan virke negativt for vannkraftproduksjonen og fleksibiliteten
i kraftsystemet.

I noen av sakene som skal revideres,
kan det imidlertid være muligheter for både
opprusting og utvidelse. Jeg mener det er interessant å legge
til rette for en kombinasjon av vilkårsrevisjon og opprusting
og utvidelse. Siktemålet med dette vil være å avbøte
tidligere miljøskader et stykke på vei, og samtidig
opprettholde eller øke
vår tilgang på regulerbar vannkraftproduksjon.

  Strømprisene har gått opp
og ned i de senere årene, og de har i en periode nå vært
lavere etter en periode hvor de var
meget høye. Nå ser det ut til at strømprisene
går opp igjen.

Samtidig som det er helt opplagt at strømprisen
vil påvirke hvordan bransjen opererer, må vi som
myndigheter være opptatt av at vi skal legge
til rette sånn at bransjen tar kloke grep i forhold til
opprusting. Det er rammevilkårene for dette jeg har prøvd å redegjøre
for. Det går på at el-støtteordningen
vil bidra. Vilkårsrevisjonen kan brukes i så henseende.
Så skal jeg være veldig åpen
for å gå gjennom de rapportene og studiene som
nå gjøres, nettopp fordi jeg mener
at representanten har et godt poeng. Vi skal gjøre det
vi kan for å legge til rette for at infrastrukturen holdes
ved lag.

 Jeg ser fram til en fortsatt konstruktiv dialog
om dette.

Det er helt riktig som representanten sier,
at hver rein TWh vi kan produsere, er enormt viktig for oss. Mitt
utgangspunkt er ganske enkelt at vi skal bedrive god ressursutnyttelse
når det gjelder vannkraft, samtidig som vi alltid må veie
dette opp mot øvrige miljøkonsekvenser. Det er fine
balanseganger vi skal gå på dette området.

Midt oppe i det hele er
jo vi i Norge fenomenalt heldige. 99 pst. av elektrisiteten
vår produseres fra vannkraften, og vi er slik sett i en
meget gunstig situasjon. Jeg er helt og fullt enig med
representanten i at den formidable ressursen for rein energi som
dette representerer, skal vi ta godt vare på og
utnytte på best mulig måte.

