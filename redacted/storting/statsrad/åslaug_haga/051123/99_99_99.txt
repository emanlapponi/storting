  Regjeringa er opptatt av å styrke
lokaldemokratiet både på kommunalt og
regionalt nivå. Det er kommunene som er nærmest
folk i deres hverdag, og Regjeringa har i Soria Moria-erklæringa
sagt at vi vil «sikre at oppgaver løses på lavest
mulig hensiktsmessige forvaltningsnivå», og bl.a.
at «kommunenes rolle som samfunnsutvikler skal styrkes».
Vi er grunnleggende opptatt av hvordan vi skal greie å utvikle kommunene både
som tjenesteleverandører og som demokratisk arena.

Regjeringa har også varslet
i Soria Moria-erklæringa at det legges opp til en regionreform.
Vi mener det er nødvendig å klargjøre
hvilke oppgaver som skal ligge på det regionale
nivået, og vi mener det er nødvendig å tilføre det
nivået ytterligere oppgaver. Det er på regionnivå vi
pr. i dag har de største utfordringene, og det
er dermed også på det nivået
at vi etter alt å dømme vil se de største
endringene i den helhetlige forvaltningsreformen som vi skal ha
på plass fra 1. januar 2010.

Så svaret på det spørsmålet
som representanten Høie stiller, er: Ja, vi vil også se
på om primærkommunene skal tilføres nye
oppgaver, andre oppgaver, i det store arbeidet som vi
går inn i. Men samtidig er det ikke noen
tvil om at de største utfordringene ligger på regionnivå,
på mellomnivå, og at det er det som i denne omgangen
vil bli viet mest oppmerksomhet, slik at vi greier å sikre
en varig reform som både skal bidra til at vi styrker lokaldemokratiet på det
nivået, og at vi utfører oppgavene effektivt på mellomnivå.

  Regjeringa er tindrende klar på hva
som er vår målsetting med denne forvaltningsreformen.
Det er at vi skal flytte makt fra stat og nærmere folk,
til regionnivå, eventuelt til kommunenivå og
til primærkommunene. Det er ingenting i vår tenkning
som skulle tilsi at vi skulle flytte noe makt og myndighet fra kommunene.
Snarere tvert imot er vi opptatt av at kommunene skal være
det helt sentrale nivået. Det er det som ligger nærmest
folk, og vi skal utføre så mange oppgaver som
overhodet mulig på det nivået. Så det
ligger overhodet ingen tenkning eller planer om at vi
skal ribbe primærkommunene for noen oppgaver.

  Det er sjølsagt fristende for meg å hive
meg over i en debatt om hvilke oppgaver som skal flyttes, både
hvilke oppgaver som skal flyttes fra stat til region, eventuelt
fra statlig til kommunalt nivå og fra regionalt nivå til
kommunalt. Det er fristende for meg å gå inn i
debatten om hva vi kan flytte fra stat og over til folkevalgt kontroll,
men jeg skal beherske meg på dette området, for
nå er det viktig, hvis vi skal komme i mål med
denne prosessen, at vi gjør ting i riktig rekkefølge.
Det er avgjørende for meg, som skal ha ansvaret for å dra
dette i land innenfor rammen til Regjeringa,
at jeg ikke nå framskriver slutninger som gjør at
prosessen låser seg. Derfor ber jeg om respekt for at vi
trenger å gå noen runder innad i Regjeringa,
og også med alle de aktørene
som skal høres i denne prosessen, før jeg blir
tydelig på hvilke oppgaver jeg mener skal flyttes.





                

