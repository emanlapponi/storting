 La meg først av alt si at turen til
de flomrammede områdene i Trøndelag tidligere
i år gjorde et meget sterkt inntrykk. Jeg vil gjenta det
jeg sa under besøket mitt, nemlig at det ble utført
en usedvanlig god jobb av lokale myndigheter og frivillige i den
meget vanskelige situasjonen som man opplevde.

Kommunal- og regionaldepartementet har bevilget 34,2
mill. kr i ekstraordinære skjønnsmidler til kommuner og
fylkeskommuner som har hatt merutgifter som følge av flommen
i Trøndelag i februar. Dette er et betydelig bidrag, som
viser at Regjeringen følger opp løftet om at storsamfunnet
skal være med og bidra til gjenoppbygging og
sikring av de rammede lokalsamfunnene. Dette ble også underbygget
av den kompensasjonsmodellen som har blitt valgt. Modellen kommer
de hardest rammede kommunene til gode – som Flatanger,
som fikk et dekningsbidrag på 97 pst., og Åfjord,
som fikk et dekningsbidrag på 61 pst. Kommuner med høye
utgifter oppnår størst dekningsgrad, ved at utgifter
over 250 kr pr. innbygger blir dekket i sin helhet. Kommuner og
fylkeskommuner som har hatt utgifter mindre enn 250 kr
pr. innbygger, får kompensert 50 pst. av sine
merutgifter.

Skjønnsmidlene er blitt brukt til å dekke
kommunenes merutgifter knyttet til utbedring og oppbygging av ødelagt
infrastruktur. Skjønnsmidlene er også blitt
brukt til å dekke direkte merutgifter som kommunene har
hatt under flommen.

Ut fra dette kan det ikke være
tvil om at jeg lever opp til mine lovnader til disse områdene
under besøket mitt.

Når det gjelder distriktsandelen knyttet
til flomsikring, viser jeg til statsråd Enoksens svar i
spørretimen 11. oktober dette år.

 Det skal aldri være noen
tvil om at storsamfunnet skal stille opp når mindre samfunn
utsettes for f.eks. flom eller andre naturkatastrofer.
Det har vi da også gjort i betydelig grad i denne
sammenhengen. Jeg finner det helt naturlig at de kommunene som har
hatt de største utgiftene, kompenseres i større grad
enn de kommunene som har hatt mindre utgifter. Nå har
vi da satt et skille ved 250 kr.

Det vil sjølsagt kunne være
mulig å tenke seg at dette ble gjort annerledes. Det vil være
en skjønnsmessig vurdering som ligger til grunn, men vi
har funnet at dette er rimelig. Når det gjelder distriktsandelen
på 20 pst. for sikringstiltakene i elver og vann, har man
lagt til grunn det som er vanlig praksis, nemlig at staten stiller
opp med alt utover 20 pst.

 Det er ingen tvil om at de kommunene som har
hatt de største utgiftene, også får
mest i kompensasjon. Det er helt rimelig. Det er da også sånn
at namdalsordførerne, som var de som hadde de største
utgiftene, har gitt uttrykk for at de er tilfreds med det opplegget
som er etablert. Så er det sånn at noen av
de kommunene som ikke har fått en så stor
andel i refusjon som namdalskommunene, er mindre fornøyd.
Men det er også de kommunene som hadde minst
utgifter pr. innbygger. Sånn sett er dette et rimelig opplegg,
og staten har lagt store penger på bordet for å bidra
til opprydding.





                

