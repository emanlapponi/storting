  Som nevnt i mitt svar til representanten Bastesen
den 19. januar i år, har utbyggingen av NRK2 skjedd i samsvar
med Stortingets forutsetninger.

Stortinget har forutsatt at NRK2 primært
skal være en satellittkanal og ha en viss tilleggsdekning
via bakkesendere. Dekningsgraden skal være så nær
opp til 80 pst. som mulig. En full utbygging av NRK2, slik
at kanalen får like god dekning som NRK1, ville bli for
kostbar og kreve for store frekvensressurser. En full utbygging
av bakkesendere for NRK2 ville dessuten gjøre utbygging av
digitale sendinger svært vanskelig.

Kringkastingsavgiften er en avgift som er pålagt
alle som har fjernsynsapparat. Lisensen går til driften
av NRK. Så lenge dekningen til NRK2 er på 80 pst.,
slik Stortinget forutsatte da NRK fikk starte kanalen, kan jeg ikke
se at det er grunnlag for et system med differensiert avgift.

La meg også notere at NRK2 er kommet
som et tillegg til NRKs tidligere radio- og fjernsynstilbud – uten
at kringkastingsavgiften er blitt økt av denne grunn.

  Jeg legger Stortingets forutsetninger til
grunn hva angår kringkastingsavgift og lisens. Men la meg
gjøre det klart at jeg er enig i at programtilbudet fra
en lisensfinansiert allmennkringkaster som NRK burde være
tilgjengelig for hele landet. Vi må likevel konstatere
at de tekniske forholdene ikke gjør det mulig å bygge
ut NRK2 til å dekke mer enn 80 pst. av landet innenfor
akseptable økonomiske rammer.

Men jeg synes det er klokt å se framover.
Stortinget har nå åpnet opp for digitalt fjernsyn.
NRK opplyser at de vil prioritere de områdene som har dårlig
dekning av NRK2 i dag når utbygging av digitale nett for
fjernsynet settes i gang. Regjeringen jobber aktivt med å avklare
de tekniske løsningene som vil gjøre det mulig å gå videre med
digitaliseringen, og i det arbeidet legger vi selvsagt betydelig
vekt på at vi skal greie å dekke hele landet i
så stor grad som mulig.

  Mitt utgangspunkt er at vi på noe
sikt vil greie å løse de problemene vi har i dag
med at vi ikke har dekning til hele landet på den måten
vi gjerne skulle ønske. 

Hvis vi går i retning av differensiert
lisens eller andre måter å imøtekomme
de problemene på som vi står overfor i dag, er
jeg redd vi vil kunne ende opp i en situasjon hvor vi bidrar til å svekke
NRKs generelle programtilbud, og at vi også vil ende opp
i en situasjon hvor vi vil få veldig kompliserte ordninger å administrere.





                

  Det er et klart mål for Regjeringen å øke
den lokale kulturaktiviteten. Jeg ser musikkorganisasjonene og landets
1 770 skole- og amatørkorps med 70 000
medlemmer som viktige aktører for å nå et
slikt mål.

Staten bidrar allerede til å bevare
og utvikle denne virksomheten gjennom ulike tilskuddsordninger.
Tilskuddet over Kulturdepartementets budsjett til landsomfattende
musikkorganisasjoner under Norsk Musikkråd, herunder Norges
Musikkorps Forbund, er økt med 21 pst., fra 10,4
mill. kr i 1999 til 12,6 mill. kr i 2000. I tillegg gir Kirke-,
utdannings- og forskningsdepartementet støtte til studievirksomhet
i det enkelte korps gjennom Norsk Musikkråd, om lag 15
mill. kr. Norges Musikkkorps Forbund får i tillegg nasjonalt
driftstilskudd fra Barne- og familiedepartementet etter gitte kriterier
for barne- og ungdomsorganisasjoner.

Jeg vil også minne om Regjeringens
forslag i St.meld. nr. 44 for 1997-98 om etableringen av en ny tilskuddsordning
for kulturaktiviteter for barn og unge på lokalnivå,
som Stortinget har sluttet seg til. Den overordnede målsettingen
bak denne tilskuddsordningen er å bidra til bedrede rammebetingelser
for lokale lag og foreninger, også musikkorpsene. Jeg er
glad for at ordningen blir igangsatt i forbindelse med revidert
nasjonalbudsjett i år.

Tilskudd til drift av landets musikkorps er
ikke alene et statlig ansvar. Vi vet at foreldre og andre frivillige
gjør en beundringsverdig innsats for musikkorpsene. I tillegg må den
enkelte kommune og fylkeskommune selv legge til rette for lokale
kulturaktiviteter og tiltak for egne innbyggere, inkludert drift
av lokale korps.

  Jeg er levende opptatt av våre stolte
korpstradisjoner. Vi vet hva dette betyr i lokalmiljøet. 

Jeg er ikke i stand til å kunne si
konkret hva den nye støtteordningen vil bety i kroner og øre
for det enkelte korps, men at det vil bety en bedring, kan det ikke
være noen tvil om.

I tillegg vil jeg si at for at vi skal greie å opprettholde et
godt lokalt kulturtilbud, må vi se det i sammenheng med
kommuneøkonomien og de mulighetene kommunene og fylkeskommunene
har til å bidra aktivt også på kulturområdet.
Jeg ser fram til et samarbeid med Fremskrittspartiet om å styrke
innsatsen for kommunene, slik at vi åpner opp for at kulturaktivitetene
kan få enda bedre levekår i tiden framover.

  Jeg er opptatt av at vi skal sikre gode rammebetingelser
for de frivillige organisasjonene. Det er også Regjeringen
opptatt av, og det vil vi jobbe med kontinuerlig.

I forhold til det skillet som ble laget mellom
finkultur og annen kultur, er jeg opptatt av at vi må kunne
ordne oss slik her i landet at vi har tilstrekkelig bredde i kulturtilbudene.
Derfor har jeg problemer med å sette den ene aktiviteten
opp mot den andre. Når det gjelder f.eks. opera, er jeg overbevist
om at et godt og solid operamiljø i Oslo vil være
viktig også for distriktsoperaene, som vi nå er
i ferd med å utvikle. Mitt utgangspunkt er at jeg ikke ønsker å sette
de ulike kulturuttrykkene og kulturaktivitetene opp mot hverandre.
Vi skal få mangfoldet innenfor kulturlivet til å fungere,
og da må vi satse på alle uttrykkene.





                

  Ordningen med fylkesvise tusenårssteder
ble fremlagt i St.prp. nr. 55 for 1997-98, Om markeringen av tusenårsskiftet
2000-2005.

Et hovedformål med tusenårsstedene
er å bidra til at anlegg, institusjoner, kulturmiljøer,
naturområder mv. av stor historisk, kulturell og miljømessig
verdi blir tatt vare på og markert på en særskilt
måte. Fylkestusenårsstedene skal ha en nasjonal
kulturell og miljømessig betydning som peker utover det
enkelte fylke. Stortinget sluttet seg til dette i behandlingen av
proposisjonen, jf. Innst. S. nr. 246 for 1997-98. Disse formålene
for tilskuddsordningen for fylkestusenårsstedene gjelder
fortsatt, og ble gjentatt i St.prp. nr. 1 for 1999-2000.

St.prp. nr. 55 for 1997-98 varslet at det ville
bli opprettet en egen tilskuddsordning for de fylkesvise tusenårsstedene,
og opplyste at tilskuddsmidler skal fordeles etter søknad
fra fylkeskommunene og etter nærmere retningslinjer. Stedene
skal velges ut i dialog mellom de enkelte fylkeskommuner og Kulturdepartementet,
og Stortinget vil ta de endelige avgjørelsene gjennom sine
bevilgningsvedtak. Det har vært forutsatt at fylkene skal
bidra til finansieringen. Disse vilkårene er presisert
i brev til fylkeskommunene og omtalt i budsjettproposisjonene for
1999 og 2000.

Departementet opplyste i budsjettproposisjonen
for 1999 at størrelsen på det statlige tilskuddet
vil variere fra prosjekt til prosjekt og må ses i sammenheng
med de finansieringsordningene som er etablert under kap. 320, post
73 Nasjonale kulturbygg. Departementet presiserte at mens det for
enkelte prosjekter vil være aktuelt å yte et tilskudd
som innebærer en større statlig andel av prosjektkostnadene
enn normalt under ordningen, vil den statlige tilskuddsandelen for
andre prosjekter forbli uendret, men slik at realiseringen
av prosjektet fremskyves i tid til perioden 2000-2005. Departementet
pekte på at det samlet sett vil være begrensede
midler til disposisjon for formålet, og understreket at
dette vil ha konsekvenser for hvilket økonomisk omfang
de enkelte prosjekter kan få, og for den regionale andel.

I budsjettproposisjonen for 2000 presiserte
Kulturdepartementet at hovedregelen vil være at gjennomføringsansvaret
for tusenårsstedene legges til den fylkeskommune der tusenårsstedet
er lokalisert. Det ble uttalt i proposisjonen at fylkeskommunen,
eventuelt sammen med kommunen, har ansvaret for at tusenårsstedet
blir fullfinansiert, og for offentlig tilskudd til drift.

Jeg legger til grunn at søknadene
fra de enkelte fylkeskommuner om statstilskudd til tusenårssted
vil bli vurdert på grunnlag av de retningslinjer jeg har
vist til. Jeg vil understreke det som har vært uttalt i
tidligere års proposisjoner om at det samlet sett vil være
begrensede midler til disposisjon fra statens side for det enkelte
prosjekt dersom vi skal sikre at alle landets 19 fylker skal få et
tusenårssted.

  Vårt utgangspunkt er at vi skal ha
tusenårssteder i alle fylkene, og at vi skal ha det på plass
innen år 2005. Det er ikke tanken at vi skal ha et nasjonalt
tusenårssted som nærmest skal velges ut av disse.
Det er mulig at representanten sikter til Rikspolitisk Senter på Eidsvoll,
men det vil være tusenårsstedet for Akershus.





                

