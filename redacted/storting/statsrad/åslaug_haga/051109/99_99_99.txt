  Regjeringa vil føre en
offensiv politikk for byene våre for å utvikle
byenes fortrinn, kvaliteter og muligheter. Enkelte områder har
særlige miljømessige og sosiale utfordringer,
og Regjeringa vil gjennomføre tiltak for å bedre
situasjonen i slike områder. Groruddalen er et område
med stor variasjon og mange kvaliteter, men
området har også en rekke utfordringer.
Deler av dalen er belastet med miljøproblemer som forurensing, lite
tilrettelegging for myke trafikanter og mye trafikk. Groruddalen
er flerkulturell, noe som er en ressurs, men som også kan
kreve en egen politisk innfallsvinkel. Enkelte områder
har også hatt en negativ levekårsutvikling,
og dette kan forsterkes ytterligere av ensidig boligmasse, mangel
på møteplasser, kulturelle tilbud og servicetilbud.
Jeg må likevel få presisere at dette på langt
nær gjelder alle deler av dalen. Det er også viktig å peke
på at også andre områder
har utfordringer, og at Groruddalen ikke står
i en særklasse med større utfordringer enn andre
områder på alle felter.

Regjeringa vil utrede nærmere hvordan
det bør satses i Groruddalen og andre områder
med særskilte utfordringer. Vi ønsker
bl.a. å videreføre erfaringene fra Handlingsprogrammet
for Oslo indre øst og det gode
samarbeidet som en der har hatt med Oslo
kommune. Regjeringa kommer til å legge fram en egen hovedstadsmelding. Vi
vil komme tilbake med en nærmere beskrivelse av hvordan
denne saken skal følges opp i meldinga.

  Den forståelsen som representanten
Syversen har, er helt korrekt. Vi nærmer oss nå avslutningen
av Handlingsprogrammet for Oslo indre øst – et
program som vi oppfatter som meget vellykket. Jeg sier ikke
at det ikke vil være utfordringer også i
den bydelen framover, men vi ser det som naturlig at vi nå trekker
på de erfaringene som vi har gjort i Oslo indre øst,
og på Handlingsprogrammet for Oslo indre øst, og
prøver å anvende noe av den erfaringen og kunnskapen vi
har, også på Groruddalen.

Det er ikke nødvendigvis noen
automatisk overføring her, men vi har med oss noe erfaring
som vi mener er anvendbar i en viss forstand. Derfor vil
vi ta initiativ overfor Oslo kommune,
slik at vi kan komme inn i den gode dialogen med Oslo
kommune om Groruddalen, som jeg opplever man har hatt gjennom disse åra
når det gjelder Oslo indre øst.

 Det er en korrekt forståelse. Det
kan hende at vi ønsker å komme tilbake
til Stortinget med noe før det, men jeg er innstilt på at
hovedstadsmeldinga skal komme så raskt som mulig. Vi vil
i hvert fall få anledning til å drøfte
dette i hovedstadsmeldinga.

Det har allerede vært en god del tenkning
omkring hvordan en kan tilnærme seg utfordringene i Groruddalen.
Det har bl.a. samferdselsministeren vært inne
på. Det ligger derfor allerede en del tankearbeid der.
Vi vil sjølsagt bygge videre på det, men utvide
med et mer helhetlig program enn det bl.a. samferdselsministeren
så for seg, som var veldig rettet inn mot det samferdselspolitiske
området. Så vi går inn i en dialog
med Oslo kommune og håper å få til
et bredt program, og vi kommer tilbake til Stortinget seinest i
hovedstadsmeldinga.





                

  Dagens fylkeskommune er under press, og debatten
om et framtidig regionalt nivå har pågått
i svært lang tid. Det foreligger en rekke
utredninger fra de siste åra hvor temaet har vært
forvaltningsstruktur og ansvars- og oppgavefordelingen mellom
forvaltningsnivåene. Jeg kan nevne Oppgavefordelingsutvalget,
Effektutvalget, Distriktskommisjonen og ikke minst det
arbeidet som har vært gjort innenfor
rammen av KS, og de utredningene som ligger der. Alle
disse utvalgene har vært samstemte i sin konklusjon, nemlig
at vi trenger et sterkt folkevalgt mellomnivå i det offentlige forvaltningssystemet.

Regjeringa er derfor av den oppfatning at vi
har tilstrekkelig grunnlag for å treffe en beslutning om
at det skal være tre folkevalgte nivåer
i Norge, og i Soria Moria-erklæringen definerte vi helt
klart at Regjeringa ønsker at det skal være
tre forvaltningsnivåer. Regjeringa mener derfor
at det er sløsing med ressurser å iverksette en
bred og forskningsbasert evaluering av dagens
fylkeskommune. Det er i stedet på høy tid å vise
handlekraft og fatte de beslutninger som er
nødvendige for å få gjennomført
en regionreform.

Det vil framover sikkert bli en opphetet
debatt om bl.a. framtidig regioninndeling. Dette verken kan eller
skal hindre oss politikere fra å ta ansvar for
at det raskt fattes beslutninger i spørsmålet
om framtidige regioner. Regjeringa vil med andre ord prioritere
en rask, men god og forsvarlig framdrift av regionreformen.

I forbindelse med det kommende meldingsarbeidet
om regionreform vil jeg vurdere hvorvidt det på noen
enkeltområder kan være aktuelt å innhente
ytterligere kunnskap, og jeg utelukker ikke at det kan være
et behov vi erfarer ligger der. Så jeg vil altså ikke
utelukke at enkelte avgrensede problemstillinger som også var
skissert i det utarbeidede konkurransegrunnlaget for evaluering
av dagens fylkekommune, kan bli nærmere belyst gjennom
eksterne utredninger. Men en bred evaluering
ser vi ikke behov for.

