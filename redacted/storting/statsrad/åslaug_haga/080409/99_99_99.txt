 Jeg mener representanten Kvassheim
tar opp et viktig og interessant spørsmål, for jeg registrerer
med stor interesse signalene fra kabelprodusentene om en teknologiutvikling
som gir håp om reduserte naturinngrep og kostnader ved kabling i framtida.
Jeg er glad for at Statnett har inngått samarbeid med teknologileverandører
for å videreutvikle og kvalifisere ny teknologi for bruk i kraftsystemet.
Jeg ser også svært positivt på at Statnett og Svenska
Kraftnät ser på mulighetene for et pilotprosjekt hvor ny teknologi
skal brukes til å styrke overføringsforbindelsen mellom Norge
og Sverige. Dette arbeidet er imidlertid i en svært tidlig analysefase,
og beslutningen om en eventuell realisering på norsk side ligger fram
i tid. 

Det er for tidlig å konkludere hvilke tekniske, økonomiske
og miljømessige konsekvenser og muligheter som ligger i denne teknologien
for framtidige kraftledningsprosjekter. Men jeg er svært opptatt av
tidlig innfasing av ny teknologi så langt det kan forsvares i et helhetsbilde.
Ny likestrømsteknologi kan bli svært aktuell der en skal overføre
kraft fra punkt A til punkt B over store avstander, og jeg har tillit til
at Statnett har nær kontakt med de industrielle og teknologiske miljøene
om dette. 

Når det så gjelder nye kraftledninger som har
kommet langt i planleggingsprosessen, må fordelene ny teknologi kan
gi på sikt, også veies opp mot framdriften i arbeidet. Hvis
ny teknologi skulle bli benyttet til sentralnettsforsterkninger som har
kommet langt i konsesjonsbehandlingen, måtte prosessen med planlegging,
konsekvensutredninger, høringer og folkemøter i all hovedsak
gjentas. Dette tar flere år for de største prosjektene. Trasévalg
m.v. for planlagte prosjekter er basert på eksisterende teknologi,
og trasévalg er førende for hvilke kommuner, miljøverdier
osv. som blir berørt, og som må utredes. 

Å utsette
planlagte prosjekter i påvente av ny likestrømsteknologi ville
bety store forsinkelser og innebære usikkerhet angående fordelene
som kan oppnås. Flere faktorer bestemmer dette. De mest kontroversielle
sakene krever tilknytningspunkter underveis. I mange typer terreng er det
ikke et godt miljøtiltak med graving og/eller sprenging av kabelgrøfter
sjøl om disse ville kunne være noe smalere enn med eksisterende
kabelteknologi. 

Jeg vil ikke her forskuttere konklusjonene i enkeltsaker
som er under konsesjonsbehandling. Generelt kan jeg imidlertid si at alle
relevante forhold vil bli grundig vurdert, og at kraftledningene som får
konsesjon, skal bygges så skånsomt som mulig, gitt den til enhver
tid foreliggende teknologi. Teknologiutvikling skjer imidlertid hele tida,
og pålegg som forsinker prosessene, må vurderes nøye
opp mot samfunnets krav til god forsyningssikkerhet og belastningene som
regionale ubalanser i kraftsystemet og prisområder representerer.

La meg helt til slutt også advare mot en overforenkling i debatten
om kontroversielle kraftledninger, om de skal henge i lufta eller ligge
i bakken. Som tidligere annonsert for Stortinget, har Olje- og energidepartementet
og NVE under utarbeidelse en brei strategi for økt hensyn til miljø,
estetikk og lokalsamfunn ved planlegging av kraftledninger. Som tidligere
varslet, vil strategien bli presentert for Stortinget på egnet måte
når utredningene er ferdige. 

 Planen er at vi skal komme raskt til
Stortinget med retningslinjene for hvordan vi skal håndtere ledninger,
kabler. Det betyr at det vil gå så raskt at det ikke vil være
aktuelt å fatte beslutninger knyttet til disse store, kontroversielle
spennene før dette er håndtert i forhold til Stortinget. 

Jeg kan svare bekreftende på at man vil ha et blikk på mulighetene
for kabling i alle prosjekter, dog med den erkjennelsen at det er en del
prosjekter som ikke er godt egnet, bl.a. fordi at vi på en del områder
skal ha småkraft inn, som vil være mer komplisert en del steder
hvis man legger ledningene i bakken. 

Vi er meget opptatt av teknologiutviklingen.
Ja, det skal sjølsagt være flere aktører enn dem Statnett
er i direkte kontakt med, som vi skal følge nøye på
dette området. 





                

