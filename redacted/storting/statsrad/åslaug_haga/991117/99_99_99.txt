  Jeg har i samsvar med vanlig praksis innhentet
en uttalelse fra NRK om spørsmålet som representanten
Korsberg stiller. NRK uttaler følgende:

«Svalbard
mottar NRK1s digitale TV-signal. Det sendes opp fra Nittedal og
den regionale versjon som foreligger er NRKs sendinger fra Oslo
og Akershus. Alle som tar imot NRK1s digitale satellittsending,
enten de bor på Svalbard eller Oslo, får det samme
signal. Det betyr at hvis man ved hjelp av betydelige ekstrakostnader
skulle legge inn sendingen fra Nord-Norge i satellittsendingen,
ville for eksempel store kabelselskaper i Oslo måtte distribuere
den nord-norske sending i stedet for sendinger for Oslo og Akershus.
Dette anses lite hensiktsmessig.»

Jeg er først ganske nylig blitt kjent
med problemstillingen som representanten Korsberg tar opp. Jeg vil
derfor drøfte saken nærmere med NRK, bl.a. for å finne
ut om det er mulig å få overført distriktssendingene
fra Nord-Norge til Svalbard uten for store kostnader.

La meg for ordens skyld påpeke at
Svalbard ikke er uten nyhetssendinger fra Nord-Norge, idet radioens
distriktssendinger fra NRK Troms blir distribuert til Svalbard. 

  Jeg er enig med representanten Korsberg i
at vi må søke å tilstrebe sendinger til Svalbard
som er mest mulig relevante for beboerne der. Og jeg vil bekrefte
at jeg vil drøfte saken med NRK ved første naturlige
anledning. Jeg vil bare legge til at vi selvsagt er nødt
til å se på de kostnadsmessige sidene ved saken.





                

  Statens medieforvaltning gav i oktober i år
Familiekanalen konsesjon til å drive satellittformidlet
fjernsyn. Selskapet skal benytte samme frekvens som NRK bruker til å formidle
NRK TO over satellitt. Kanalen skal bare sende om formiddagen, når
NRK TO ikke har sending. Kanalen kan bare mottas av husstander som
har egen parabolantenne og av abonnenter i de kabelnettene som velger å distribuere
kanalen.

Jeg understreker at Familiekanalen ikke skal
sendes over NRK TOs lokale bakkesendere, men utelukkende over satellitt.
Fjernsynskanaler som sender via satellitt, kan finansieres med reklame.
Slike sendinger må følge de vanlige reglene om
reklame i kringkasting. Dette innebærer at reklamen må sendes
i blokker mellom programmene, og at ingen reklameinnslag kan sendes
utenfor reklameblokkene.

Forutsetningen som representanten Fossum viser
til, gjelder livssynsendinger over NRK TOs lokale bakkesendere.
Ettersom de aktuelle sendingene ikke skal sendes over disse senderne,
er det intet brudd på forutsetningene.

  Til spørsmålet om NRKs befatning
med saken: Utgangspunktet er at Familiekanalen har leid ledig kapasitet
av NRK, noe som de har anledning til i henhold til regelverket.
Kanalen vil da sende på tidspunkt hvor NRK TO ikke har
sendinger.

Når det gjelder NRK TOs bakkesendere,
kan disse benyttes av livssynorganisasjoner og andre frivillige
organisasjoner. Dette kan ikke reklamefinansieres. Når
det gjelder satellittsendinger, kan disse altså reklamefinansieres,
men her er det selvsagt et regelverk som må følges, og
det er et regelverk som følges opp av Statens medieforvaltning.
Og skulle det være brudd på det regelverket, må selvsagt
Statens medieforvaltning gripe inn.





                

  Kulturdepartementet er svært oppmerksom
på sikkerheten for utøverne i våre idrettsanlegg.
I forbindelse med spillemiddelordningen er det satt som krav at
alle planer for idrettsanlegg skal gis en forhåndsgodkjenning
før det kan fremmes søknad om midler. Forhåndsgodkjenningen
tar utgangspunkt i idrettsfunksjonelle krav.

Departementet har i flere år deltatt
i det pågående europeiske standardiseringsarbeidet
for idrettsdekker.

I 1995 gav departementet ut en håndbok
om golv i flerbrukshaller, og det ble utarbeidet en standard anbudsbeskrivelse.
Det ble satt krav om at anbudsbeskrivelsen skal benyttes ved anskaffelse
av idrettsgolv i anlegg som det skal søkes spillemidler
til. Kravspesifikasjonen, som er en del av anbudsbeskrivelsen, lister
opp en rekke funksjonskrav. Dette gjelder både idrettsfunksjonelle
krav og tekniske krav. Spesifikasjonen ble utarbeidet i samarbeid med
en egen faggruppe, hvor bl.a. Norges Håndballforbund og
Norges byggforskningsinstitutt var representert. 

I perioden 1989-92 gjennomførte Norges
byggforskningsinstitutt en undersøkelse av friksjon
mellom idrettsgolv og håndballsko i 29 flerbrukshaller
i Oslo-, Bergens- og Trondheimsområdet. Prosjektet
ble i hovedsak finansiert med midler fra Norges allmennvitenskapelige
forskningsråd, med bl.a. Kulturdepartementet som delfinansiør.
Hovedresultatene av undersøkelsene kan stort sett oppsummeres
som følger:

Det er relativt liten forskjell i
friksjonsverdiene mellom parkettgolv og de vanligste typer kunststoffdekker. 

Spredningen i friksjonsresultatene er minst like store for
de forskjellige typer sko som mellom de forskjellige typer golv.

At skovalg har stor betydning for friksjonsforholdene, bekreftes
av undersøkelser foretatt i Frankrike og et senere felles
dansk/norsk forskningsprosjekt.

Departementet er innstilt på å bidra
til videreføring av forskningsarbeidet på området.

  Representanten Fossum peker på en
viktig sak. Det er helt nødvendig å øke kunnskapen
hvis vi skal greie å utvikle en god idrettspolitikk, en
idrettspolitikk som har basis i idrett for alle.

Departementet er innstilt på å bidra
til at vi kan øke forskningsinnsatsen. Vi yter allerede
i dag en betydelig innsats, bl.a. gjennom et større forskningsprogram
i Forskningsrådet, det såkalte idrettsforskningsprogrammet,
hvor vi vil bidra med 7 mill. kr i 1999. Jeg vil også nevne
at vi øremerker midler til FoU i forhold til Norges Idrettsforbund.
Der er situasjonen at midlene har økt noe de senere årene.
Vi er nå oppe i omtrent 1 pst. av bevilgningene til NIF,
og vi har en ambisjon om å øke det til    2 pst.
Dette er noe vi vil komme tilbake til i idrettsmeldingen
som vi skal presentere for Stortinget før jul.

