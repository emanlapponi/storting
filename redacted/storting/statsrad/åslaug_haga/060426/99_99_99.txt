 Foreløpige tall for 2005 viser at
grunnskolesektoren og pleie- og omsorgstjenesten økte
tjenesteproduksjonen om lag i takt med økningen i elevtallet
og antall eldre. I grunnskolen økte antall undervisningstimer
pr. elev grunnet timetallsutvidelse, mens andelen timer til spesialundervisning
ble noe redusert. Innen pleie- og omsorgstjenesten viser
foreløpige tall en økning på mellom
500 og 2 100 årsverk, antakelig er økningen nærmere
500 enn 2 100. Det er store variasjoner kommunene imellom. Alle
kommuner har ikke klart å opprettholde
tjenestetilbudet like godt.

Det er flere forhold som har bidratt til bedre
netto driftsresultat i 2005. Kommuner som tapte på den
nye momskompensasjonsordningen i 2004, ble kompensert for dette
med en engangsbevilgning høsten 2005. Skatteinntektene
ble høyere enn anslått ved nysalderingen av 2005-budsjettet.
Den nye forskriften for føring av pensjonskostnader har
gitt kommunene en besparelse i 2005 sammenlignet med hva utgiftene
ville ha vært med den gamle forskriften. Det er videre
brei enighet om at kommunene bruker for lite penger på vedlikehold.
Dette bidrar også til et høyere netto
driftsresultat. Mange kommuner har brukt deler av den betydelige
inntektsveksten i 2005 til å styrke den finansielle situasjonen. Hele
80 pst. av kommunene som hadde et negativt resultat i 2004, kom ut
med et positivt resultat i 2005. Dette tyder på at de fleste
kommuner med svake resultater i 2004 har lagt vekt på å styrke
den økonomiske balansen.

Dette viser at kommunene opptrer ansvarlig
i forhold til de økonomiske rammene, men det betyr ikke
at tjenestetilbudet etter Regjeringas vurdering
er godt nok. Det er behov for styrking av kommuneøkonomien
slik at kommunene kan levere flere og bedre tjenester
til sine innbyggere. Jeg får stadig tilbakemeldinger
fra innbyggere som opplever at deres nærmeste ikke
får det tilbudet de har krav på. Bedre
finansiell situasjon i kommunesektoren er et godt fundament
for bedre kommunale tjenester framover. I 2006 har Regjeringa økt
kommunesektorens inntekter betydelig, og ambisjonen er at de frie
inntektene skal styrkes betydelig i løpet av stortingsperioden.

 Som jeg sa i mitt svar, er det ulike grunner
til at man kom ut med et godt netto driftsresultat i 2005. Jeg nevnte
momskompensasjonsordningen, som kom mot slutten av året.
Jeg nevnte skatteinntektene, som ble noe høyere enn anslått,
og jeg nevnte nye regler for pensjonsføring. Dette er dels
grep som den sittende regjeringa gjorde i fjor høst for å bedre situasjonen.

Et netto driftsresultat på 3 pst.
er viktig å ha, fordi man da har et stabilt økonomisk
fundament i kommunene. Men dette sier ingenting om hvilke
tjenestetilbud man har rundt omkring i kommunene. Dermed er ikke
det å ha et netto driftsresultat på et visst nivå et
mål i seg sjøl, men det er viktig for at man skal
kunne ha en stabil økonomisk situasjon.

 Jeg kan ikke trekke tilbake den påstanden,
fordi det er en helt korrekt beskrivelse av situasjonen.

Det er ikke noe problem
for en kommune å få et netto driftsresultat på 3
pst., på 5 pst., på 10 pst. Det er helt avhengig
av hva man gjør med utgiftssida, og av hva man gjør
med tjenestesektoren.

Jeg kunne ha påtatt meg å få et
netto driftsresultat på godt over 3 pst. i enhver kommune,
helt uavhengig av hvilken økonomisk situasjon
kommunen var i, men det ville ha fått noen konsekvenser
for tjenestetilbudet. Det er jo dette Regjeringa og Høyre
er dypt uenige om. Vi er dypt uenige om hvilke tjenestetilbud man
skal ha i kommunene.

Vi mener at tjenestetilbudet i dag ikke
er godt nok. Vi mener at det skal styrkes innenfor
skole, helse, omsorg og kultur. Vi er opptatt av at kommunene også skal
ha mulighet til å utvikle den rollen
som har blitt altfor dårlig ivaretatt i de seinere åra,
nemlig samfunnsutviklerrollen.





                

