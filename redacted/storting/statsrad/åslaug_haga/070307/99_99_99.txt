  Tall fra Statistisk sentralbyrå viser
at det ved siste kommune- og fylkestingsvalg ble valgt inn 11 866
lokalpolitikere i Norge. Høyre ønsker
en tonivåmodell. Det vil innebære, hvis det skulle
bli gjennomført, at alle de 728 fylkeskommunale politikerne
vil forsvinne. I primærkommunene ble det valgt inn totalt
11 138 politikere ved siste valg, dvs. at det i gjennomsnitt var
26 folkevalgte i hver kommune.

I Kommunal Rapport i mars 2004 presiserte Høyres partileder – daværende
kommunal- og regionalminister – Erna Solberg
at målet var å redusere antallet kommuner i Norge
med 100–150. Siden den gang har det blitt tre færre kommuner,
og den fjerde sammenslutningen kommer i 2008. Jeg har ikke
registrert at Høyre ønsker
en annen utvikling enn den som ble beskrevet av partileder Solberg. En
sammenslutning av kommuner, som skissert
av Høyres partileder, vil fjerne minst 2 600 kommunepolitikere, altså politikere
i primærkommunene. Når man legger til de 728 som
vil forsvinne når fylkeskommunene, etter Høyres ønske,
nedlegges, vil det totalt forsvinne rundt      3 300 lokalpolitikere
i Norge – med Høyres politikk.

  Dette er enkel matematikk. Høyre sier
at de vil kvitte seg med fylkesnivået. Det innebærer
at 728 fylkespolitikere forsvinner. Det forstår jeg at
representanten Høie heller ikke bestrider.
Slik vil det være. I tillegg kommer det faktum at partileder
Solberg har sagt at hun ønsker å redusere
antallet kommuner i Norge med et sted mellom
100 og 150. Hvis vi legger til grunn at Høyre bare ønsker å kvitte
seg med 100 kommuner – altså ikke 150
som det har vært antydet – betyr det at du vil
miste 2 600 lokalpolitikere.

Så er jeg enig med representanten Høie
i at lokaldemokratiet ikke måles i antall lokalt
folkevalgte. Men det er samtidig ingen tvil om at det antallet lokale
ambassadører som er engasjerte i lokaldemokratiet, har å gjøre
med hvilken reell mulighet folk har til innflytelse over
lokalmiljøet sitt.

  Nå gir representanten Høie
et helt feilaktig bilde av mine opptredener i Stortinget.
Det er sjølsagt ikke noe problem å få til
en betydelig vekst, f.eks. i kommunal sektor, et år, hvis
man året tidligere har kuttet alt det remmer og tøy
kan holde. Men jeg har ikke sagt at det nødvendigvis
er tonivåmodellen som vil føre til at
3 300 lokalpolitikere blir borte. Jeg har sagt at det er kombinasjonen
av at man kvitter seg med fylkeskommunen og at man reduserer antallet
kommuner, som vil føre til et tall i denne størrelsesordenen – sannsynligvis
mer hvis det er riktig at Høyre står
fast ved at de vil kvitte seg med bortimot 150 kommuner. Men når
det er sagt, er det ingen tvil om – sett fra min side – at
det å gjennomføre en struktur i Norge
hvor du har to nivåer, i praksis vil føre
til at du får en massiv kommunesammenslåing. Noe
annet er ikke praktisk håndterbart.

  Ansvaret for utbygging av gang- og sykkelstier
langs riksvei er et statlig ansvar. Dette er slått fast
av Stortinget i Nasjonal sykkelstrategi, som
ble utarbeidet i forbindelse med St.meld. nr. 24 for 2003-2004
Nasjonal Transportplan 2006-2015. Vegloven legger også ansvaret
for drift og vedlikehold av gang- og sykkelvei langs riksvei til
staten.

Kommuneloven gir ikke kommuner adgang
til å ta opp lån til tiltak som ligger utenfor
kommunenes ansvarsområde. Dette hindrer kommuner
i å ta opp lån til gang- og sykkelvei eller
annen infrastruktur som kommunen ikke har ansvaret for.

Kommuneloven er imidlertid ikke til
hinder for at kommuner kan prioritere å bruke egne
midler til å finansiere andres investeringer eller
eiendom. Kommuneloven gir også adgang for kommuner
til å ta opp lån for å finansiere
en forskuttert utbygging av statlig infrastruktur. Det forutsettes
da at kommunen og staten inngår en avtale om full refusjon
av kommunens låneopptak.

Det er mitt syn at det ikke vil være
heldig om kommuner skal ha anledning til å ta opp lån
til tilskudd til investeringer som andre har ansvaret
for, eller investeringer som kommunene ikke eier
sjøl. Av hensyn til gjeldsbyrden i kommunal sektor bør
kommunenes låneadgang være begrenset
til investeringer som kommunene eier sjøl, eller
som er knyttet til de tjenestene som kommunene sjøl har
ansvaret for. Kommunale låneopptak til andres investeringer
innebærer rente- og avdragsutgifter som går på bekostning
av kommunenes egen tjenesteproduksjon. Reglene for kommunale låneopptak
bør derfor etter min vurdering ikke
endres.

  Jeg ber om forståelse for at jeg ikke
kjenner den konkrete situasjonen langs rv. 460 i Lindesnes,
men det er sjølsagt ikke vanskelig å forstå den
frustrasjonen som folk opplever. Jeg skjønner at dette
er en meget trafikkert vei, som, uansett hvordan man snur og vender
på det, er meget farlig. Det er dessverre
situasjonen også andre steder
i landet, men det gjør jo ikke situasjonen
i Lindesnes noe bedre.

Mitt råd til kommunen er ganske
enkelt at de må gå i en dialog med Statens
vegvesen for å se om man kan komme fram til en forståelse
som innebærer at kommunen finansierer i forkant, men at
man har en avtale om at refusjon vil finne sted i ettertid. Det
er det systemet vi har. Det er min tilråding til kommunen.

  På noen områder
må vi ha noen prinsipper, og vi må sørge
for at kommuner ikke havner oppi en umulig gjeldssituasjon.
Jeg mener at vi gjennom det systemet som er etablert,
har åpnet  for at det er mulig å finne
praktiske løsninger. Kommunen kan altså ta opp
lån forutsatt at man har en avtale med Statens vegvesen
om refusjon. Jeg håper og tror at man skal kunne finne
en løsning gjennom det systemet som vi har i dag. Jeg anbefaler
derfor, som jeg allerede har sagt, at man bidrar lokalt for å få en
god prosess på skinnene.





                

