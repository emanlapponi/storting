 Ved flere anledninger er det besvart spørsmål
i Stortingets spørretime om NRK2 og kanalens dekningsgrad.
Jeg minner om at utbyggingen av NRK2 har skjedd i samsvar med Stortingets
forutsetninger om at NRK2 primært skal være en
satellittkanal med en viss tilleggsdekning fra bakkesendere. Da
Stortinget behandlet saken, ble det lagt til grunn at en full utbygging
ikke var forsvarlig av økonomiske og frekvensmessige grunner.
En full utbygging av bakkesendere ville dessuten langt på vei
umuliggjøre utbyggingen av et digitalt sendernett. Stortinget
forutsatte en dekningsgrad på nær opp til 80 pst.
av seerne. Om lag 80 pst. av befolkningen har i dag muligheter til å ta
inn NRK2. Dette er altså i samsvar med Stortingets forutsetninger.
I denne forbindelse vil jeg også vise til at Stortinget
ved behandlingen av stortingsmeldingen om digitalt fjernsyn i høst
bad departementet vurdere om det er mulig å frigjøre
frekvenser slik at man ved en eventuell utbygging av et digitalt
jordbundet fjernsyn kan øke denne kapasiteten ytterligere.

Beslutninger om hvilke programmer som skal
sendes på NRKs kanaler til enhver tid, er redaksjonelle
vurderinger som faller inn under den løpende programvirksomheten
til NRK. Denne programvirksomheten er det kringkastingssjefen som
etter kringkastingsloven har ansvaret for. Det er derfor verken
aktuelt eller mulig for departementet å gå inn
med pålegg til NRK om hvilke programmer som skal sendes
på hvilke kanaler.

Departementet har i samsvar med vanlig praksis
innhentet en uttalelse fra NRK om spørsmålet som
representanten Bastesen stiller. NRK opplyser at hovedstrategien bak
programendringene, som bl.a. innebærer at de fleste filmene
nå sendes på NRK2, er å legge flere norske
sterke produksjoner på god sendetid i NRK1. Som eksempel nevner
NRK at «Norge i dag» er flyttet fra NRK2 til NRK1.
NRK viser til at omleggingene vil føre til at det samlede
tilbud på NRK1 blir styrket, og ikke svekket.

For øvrig opplyser NRK at de mest
attraktive mandagsfilmene som de har to eller flere senderettigheter
til, også vil bli sendt som lørdagsfilm på NRK1.

  Jeg har full forståelse for den problemstillingen
som representanten Bastesen reiser, og jeg forstår også at
det kan synes som en urettferdighet. 

Når det gjelder kringkastingsavgiften,
er det en avgift som er knyttet til at man faktisk har fjernsynsmottaker. Vi
kan sammenligne det med årsavgiften på en bil.
Slik at plikten til å betale kringkastingsavgift gjelder
uansett hvilke kanaler man kan ta inn. 

Men jeg har lyst til å si, fordi jeg
forstår at dette oppfattes som et problem rundt omkring,
at den teknologiske utviklingen går jo med raske skritt,
ikke minst på medieområdet, inkludert TV-feltet.
Digitaliseringen som kommer, åpner en rekke nye muligheter.
Og i arbeidet vårt med å utvikle dette feltet
videre, er jeg grunnleggende opptatt av at vi skal greie å finne
fram til løsninger som dekker landet i så stor
grad som mulig. 

  Som jeg sa, er vi opptatt av at vi skal greie å få så høy
dekningsfrekvens som mulig. Men jeg gjorde det også klart
i mitt første svar at vi har fulgt opp de forutsetningene
som Stortinget la til grunn for utbyggingen av NRK2, så det
er ingen uoverensstemmelse mellom det Stortinget har lagt til grunn,
og den oppfølgingen som har blitt gjort fra vår
side. 

