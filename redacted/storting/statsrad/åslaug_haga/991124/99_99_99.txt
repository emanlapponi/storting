 I et oppslag i Aftenposten 14. november i år,
med NTB som kilde, fremgikk det bl.a. at dagens brukere av Norsk
Tippings spill blir stadig eldre. Gjennomsnittsalderen for spillerne
ligger godt over gjennomsnittsalderen i befolkningen for de fleste
av selskapets spill.

Det er alt i dag flere hundre internasjonale
spill tilgjengelig for nordmenn via Internett. Dette tapper landet for
anslagsvis 100 mill. spillekroner pr. år, midler som heller
burde komme norske samfunnsformål til gode. I lys av at
yngre mennesker bruker Internett mer enn eldre, er det sannsynlig
at yngre i større grad benytter internasjonalt tilgjengelige
spill.

Norsk Tipping utreder muligheten for at selskapet
skal kunne legge sine nåværende spill inn på fremtidens
digitale markedskanaler, som Internett, interaktivt digital-TV m.v.
La meg understreke at disse forberedelsene ikke inkluderer planer
om lansering av nye spill. Jeg vi også legge til at Regjeringen
har ikke tatt stilling til om det skal gis tillatelse for bruk av
de nevnte nye markedskanalene.

Den omtalte artikkelen i Aftenposten gir, etter
det som er opplyst fra Norsk Tipping, et skjevt bilde av selskapets
arbeid med å fornye sitt spillekonsept. Hensikten med de
forberedelsene som selskapet har satt i gang, er å møte
fremtidens spillere på en effektiv måte og å hindre at
spillomsetningen forsvinner ut av landet. Under alle omstendigheter
vil Norsk Tippings kommisjonærnett, med nærmere
4 000 kommisjonærer, også i fremtiden
stå sentralt når det gjelder å yte spillerne
personlig service.

Selskapet har overfor departementet understreket
at man heller ikke i fremtiden vi rette sitt spillekonsept spesielt
inn mot barn og unge, og at selskapet fortsatt vil legge stor vekt
på en nøktern og ikke-støtende markedsføring
av sine spill.

Jeg skal allerede 2. desember ha et møte
med Norsk Tipping, og da vil jeg ta denne saken opp med dem, slik at
det ikke skal være tvil om departementets holdning til markedsføring
overfor barn og unge. 

  Som jeg gjorde rede for i mitt første
svar, ligger det ikke an til at Norsk Tipping skal innføre
nye spill ut fra den nye teknologien som foreligger. Regjeringen
er definitivt opptatt av problematikken knyttet til spillegalskap.
Vi sitter med undersøkelser som viser at dette med spilleavhengighet rammer
1–2 pst. av befolkningen. Det er verdt å merke seg
i den forbindelse at spilleavhengigheten blant unge i vel så stor
grad knytter seg til underholdningsspill som til pengespill. Men
til tross for at spilleavhengighet i hovedsak forekommer innen andre
spilleformer enn dem Norsk Tipping representerer, tar også Norsk
Tipping dette problemet på alvor og bidrar bl.a. med finansiell
støtte til forskning på området. 

