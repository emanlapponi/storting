 Jeg deler representanten Solvik-Olsens syn på betydningen av god
ressursutnyttelse på sokkelen. Det er nettopp tanken bak ordningen
Tildeling i forhåndsdefinerte områder, TFO, som er et viktig
instrument i lete- og konsesjonspolitikken. TFO-ordningen ble innført
i 2003, da letevirksomheten var lav og fallende. Hensikten med ordningen
var å stimulere til ytterligere leting og derved gjøre det
mulig å utnytte små funn i modne områder på sokkelen.
Ikke minst har TFO vist seg å være viktig for å gi muligheter
og forutsigbarhet for de nye, små aktørene på sokkelen.

TFO-ordningen har medført mange nye tildelinger i områder
der det allerede har vært gitt utvinningstillatelser. Dette er areal
som tidligere er tilbakelevert til staten uten at alle mulighetene derved
er uttømt, og der andre aktører kan se nye muligheter. TFO-systemet
er derfor et viktig virkemiddel for å tilby de tilbakeleverte områdene
til nye interessenter. Dette er viktig for god og effektiv utnyttelse av
de nasjonale ressursene og den eksisterende infrastrukturen. Resultatet
av tidligere TFO-tildelinger er økt letevirksomhet etter små
ressurser, som samlet sett gir et viktig bidrag for å sikre haleproduksjonen
på norsk sokkel. 

Jeg understreker at TFO karakteriseres ved
at man tildeler rettigheter i områder der det tidligere har vært
aktivitet, mens myndighetene i de nummererte konsesjonsrundene vurderer
letevirksomhet i områder der man tidligere ikke har hatt aktivitet.
Men det er likevel viktig for meg - også i TFO-runden - å ha
oppmerksomheten bl.a. på hensynene til fiskeri, biodiversitet og utfordringene
knyttet til kystnær aktivitet. 

Departementet arbeider nå
med utlysing av TFO 2008. Vi vil om kort tid kunngjøre runden og
invitere selskapene til å søke om utvinningstillatelse i årets
TFO-runde. Vi har siden TFO ble etablert, satt 1. oktober som frist for
selskapene til å søke om tildeling. Det vil ikke bli noe avvik
fra dette i år. Selskapene vil få den tid de trenger for å
vurdere hvilke blokker de skal søke på. 

La meg også
bare legge til til slutt at vi i løpet av dette året vil ha
en gjennomgang av TFO-ordningen. Det mener vi er naturlig etter at ordningen
nå har fungert i noen år. 

Eirin Faldet hadde her overtatt presidentplassen. 

