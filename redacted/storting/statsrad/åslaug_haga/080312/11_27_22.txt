 Det aller viktigste vi nå kan gjøre når det gjelder utbygging av gasskraftverk, er å bidra til at vi utvikler teknologi som er anvendbar, og som er kommersiell. Vi er nødt for å få prisene på teknologien ned. Det er viktig for mulig framtidig anvendelse i Norge. Det er viktig for at vi skal kunne rense både kullkraft og gasskraft internasjonalt. Det er det altoverskyggende vi nå skal jobbe med. Derfor er testsenteret på Mongstad så viktig. Derfor er det viktig at vi får opp rensing både på Kårstø og på Mongstad, slik at vi får erfaring fra fullskalarensing. Det er desidert det viktigste vi kan gjøre. 




Så er historien som følger: Gasskraftverket på Skogn har utslippstillatelse og energikonsesjon. De kan ganske enkelt sette i gang i dag hvis de greier å komme opp med et konsept innenfor rammen av EØS-avtalen. Jeg har sagt at vi går gjerne inn i diskusjonen med dem dersom de greier å presentere et slikt konsept. 




