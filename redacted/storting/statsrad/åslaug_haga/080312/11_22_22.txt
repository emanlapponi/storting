 Det er riktig som representanten sier, at Norges vassdrags- og energidirektorat 6. mars i år avslo søknad fra Industrikraft Møre om konsesjon for utbygging av et varmekraftverk på 450 MW i Fræna kommune i Møre og Romsdal. Søknaden gjaldt et konvensjonelt gasskraftverk uten fangst og lagring av CO

2

. Denne avgjørelsen ble tatt av NVE på sjølstendig grunnlag. Siden saken kan påklages til Olje- og energidepartementet, kan jeg ikke kommentere denne konkrete saken nærmere. Det er først ved en eventuell klagebehandling denne saken får en politisk behandling. 




Det er et premiss i spørsmålet at alle tre gasskraftverk som forelå i regionen ved Regjeringas tiltredelse, nå er skrinlagt. Jeg er ikke kjent med at Industrikraft Midt-Norge på Skogn har lagt sin sak til side, og situasjonen er den at Skogn har konsesjon og kan sette i gang å bygge, dersom de mener at det er hensiktsmessig, og de får lønnsomhet i prosjektet. I tillegg til dette har jeg utfordret Shell til å komme opp med et konsept for et gasskraftverk med CO

2

-håndtering som skal være dedikert til sokkelen. 




Jeg vil gjerne benytte denne anledninga til å understreke at Regjeringas mer generelle politikk når det gjelder rammevilkår for gasskraftverk i Norge, ligger fast. Vi legger opp til at eventuelle tildelinger av nye konsesjoner til gasskraftverk skal baseres på CO

2

-fjerning. Regjeringa bidrar økonomisk til CO

2

-fjerning fra gasskraftverkene på Mongstad og Kårstø, og ikke minst bidrar Regjeringa tungt i å utvikle et testanlegg på Mongstad. Gjennom dette vil vi gi viktige bidrag til å videreutvikle kunnskap om CO

2

 -fangst, oppskalere slik teknologi og bidra til brei anvendelse av slike teknologier. 




Videre er viktige rammer også trukket opp gjennom kvotepolitikken. Regjeringa har nylig hatt den nasjonale tildelingsplanen for klimakvoter for perioden 2008-2012 ute på høring. Der foreslås det at høyeffektive kraftvarmeverk og gasskraftverk basert på rensing tildeles gratiskvoter - på linje med andre sentrale europeiske land. 




Jeg vil også understreke at Regjeringa er meget opptatt av kraftsituasjonen i Midt-Norge. Vi har en krevende situasjon i Midt-Norge, men Regjeringa har godt grep om situasjonen. Det blir bygd nye kraftoverføringslinjer. Det blir etablert ny produksjon av fornybar energi. Det utlyses ny runde for investeringsstøtte for vindkraft. Enova støtter energieffektivisering og omlegging til bl.a. bioenergi. I tillegg kommer de omtalte gasskraftprosjektene.




