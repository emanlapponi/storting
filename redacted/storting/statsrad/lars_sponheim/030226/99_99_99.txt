 Reduksjon av erosjon på jordbruksarealene
er viktigst for å redusere forurensningen fra landbruket.
Tiltaket endret jordarbeiding er derfor det viktigste
tiltaket i Østfold og Akershus. Dette tiltaket står for
ca. 80 pst. av reduksjonen i fosforavrenningen fra jordbruket
som er oppnådd i Akershus og Østfold fram til 2002, i forbindelse
med oppfølgingen av Nordsjøplanen.

I 2002 ble det benyttet i alt 154 mill. kr
til tiltaket endret jordarbeiding. Av dette gikk 62 mill. kr
til fylkene Akershus og Østfold, dvs. 40 pst. Midler for
2003 blir tatt opp i årets jordbruksforhandlinger.

Jeg har, som representanten May Hansen har
registrert, engasjert meg i Hobøl-Vansjøvassdraget
gjennom Morsa-prosjektet. Det har vært stor aktivitet i
de siste årene for å redusere tapene av næringsstoffer
som renner ut i Vansjø. Det har gitt gode resultater.
Det regnes med at landbrukstiltakene som ble gjennomført
i 2001, har redusert fosfortilførselen til Vansjø fra
11,1 tonn til 7,6 tonn pr. år. Tiltakene
ble videreført i 2002. Morsa-prosjektet fikk i 2002 et
ekstraordinært tilskudd til spesielle tiltak i kulturlandskapet
på 3 mill. kr. Tilskuddet har bl.a. resultert
i en rekke rensedammer og vegetasjonssoner som vil bidra
til mindre forurensning.

Morsa-prosjektet er viktig for å prøve
ut både tiltak mot forurensning, organisasjonsformer
og miljøplanlegging på gårdsbrukene.
Erfaringer fra dette skal jeg sørge for blir tilgjengelig også for
andre områder.

 De bevilgningene som det her refereres til – disse
tre millionene – er en del av en stor budsjettbevilgning
som framforhandles under jordbruksavtalen som foregår i
mai hvert år, og det vil, som jeg varslet i mitt svar,
bli et tema ved årets jordbruksforhandlinger
også.

Nå er det mange ulike gode
formål som skal ha penger over de såkalte STILK-midlene.
Det er også en post som over tid har økt,
og som etter min oppfatning bør øke framover.
Så det vil være gode muligheter
til å gjøre slike ting.

Nå er nok ikke det alene
det viktigste i det arbeidet som her gjøres.
Og det er rett, jeg har fulgt opp og vært engasjert i hvordan
dette følges opp, dels fordi det er så mye pilotarbeid
som gjøres i Morsa-prosjektet og Vansjø-området
som resten av landet kan lære av, og dels fordi
det isolert sett er så viktig på grunn av forurensning av
vannressursene.

Vi har nylig hatt en omfattende konferanse
om dette, hvor det bl.a. pekes på nye produksjonsområder
og tiltak i jordbruket for å redusere avrenning.

 Det går jo fantastisk bra i Morsa-prosjektet.
Representanten burde være fornøyd med
framskrittene. Fosforforurensningen raser. En burde faktisk være
kry av det som skjer. Og så må vi ikke
hvile på laurbærene og si at mye mer kan skje.

Så vil jeg gjerne være
presis på én ting: Alt jordbruk gir forurensning.
Uansett hvordan vi driver det og organiserer det, vil det være
avrenning fra areal hvor det drives jordbruk. Også der
hvor det ikke gjødsles, vil det være
avrenning. Jeg tror representanten og jeg har felles interesse
i at vi fortsatt skal ha et jordbruk rundt Morsa-prosjektet, men
vi må gjøre hva vi kan for å redusere
avrenningen. Det handler bl.a. om å finne virkemidler i jordbruket,
og det gjør vi maksimalt, med mye ensidig kornproduksjon,
endret tidspunkt for pløying og alt dette. Men
skal vi gjøre nye framskritt, må vi over på å bruke arealene
til andre ting, og det er det vi nå har satt
i gang et nytt trykk på i Morsa-prosjektet, for å prøve å få bøndene
til å ta tak i dette.





                

