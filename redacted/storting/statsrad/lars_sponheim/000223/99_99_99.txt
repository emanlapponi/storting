 Hva angår vannkraftverket i Fljótdalsvirkjun
på Øst-Island, har jeg fått opplyst at dette ble åpnet
for utbygging tidlig på 1980-tallet, etter beslutning av
det islandske Alltinget. Utbyggingstillatelse ble gitt av den islandske
regjeringen i 1991. På grunn av at en planlagt industrietablering
den gang likevel ikke fant sted, ble det ikke aktuelt å iverksette
utbyggingen på dette tidspunktet. I 1993 ble den islandske
lov om miljøkonsekvensanalyse vedtatt. Loven ble ikke gitt
tilbakevirkende kraft. Den islandske regjering har i utbyggingssaken
lagt til grunn at utbyggingstillatelsen gitt i 1991 ikke er tidsbegrenset,
og at loven om miljøkonsekvensanalyse derfor ikke vil gjelde
for dette prosjektet. Utbyggeren Landsvirkjun offentliggjorde høsten
1999 en rapport om miljøkonsekvensene ved prosjektet. Utbyggingsspørsmålet
er igjen blitt behandlet av det islandske Alltinget. Den 22. desember
1999 ble det besluttet å videreføre planene om
bygging av vannkraftverket. Mindretallets krav om at prosjektet
først måtte underlegges en ny miljøkonsekvensanalyse
i henhold til loven av 1993 ble dermed samtidig avvist.

Det er min holdning at spørsmålet
om utbyggingen av dette vannkraftverket er et islandsk anliggende.
Ansvaret for behandlingen av saken ligger hos Alltinget og de islandske
myndigheter. Norske myndigheter forholder seg til de beslutninger
som fattes av disse.

Norsk Hydro vurderer deltakelse i et prosjektert
aluminiumsverk på Øst-Island som etter planene skal forsynes
med energi bl.a. fra vannkraftverket i Fljótdalsvirkjun.
Aluminiumsverket er underlagt den någjeldende islandske
lov om miljøkonsekvensanalyse. Hydro opplyser at selskapet
fortsatt holder på med utredning av prosjektet, og at en
beslutning om engasjementet er ventet innen sommeren. Spørsmålet
om Hydros deltakelse i aluminiumsverket er et forretningsmessig
anliggende. I tråd med de alminnelige prinsipper for forvaltningen
av statens aksjer i Norsk Hydro ASA som Stortinget har sluttet seg
til, vil det være opp til Hydros styre og administrasjon å ta
stilling til dette.

Jeg forutsetter at Norsk Hydro, dersom selskapet
beslutter å delta i det aktuelle prosjektet, tar hensyn
til miljøet på en forsvarlig måte gjennom å respektere
og etterleve de miljøkrav som til enhver tid stilles av
islandske myndigheter.

Gunnar Breimo hadde
her overtatt presidentplassen.

  Representanten har usedvanlig rett i at jeg
er opptatt av og glad i urørt natur. Det hadde vært
fristende å stå her og spekulere på hvilken posisjon
jeg ville hatt i dette etter hva jeg forstår kontroversielle
spørsmål på Island, om jeg hadde vært
islending og representant i det islandske Alltinget. Jeg tror sannsynligheten
for at jeg her hadde stått på barrikadene og slåss
for urørt natur, hadde vært meget stor. Men jeg
er ikke islending og ikke representant i det islandske Alltinget.
Jeg er en norsk statsråd som må forholde meg til noen
veldig klare formelle regler. En av dem er tross alt at Island er
en suveren stat, og det er det islandske demokratiske system som
tar sine beslutninger på Island, og det gjør de
også i disse spørsmålene. 

Når det gjelder norske selskap, har
jeg forventninger om at de oppfører seg ute slik som vi ønsker
de skal oppføre seg hjemme. Det betyr først og
fremst at de forholder seg til de lover og regler og vedtak som
blir gjort av myndighetene i de landene de forholder seg til, men
at de også tar med seg standarder utover dette. Og det
forventer jeg også at Norsk Hydro gjør når
det gjelder et mulig aluminiumsprosjekt på Island, som
det ennå ikke er tatt stilling til.





                

