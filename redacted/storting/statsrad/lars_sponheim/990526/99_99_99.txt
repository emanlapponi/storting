 Norge er i utgangspunktet forpliktet til å forhåndsmelde – det
vi på finere språk kaller notifisere – alle
planer om nye støttetiltak til næringsvirksomhet
til EFTAs overvåkingsorgan, ESA.

Departementet har hele tiden lagt til grunn
at verdifastsettelsen av eiendommene på Fornebu skal skje
på en faglig kvalifisert måte, og at det skal
være åpenhet omkring takstarbeidet. Det er derfor
lagt opp til at verdifastsettelsens kvalitet er hevet over enhver
tvil, og at den i seg selv ikke tilsier notifisering til ESA. Jeg
vil likevel understreke at notifiseringsplikten er videre enn statsstøttebegrepet,
og ved tvil er det behov for å utøve skjønn om
tiltaket skal notifiseres.

Takst av statens eiendommer på Fornebu
er under forberedelse av Arbeids- og administrasjonsdepartementet. Det
er nedsatt en takstnemnd, som i første omgang har fått
i oppdrag å taksere det området staten skal kjøpe
av Oslo kommune, beliggende mellom Koksa og terminalbygget. Den
samme takstnemnden vil deretter taksere de resterende områdene
staten eier på Fornebu.

En viktig forutsetning for takstarbeidet er
at det foreligger en vedtatt kommunedelplan 2 for Fornebu, slik
at områdets utnyttelsesgrad og formål er klargjort.
Bærum kommunestyre skal behandle kommunedelplan 2 den  16.
juni 1999 etter en høringsrunde med frist den 20. mai. Det
har heller ikke vært mulig å gjennomføre
en uavhengig takst før en visste hvem som var aktuelle
tilbydere til det aktuelle området på Fornebu – dette
av hensyn til takstnemndens medlemmers uavhengighet, dvs. at det ikke
eksisterer noen inhabilitet til selskaper som har interesse av området.
Det ble ikke klart hvem som var aktuelle tilbydere før
den 18. mai, og oppdragsbrevet til takstnemndens medlemmer ble sendt
umiddelbart etter denne dato.

  Til det siste først: Inntil fristen
gikk ut den 18. mai, har det i hvert fall vært ukjent for
Regjeringen hvem som ville være tilbydere. Det vi i dag
vet, er at her er det en bred representasjon fra norsk næringsliv
som er interessert. 

Hovedargumentasjonen som jeg brukte i mitt
svar, og som er den avgjørende, er at før man
kan gjennomføre en takst, må man vite reguleringsformålet.
Det er ganske avgjørende for verdien av et areal om det
blir regulert til park, vei eller næringsbygg i en eller
flere etasjer, og det må være på plass
før man kan gjennomføre en takst. Slik Regjeringen
legger opp til nå, vil den første delen av en takst,
som jeg redegjorde for, kunne gjøres innen slutten av juni,
basert på at Bærum kommunestyre gjennomfører sine
vedtak den 16. juni, som det ble sagt i mitt svar. Resten vil kunne
gjennomføres i løpet av sommeren – innen slutten
av august – hvis alt går etter de planene vi nå har lagt
til grunn.

  La meg først understreke at det ikke
er Regjeringen eller tidligere administrasjonsminister Eldbjørg
Løwer som har tillagt Bærum kommune reguleringsmyndighet
for dette arealet, men det er faktisk regulert i lov. Det er kommunene
som er reguleringsmyndighet, og det respekterer og forholder selvsagt Regjeringen
seg til. 

Selvsagt er det slik at Regjeringen og departementene er
i full overensstemmelse med hverandre når jeg redegjør
for denne måten å gjennomføre en takst
på, som altså forutsetter at vi har en kjent reguleringsplan. 

Selv om det nå er kjent at det er
kommet innsigelser til reguleringsplanen, vil takstarbeidet kunne
starte opp på bakgrunn av et vedtak i Bærum kommunestyre.
Formelt sett vil det være Statsbygg, underlagt Arbeids-
og administrasjonsdepartementet, som gjennomfører dette
arbeidet. Men selvsagt står Regjeringen samlet bak det
regjeringsapparatet gjør.





                

