 Situasjonen i verftsindustrien har forverret
seg den senere tiden, og utsiktene for resten av året indikerer
at situasjonen kan bli vanskelig. Jeg vil i dette svaret omtale
skipsbyggingsindustrien, mens jeg i svar på dagens spørsmål
9 vil ta for meg den oljerelaterte industrien.

Ordreinngangen i 1998 var på 4 milliarder
kr, mens gjennomsnittet for de fire forutgående årene
var mellom 11 og 12 milliarder kr, med topp på rundt 20
milliarder kr i 1997. Verftene hadde ved årsskiftet inneliggende
ordre for nærmere 19 milliarder kr, mens noen av verftene vil
ha sin siste leveranse allerede i løpet av første
halvår. Rundt halvparten av verftene vil ha sin siste leveranse
i løpet av året. Problemene vil imidlertid ofte
oppstå tidligere, fordi deler av arbeidsstokken vil gå tom
for arbeid før et fartøy leveres. Allerede nå har
enkelte verft permittert hele eller deler av arbeidsstokken.

Skipsbyggingsindustrien er en svært
viktig næring i mange lokalsamfunn og en viktig del av
vår maritime næringsklynge, og vi vurderer derfor
nå situasjonen meget nøye. Vi vurderer også om
det er behov for raskt å sette i verk tiltak for å motvirke
de negative tendenser som gjør seg gjeldende.

  Jeg tror det er viktig å understreke
i første del av dette svaret at de vanskeligheter
og problemer vi nå ser, nok har direkte sammenheng med
flere forhold enn disse to prosentene i ulikhet når det
gjelder verftsstøtte. I hvert fall sier bransjen selv med
stor tydelighet at det er et svært endret marked, og det
er nok hovedårsaken. Men vi er nok enige om at det forhold
at vi har en lavere verftsstøtte i Norge enn i konkurrentland,
definitivt ikke gjør situasjonen bedre. 

Vi fikk en veldig uro rundt dette allerede
høsten 1997, da både den forrige regjering og
denne regjering valgte å ha en lavere verftsstøttesats
av omsyn til innstramningseffekten i økonomien. Dette medførte
at nesten et helt års normal ordretilgang ble forsert fram
på slutten av 1997, og dette skapte en uro i ordretilgangen
som vi nå ser forplanter seg, kombinert med at det er uro
i markedene ute. Regjeringen tar dette veldig alvorlig. Det er for
de fleste verft ikke noen akutt situasjon, men det er nødvendig å gå igjennom
dette og komme tilbake til Stortinget med tiltak i løpet
av første halvår – og vi vil gjøre
det så fort vi klarer det.





                

 Bemanning av norske ferger og passasjerskip
reguleres av forskrift av 17. mars 1987 om bemanning av norske skip,
og forskrift av      30. juni 1987 om vakthold for dekksavdelingen
og maskinavdelingen på norske skip.

Ved en særskilt vurdering av det enkelte
skip fastsetter Sjøfartsdirektoratet den sikkerhetsbemanningen
som er nødvendig for å ivareta skipets og de ombordværendes sikkerhet.
Det er et absolutt krav at sikkerhetsbemanningen skal være
tilstrekkelig stor til å dekke de aktuelle sikkerhetsoppgaver
om bord.

For at Sjøfartsdirektoratet skal være
sikker på at den bemanning som fastsettes, er stor nok,
blir det i dag utført bemannings- og evakueringsanalyse
for å dokumentere at det er bemanning til de arbeidsoperasjoner
forskriftene krever. I tvilstilfelle foretas det øvelse
for å verifisere analysen.

Den mest kritiske parameteren for vurdering
av passasjerenes sikkerhet på innenriks ferger har vært
evakueringsfasen. Det er den senere tid utviklet redningsutstyr som
er lite arbeidskrevende, og som reduserer mannskapsbehovet ved evakuering.
Det vises bl.a. til ferger som har installert «tørrskodd
evakuering». Dette tiltaket gjør det mulig å styre
hele evakueringen fra broen. I en evakueringssituasjon er det dermed
ikke nødvendig å avsette en av mannskapene til å låre
og holde livbåtene inntil skipssiden for å gi
passasjerene mulighet til å gå om bord.

Har fergen fått installert nytt redningsutstyr,
kan rederiet sende inn søknad om fastsetting av ny bemanningsoppgave.
Sjøfartsdirektoratet vil da foreta en ny vurdering som
kan gi som resultat at sikkerhetsbemanningen reduseres. Forutsetningen
er at passasjerenes og skipets sikkerhet opprettholdes slik bemanningsforskriften
krever.

På denne bakgrunn anser jeg at spørsmålet
om sikker bemanning av norske ferger og passasjerskip er tilfredsstillende
ivaretatt. 

  Når en diskuterer disse spørsmålene,
er det viktig å skille mellom det som er rederipålagte
oppgaver, billettering og andre ting om bord på en ferge,
og det som er sikkerhetsbemanning, som Sjøfartsdirektoratet
har ansvar for å sørge for at ethvert skip har
i tilfredsstillende grad. Det er ikke økonomiske forhold
som ligger til grunn for den bemanningsoppgave som Sjøfartsdirektoratet
krever, slik som jeg viste til i mitt svar, det er ikke noe annet
enn rent sikkerhetsmessige vurderinger. Men så er det slik
at teknologien går framover på dette området
også, og det har vært mulig å kunne revurdere
disse bemanningsoppgavene i kraft av ny teknologi, som jeg viste
til. Men det er viktig å understreke at dette ikke rører
ved rederioppgavene. Det er rederiet og avtale mellom
rederi og arbeidstakere som fastsetter bemanningen på områder
som ikke ligger under sikkerhetsspørsmål. 





                

  Det siste års erfaring viser med
all tydelighet at oljebransjen er en bransje i stadig endring. I
fjor var en av hovedutfordringene et svært høyt aktivitetsnivå med
press både på arbeidskraft og andre innsatsfaktorer.
Norsk økonomi var videre preget av overoppheting, og innstramningstiltak
var påkrevet.

I dag ser bildet ganske annerledes ut. Flere
prosjekter er enten utsatt eller lagt på is som følge
av lave oljepriser. Denne situasjonen illustrerer ikke minst vanskeligheten
med å sikre jevn ordretilførsel for oljerelatert
industri og stabil sysselsetting i en bransje hvor ytre rammebetingelser
endrer seg så raskt.

Petroleumsvirksomheten på norsk sokkel
står derfor overfor en rekke utfordringer både
på kort og lengre sikt. Regjeringen er svært opptatt
av at vi møter disse utfordringene, og olje- og energiministeren
igangsatte derfor i fjor høst flere utredningsprosjekter
som berører sentrale problemstillinger for næringen.
Et av prosjektene er en analyse av norsk oljevirksomhets konkurransekraft.

Både den senere tids kostnadsutvikling,
strukturendringene i næringen, den betydelige usikkerheten
i oljeprisens utvikling, muligheten for vedvarende lave priser samt
endringer i oljeselskapenes investeringsmuligheter i andre petroleumsprovinser
tilsier en analyse av vår kontinentalsokkels konkurransesituasjon.

Siktemålet med prosjektet er å fremskaffe
et grunnlag for å vurdere eventuelle tiltak slik at vi
over tid fortsatt evner å utvikle petroleumsressursene
på kontinentalsokkelen på en effektiv måte,
samtidig som vi sikrer at en høy andel av oljerenten tilfaller
fellesskapet. At vi fortsatt tiltrekker oss investeringer fra de
beste aktørene innen næringen, er viktig for å oppnå dette. 

Prosjektet berører sentrale problemstillinger
som dels vil bli utredet internt i Olje- og energidepartementet,
dels i samarbeid med industrien og med hjelp fra norske og utenlandske
konsulenter/forskningsmiljøer.

Samtidig som arbeidet med konkurransekraftprosjektet
pågår, vil Regjeringen i revidert nasjonalbudsjett
for 1999 redegjøre for den betydelige usikkerheten i oljeprisens
utvikling og drøfte konsekvensene av vedvarende lave oljepriser.
I denne sammenheng vil det være naturlig med en drøfting
av markedssituasjonens betydning for konkurransekraften i oljeindustrien.
Som annonsert av statsministeren i finansdebatten i november i fjor,
vil vi i revidert nasjonalbudsjett også redegjøre
for vårt samarbeid med andre oljeprodusenter både
innenfor og utenfor OPEC og drøfte hvordan dette kan utvikles
og forbedres. 

I revidert budsjett vil det også bli
vurdert om det på dette tidspunkt er hensiktsmessig å foreta
konkrete justeringer i vår politikk og våre rammebetingelser
overfor næringen. 

  Den situasjonen som representanten her refererer
til, som jeg ikke har noen grunn til å være uenig
i, og som i og for seg også reflekterer et annet spørsmål
som er stilt i dag om den andre delen av verftsindustrien, viser
jo hvor tøft og vanskelig det er å ha norske arbeidsplasser
spredt rundt omkring i det ganske land som er avhengig av de ubønnhørlige svingninger
som de store utenlandske markedene gir. Den lave oljeprisen som
velter innover norsk økonomi, er et tydelig eksempel på dette.
Det er klart at det får konsekvenser i en situasjon hvor
oljeselskapene revurderer sine planer og vurderer hvilke konsekvenser
det må få for deres måte å drive
på, for deres kostnadsbilde osv. hvis vi skulle gå inn
i en vedvarende situasjon med lave oljepriser. En sånn
situasjon gjør i realiteten også at vi som nasjon
kan miste en viktig grunnrente, ganske enkelt ved at en viktig merverdi
som ligger i disse ressursene, blir borte. På den bakgrunn
er dette prosjektet iverksatt, altså for å skape
et beslutningsgrunnlag for Regjeringen for å se om det
er nødvendig å iverksette tiltak. 

Jeg kan ikke varsle nærmere tiltak
enn dette.





                

  Jeg oppfatter spørsmålet som å gjelde
den aksjepost som Aker RGI ASA har i det svenske selskapet Scancem
AB, og som de har varslet at de ønsker å selge.
Det svenske Scancem-konsernet har norske datterselskaper, som bl.a.
Norcem AS og Scancem Chemicals A/S. Pr. i dag har jeg ikke
opplysninger om hvem som vil komme inn på eiersiden i Scancem-konsernet.
Jeg har imidlertid tatt et initiativ til et møte med Aker
RGIs styreformann og majoritetseier samt konsernsjef for å få en
orientering og om mulig søke å få avklart
de fremtidige eierforholdene i Scancem AB. I den forbindelse vil
jeg også presisere viktigheten av å få inn nye
eiere som vil opprettholde sementproduksjonen i Norge. Dette er
spesielt viktig med tanke på alle de arbeidsplasser som
er knyttet til nettopp denne produksjonen.

Jeg har ingen opplysninger om hvordan salget
av Scancem-aksjene vil skje. Verken vår någjeldende
ervervslov eller forgjengeren, den tidligere industrikonsesjonsloven,
har vært utformet slik at norske myndigheter kan gripe
inn ved erverv av utenlandske selskaper selv om dette selskapet
har et norsk datterselskap. Aker RGIs salg av sin aksjepost i Scancem
AB-konsernet – som nevnt er det et svensk selskap – vil
derfor ikke bli gjenstand for behandling etter den norske ervervsloven.

Dersom det vurderes enkeltstående
salg av norske datterselskaper i Scancem-konsernet, vil slike erverv
imidlertid være regulert av den norske ervervsloven. Uansett: Jeg
vil benytte meg av de påvirkningsmuligheter som eksisterer,
for å søke å sikre at aksjeoverdragelsen
i minst mulig grad får negative konsekvenser for Scancems norske
sementprodusenter.

Jeg vil for øvrig opplyse at når
det gjelder sementproduksjonen til Norcem AS i Brevik og Kjøpsvik,
er denne regulert av en bergverkskonsesjon. De vilkår som
er satt i denne konsesjonen, knytter seg til selve driften og regulerer
ikke fremtidige eierskifter i Norcem AS. Denne bergverkskonsesjonen
vil fortsatt bestå uavhengig av om Scancem-konsernet får
nye eiere, og de nye eierne er forpliktet til å følge
vilkårene i konsesjonen.

  Jeg kan forsikre representanten om at Regjeringen
vil gjøre det som står i dens makt for å sikre
sementproduksjonen i Norge, både i Brevik og i Kjøpsvik.
Vi vil sørge for å bruke de mekanismene som er,
og vi vil ha den nødvendige dialog med de gamle eierne
i RGI om hvordan dette kjøpet skal foregå. Men
vi vil også så raskt det er etablert en ny kjøper,
se hvordan vi fra norske myndigheters side kan bidra til å sikre
at en ny eier av det svenske Scancem-konsernet tar vare på de
arbeidsplassene vi har i Norge. Jeg ser fram til et godt samarbeid
med både Stortinget og representanten om et slikt arbeid.





                

