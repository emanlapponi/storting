 Representanten Ryan stiller spørsmål
om jeg kan love at alt vil bli gjort for å få bukt
med sauesykdommen mædi, som er påvist i Verdal, og
at de som er rammet, vil få erstatning.

Jeg kan forsikre representanten, og saueholderne
som er rammet, om at både jeg og veterinærmyndighetene
tar sykdommen alvorlig. Statens dyrehelsetilsyn har gitt høy prioritet
i arbeidet med å kartlegge og følge opp kontaktbesetningene,
som så langt er om lag 150 i tallet. De aller fleste kontaktbesetningene
er i Trøndelag, mens det er seks–sju stykker i
Rogaland og Hordaland. I tillegg til disse kontaktene er det overført
i alt ti værer som har hatt kontakt med mædibesetningen
i Trøndelag, til seminstasjonen for sau på Staur
i Stange. Åtte av dem er slaktet, men to står på Staur
i dag; den ene kom direkte fra besetningen i Verdal. Både
primærbesetningene og kontaktbesetningene er pålagt
nødvendige isolasjonstiltak. Det er satt i verk et omfattende
blodprøveprogram i samtlige besetninger for å kartlegge
smittespredningen. Det er allerede tatt prøver av en betydelig
del av besetningene. Foreløpig er én vær
som har opprinnelse i besetningen i Verdal, funnet positiv. Det
er ikke funnet positive dyr blant de mange avlskontaktene.

Utbruddet i Trøndelag vurderes som
alvorlig, siden mædi er en snikende og svært tapsbringende
sykdom som det er vanskelig å oppdage,
og dermed å bekjempe. Den er ikke veldig smittsom,
men det finnes ingen behandling for den. Den har svært
lang inkubasjonstid. Etter at sykdommen ble oppdaget i
begynnelsen av 1970-tallet, har myndighetene brukt store ressurser
på å bekjempe den. Fra 1989 til 1994 var det ingen
nye tilfeller, men så ble det funnet 24 tilfeller i Rogaland
og Hordaland i 1995. Det siste tilfellet var i samme område
i 2000.

Jeg synes det er ekstra beklagelig
med utbruddet i Verdal, siden besetningen er en velrenommert og
godt drevet avlsbesetning. Som jeg sa tidligere, er den sågar så god
at den har levert varer til seminstasjon. Det er satt i gang en
omfattende kartlegging for å finne ut hvordan smitten kan
ha kommet inn i besetningen.

Der er viktig å merke seg at det etter
husdyrloven ikke er krav om nedslakting av mædibesetninger,
noe som ville utløse erstatning til dyreeieren. Selv om
Statens dyrehelsetilsyn kan fatte vedtak om nedslakting ut fra en
vurdering av sykdomssituasjonen i besetningen, har de gitt uttrykk
for at det neppe er aktuelt i dette tilfellet. Derimot kan det gis
tilskudd til det over jordbruksavtalen dersom eiere av besetninger
med positive dyr ønsker å slakte ned besetningen.
Hver enkelt saueeier vil bli orientert om denne muligheten.

 Det er jo slik at når dette tilfellet
er oppdaget, så er det en vev av kontakter ut fra denne
besetningen som det er viktig å følge opp. Det
veterinærmyndighetene konsentrerer seg om nå,
er å finne ut hvem som kan ha vært i kontakt med
denne besetningen, om det kan være noen
spredning som har utgangspunkt i den – eller
hva som eventuelt har vært kilden til dette.

Når status er gjort opp for dette
utbruddet som nå er registrert, legger jeg til grunn at
veterinærmyndighetene vil gjøre en generell vurdering
av om det er behov for å sette inn ytterligere krefter
for å se om denne sykdommen kan forekomme andre
steder, helt uavhengig av det utbruddet som nå er registrert
i Nord-Trøndelag.

 Vi har en del husdyrsykdommer som gir automatisk
rett til erstatning etter husdyrloven. Det er sykdommer
som gjør at myndighetene har behov for å gripe
inn og stille krav om umiddelbar nedslakting og andre
tiltak. Der er det fastsatt bestemte satser
som er rimelig høye, og som gir veldig god kostnadsdekning.

Når det gjelder denne type
sykdom, som ikke underlegges denne form for krav, er det
etablert en tilskuddsordning etter jordbruksavtalen – nedfelt
i en forskrift som nylig er endret, i januar i år – for
dem som frivillig slakter ned. For man må ikke
slakte ned hvis man har mædi i besetningen sin, men man
har anledning til å gjøre det. Hvis man slakter hele
besetningen og gjennomfører ulike hygieniske tiltak, gis
det et tilskudd på 1 100 kr pr. vinterfôret
sau. Det beløpet ble økt med 100 kr i januar i år,
så det er akkurat justert opp.

Det er også viktig å få med
seg at dette da er dyr som er fullt brukende, og som dermed også gir
slakteverdi til eieren, som kommer i tillegg til erstatningsbeløpet – eller tilskuddsbeløpet,
er det rett å si, siden det ikke stilles krav
fra myndighetene om at det skal slaktes ned.





                

