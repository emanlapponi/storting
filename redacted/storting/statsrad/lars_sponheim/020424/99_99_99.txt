 Ved jordbruksoppgjøret i 2001 ble
avtalepartene enige om å foreta en omlegging av forvaltningen
av driftstilskudd for melk. Denne omleggingen
innebar i grove trekk at ansvaret for utbetaling av tilskuddet til
produsent ble flyttet fra meieriselskapene til Statens landbruksforvaltning,
med en omlegging fra månedlig til halvårlig utbetaling
av tilskuddet. Det ble i proposisjon om jordbruksoppgjøret
gjort klart at siste utbetaling fra meieriselskapene skulle skje
i desember 2001.

Statsregnskapet for 2001 viser at det på kap.
1150 Til gjennomføring av jordbruksavtalen underpost 74.11 Driftstilskudd
melk er et underforbruk på ca. 130,8 mill. kr,
noe som tilsvarer ca. 10 pst. av bevilgningen for 2001.

Grunnen til underforbruket på ordningen
med driftstilskudd for melk i statsregnskapet
for 2001, er endringen i utbetalingsrutinene som en følge
av omleggingen av ordningen. Underforbruket har ikke medført
at produsentene har fått utbetalt mindre enn
fastsatt i jordbruksavtalen. Melkeprodusentene i Nord-Norge fikk
i 2001 utbetalt 66 000 kr i driftstilskudd
fra meieriselskapene. Produsentene vil også i
2002 etter gjeldende satser få utbetalt 66 000 kr
i driftstilskudd, men da fra Statens landbruksforvaltning. Grunnen
til at produsentene hevder at de for 2001 har fått utbetalt
mindre enn avtalt i jordbruksavtalen, mener
jeg har sitt utspring i den enkelte produsents regnskapsføring
av tilskuddet ved overgangen fra 2001 til 2002.

Underforbruket på underpost 74.11
Driftstilskudd melk i 2001 skyldes budsjettekniske
forhold, og har således ikke redusert utbetalingene
til produsent i forhold til avtalen. På bakgrunn av dette
mener jeg at melkeprodusentene i Nord-Norge har fått
utbetalt det driftstilskuddet for melk som er avtalt i jordbruksavtalen,
og jeg ser derfor ingen grunn til å forfølge denne
saken noe nærmere.

Underforbruket vil for øvrig inngå i
de overførte midler på avtalen fra 2001 til 2002,
og vil bli disponert i årets jordbruksoppgjør.

 Som jeg sa i mitt svar, er det slik at i jordbruksavtalen
forhandler man om ordningene, og ordningen for driftstilskudd
for melk i Nord-Norge er at den enkelte melkeprodusent skal ha 66 000 kr
når han oppfyller kriteriene. Det er etter Landbruksdepartementets
oppfatning utbetalt i dette tilfellet, og slik er jordbruksavtalen
etterlevd.

 Ja, det har vært en dialog mellom
organisasjonene og Landbruksdepartementet om denne saken, og sett
fra Landbruksdepartementets side er det helt klart at
her er jordbruksavtalens forutsetninger oppfylt. Det er slik. Og
det er en annen begrunnelse enn overgangen fra 2001 til 2002, som
spørsmålsstilleren her legger opp til, for at
det er et underforbruk på 130 mill. kr.
Det refererer seg tilbake til noe tidligere. Og dette beløpet
vil, som jeg gav uttrykk for i mitt svar, inngå i jordbruksforhandlingene
denne våren.





                

