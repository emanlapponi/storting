 Det tollbaserte importvernet for poteter er
en forutsetning for å sikre avsetningen av norsk potetproduksjon
og mulighetene for uttak av norske målpriser.
Tollsatsene varierer gjennom året. Dagens administrering
av tollsatser innebærer at maksimal tollsats
i perioden 16. juli–14. mai er 1,12 kr/kg,
mens maksimal sats for nypoteter i perioden 15. mai–15. juli
er på 2,17 kr/kg.

Landbruksdepartementet ser behov for en mer
fleksibel administrering av tollvernet for nypoteter i den tiden det ikke
er norske poteter på markedet. Redusert tollbelastning
i denne perioden kan bl.a. gi grunnlag for reduserte priser til
forbrukerne. Statens landbruksforvaltning fikk således
3. mai i år instruks om at tollsatsen på nypoteter
skulle administreres ned fra maksimalt
2,17 kr/kg til maksimalt 1,12 kr/kg
umiddelbart etter at det er slutt på norske
lagringspoteter. Ifølge Statens landbruksforvaltning vil
dette trolig skje i løpet av kommende uke.

Samtidig vil vi fortsatt ivareta
hensynet til norsk potetproduksjon der målpris er avtalefestet
fra uke 26. Det skal derfor praktiseres en tollsats på 2,17 kr/kg
fra to til to og en halv uke før norske nypoteter
kommer på markedet.

Landbruksdepartementet legger således
opp til en endret praktisering av tollvernet for poteter
inneværende sesong. Dette skal hindre tollbelastning
som ikke kan begrunnes med hensynet til avsetning av norsk
produksjon innen de begrensninger
målprisen setter. Vi vil følge markedsutviklingen
og tilpasningen til markedsaktørene nøye
framover for best mulig å kunne vurdere tollvernet for
denne sektoren.

 Jeg kan bare si meg enig med alt
det spørreren har gitt uttrykk for.

Det er slik at vi, på bakgrunn av
dette initiativet og de behovene departementet selv ser, har endret
praktiseringen slik at vi kan få billigere importpoteter
til norske forbrukere i den perioden det ikke
finnes noe alternativ. Vi gleder oss alle til nypotetene
fra utlandet, og ikke minst gleder vi oss til de norske
nypotetene når de kommer.





                

