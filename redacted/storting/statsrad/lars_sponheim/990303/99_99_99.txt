   Jeg vil først ta for meg spørsmålet
angående kontraheringstilskudd til fiskebåter.

Fra 1. januar 1997 trådte det i kraft
et nytt EU-direktiv for fiskeriene. Det setter forbud mot at det
gis industristøtte til verft som bygger fiskebåter
for levering i EU-området.  I henhold til dette direktivet
skal det bare ytes fiskeristøtte som faller innenfor EUs
fiskeristøtteprogram, og denne støtten kan bare
gis til fiskebåtrederen, som selv skal stå fritt
til å bestemme hvor i EU-området fartøyet
skal bygges. Både EU-kommisjonen og EFTAs overvåkingsorgan,
ESA, vurderte saken slik at dette også måtte gjelde
internt i EØS-området. Dette er reflektert i det nye skipsbyggingsdirektivet,
det 8. direktiv, som eksplisitt sier at dette gjelder kun for fiskebåter
til eksport utenfor EØS-området. Dette ble nærmere
omtalt i Nærings- og handelsdepartementets budsjettproposisjon
for 1998 og også vist til i departementets budsjettproposisjon
for 1999. 

Byggetilskudd eller kontraheringstilskudd for
innenlandsleveringer av fiskefartøyer kan derfor bare gis
under de fiskeripolitiske virkemidlene og da bare som tilskudd til
rederen, som må stå fritt til å velge
hvor i EØS-området han ønsker å bygge. 

Når det gjelder ferger, var det fram
til 1. april 1996 slik at en del ferger ikke fikk byggetilskudd
fordi fergeselskapet fikk offentlig kompensasjon for å drive
det fergesambandet som fergen ble satt inn i. Men etter dette har
norske verft fått utbetalt byggetilskudd ved bygging av
ferger, på samme måte som ved bygging av andre
tilskuddsberettigede fartøyer. Jeg viser i denne sammenheng
til Stortingets behandling av St.prp. nr. 15 for 1996-97.

Dersom Stortinget slutter seg til Regjeringens
forslag i St.prp. nr. 35 for 1998-99 Om støtta til skipsbyggingsindustrien,
vil tilskuddet bli økt til 9 pst. for fartøyer med
en verdi over 10 mill. euro og 4,5 pst.
for øvrige fartøyer.

Det er klart det er grunn til bekymring når
det gjelder utviklingen i verftsindustrien. Det er nettopp derfor
vi nå har fremmet forslag om en vesentlig heving i satsene
for verftsstøtten. Når det gjelder spørsmål
om kontraheringstilskudd for fiskefartøyer og
for ferger, er det foretatt grundige vurderinger, som jeg har redegjort
for i dette svaret. Regjeringen vil selvfølgelig følge
utviklingen i disse markedene nøye videre framover.

Ursula Evje hadde
her overtatt presidentplassen.

  Jeg deler replikantens syn på problemstillingen
knyttet til verftsindustrien og nødvendigheten av å sette
inn tiltak. Derfor handlet også Regjeringen veldig fort
ved å fremme et forslag som nå ligger til behandling
i Stortinget, om å øke verftsstøtten. Det
så vi på som et strakstiltak. I tillegg har Regjeringen varslet,
og sagt ved ulike anledninger, også i forbindelse med spontanspørretimen
osv., at vi ser grundig på ulike andre tiltak for verftstindustrien
som kan bøte på en situasjon hvis utviklingen
nå blir slik som mange varsellamper tilsier. Det gjelder
både den delen av verftsindustrien som er underleverandører
til oljesektoren, og det gjelder den øvrige skipsbyggings-/verftsindustrien – også de som
bygger fiskebåter. Det er et sett aktuelle tiltak som ligger
på Regjeringens bord og som vurderes. Men de må være
EØS-legale, slik som jeg redegjorde for i mitt svar. Forslaget om
forsering av fergebygging osv., er et forslag som løpende
vurderes av Regjeringen, og som gir mulighet til å se nærmere
på dette. Men det er ingen presedens for at man begynner
med budsjettlekkasjer i spørretimen noen måneder
før budsjettet legges fram.





                

