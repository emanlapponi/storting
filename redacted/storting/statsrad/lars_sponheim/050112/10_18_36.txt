  Nå er det slik at vi er enig med Veterinærforeningen
om rammer for disse forhandlingene. De starter nå og vil pågå intensivt de
neste 14 dagene, og vi har gitt oss en tidsfrist fram til mandag
24. med å komme fram til en framforhandlet løsning. Nå var tiden
inne for å få det til.

Historien om hva som har skjedd helt fram til
nå, er ennå ikke kommet ut. Først og fremst har det vært én parts
versjon av hva som har skjedd, og kontakten har vært omfattende
utover hele høsten, rimeligvis. Dette kunne det vært sagt mye om,
men det ønsker jeg ikke å gjøre, for jeg ønsker å skape et best
mulig bakgrunnsklima for de forhandlingene som nå skal skje i de
neste dagene, og som jeg har et godt håp om skal føre fram til en løsning
som vil tjene den veterinære beredskap framover, og innenfor de
økonomiske rammer som regjering og storting kan klare å leve med.

Jeg vil også minne om at det fra Senterpartiets
side ikke ble foreslått en økning av bevilgningene til veterinær
beredskap. Det var det vel bare Fremskrittspartiet som gjorde i
budsjettbehandlingen.

