  Jeg har tidligere gitt uttrykk for Regjeringens
syn på Hydros prosjekt i Orissa gjennom svar i spørretimen,
i St.meld. nr. 18 – Bedrifter hvor staten v/ Nærings-
og handelsdepartementet har eierinteresser- og gjennom
skriftlig redegjørelse direkte til representanten Langeland.

Norsk Hydros prosjekt i Orissa er kontroversielt,
og fra Regjeringens side har vi uttrykt uro over flere sider ved
prosjektet. Disse bekymringene har representanter for Regjeringen
gitt uttrykk for i møter med Hydros ledelse. Norsk Hydro
mener på sin side at man har analysert miljøkonsekvensene
og gjort mye for å komme lokalbefolkningen i møte.
Prosjektet er også godkjent av sentrale og lokale politiske
myndigheter i India.

Representanten Langeland hevder i sitt spørsmål
at Amnesty International nå vil etterforske Norsk Hydros behandling
av kritikere av prosjektet. Jeg vil i den sammenhengen tillate meg å påpeke
at Amnesty i sin henvendelse til delstatsmyndighetene i Orissa understreker at
de 

ikke 

ønsker å ta
stilling til aktuelle industriprosjekter i området. Amnestys
anliggende synes med andre ord ikke å være Hydros
prosjekt, slik representanten antyder, men derimot indiske myndigheters
tiltak mot frivillige organisasjoner i området. Amnesty
oppfordrer i denne sammenheng delstatsmyndighetene til å vise
respekt for organisasjons- og ytringsfriheten. Norsk Hydro har uttalt at
de slutter seg til disse synspunktene, og at de har forfektet de
samme synspunkter i kontakt med lokale myndigheter.

I forvaltningen av statens eierinteresser legger
Regjeringen vekt på å følge aksjelovens
krav om forholdet og kompetansedelingen mellom aksjonærene,
dvs. generalforsamlingen, styret og bedriftsforsamlingen. Dette
innebærer at beslutninger vedrørende Norsk Hydros
engasjement i det prosjekt representanten refererer til i delstaten Orissa
i India, ikke er en sak for generalforsamlingen, men for Hydros
styre og eventuelt bedriftsforsamling. Norsk Hydro har opplyst at
en investeringsbeslutning i det aktuelle prosjektet fortsatt ligger
noe fram i tid. 

Regjeringen legger til grunn at Norsk Hydro
veier alle de etiske aspektene rundt sitt bauxittprosjekt i India,
og at selskapet legger de samme etiske standarder til grunn i India
som hjemme. Regjeringen vil fortsatt følge utviklingen
i Utkal-prosjektet, og vi vil som før holde kontakt med
Norsk Hydro om prosjektet.

 Jeg vil understreke det som jeg sa i mitt svar,
at innenfor de styringssystemer vi har for et børsnotert
aksjeselskap, har Regjeringen en aktiv holdning. Vi er opptatt av
dette. Vi ser alle de problemstillinger som reises, og vi utøver
en aktiv holdning overfor Hydro på den måten det
er naturlig å gjøre det, ikke gjennom å bruke
eiermakt i en generalforsamling – dette er ikke en sak
hvor det er mulig å gjøre det – men gjennom
de møter og den løpende dialog som en så stor eier
som staten er, har med Hydros ledelse.

Jeg vil understreke at Regjeringen har sitt
apparat som følger med på hva som foregår,
gjennom vår ordinære utenrikstjeneste. Den sørger
selvsagt for at Regjeringen hele tiden er oppdatert om forhold rundt
dette prosjektet som rundt all annen aktivitet, ikke minst kontroversiell aktivitet,
som norske personer eller selskaper er involvert i i utlandet. 

Jeg vil få understreke, som jeg også sa
i mitt svar, at Norsk Hydro ennå ikke har tatt en beslutning
om de faktisk skal gjennomføre dette prosjektet.





                

 Den europeiske banken for gjenoppbygging og
utvikling, EBRD, har ennå ikke fremmet forslag om eventuell
deltakelse i finansiering av ferdigstillelse av K2/R4-kraftverkene
i Ukraina. Saken 

kan

 komme opp til formell
behandling i EBRDs styre i løpet av våren.

K2/R4-prosjektet er et initiativ fra
G-7, EU-kommisjonen og Ukraina for å erstatte kraftbortfallet
ved eventuell stengning av kjernekraftverket i Tsjernobyl.

Dersom EBRD deltar i K2/R4-prosjektet,
vil banken utgjøre én av mange finansieringskilder.
EBRD har brukt lang tid på å foreta en særdeles
grundig utredning av prosjektet, og har fulgt en åpenhetslinje
i saken. En rekke rapporter skrevet av uavhengige konsulentselskaper
og ekspertgrupper på oppdrag fra EBRD er offentlig tilgjengelig.
I rapportene analyseres bl.a. K2/R4-prosjektets sikkerhetsaspekter,
miljøkonsekvenser og kostnadene sammenlignet med alternative
løsninger.

Jeg ønsker å avvente framleggelse
av et formelt prosjektforslag fra EBRD før saken behandles
på norsk side. Vår representant i styret i EBRD
vil deretter bli instruert i tråd med Norges offisielle
holdning i denne saken.

 Svaret mitt var definitivt ikke oppsiktsvekkende.
Det er åpenbart at sånn må det være,
fordi det ennå ikke er fremmet noe forslag om finansiering
fra EBRDs side for ferdigstillelse av disse kraftverkene. Jeg står
fullt og fast på de synspunktene jeg har gitt uttrykk for.
Jeg mener fortsatt det samme. Men en får ta faktorene i
den rekkefølge som de skal tas. Det må framlegges
en innstilling fra EBRD om eventuell deltakelse i finansieringen.
Så vil den norske regjering få dette på sitt
bord. Da vil vi ta stilling til dette, og på det grunnlaget
instruere vårt styremedlem i EBRD.





                

