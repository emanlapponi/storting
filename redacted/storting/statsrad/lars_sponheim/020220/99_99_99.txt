 Regjeringen har vedtatt å overføre
ansvaret for en stor del av oppgavene innenfor landbruk
og miljø fra statlige etater til kommunene. Dette
vil gi en betydelig desentralisering, og det vil styrke det lokale
selvstyret og vitalisere lokaldemokratiet. Kommunene vil med dette
få anledning til å se landbruks- og miljøpolitikken
i sammenheng med andre områder
og oppgaver.

Av de økonomiske virkemidler som Regjeringen ønsker å legge
til kommunene, er både miljørettede
virkemidler, skogbruksmidler og bedriftsrettede bygdeutviklingsmidler.
De bedriftsrettede BU-midlene forvaltes i dag av Statens nærings-
og distriktsutviklingsfond
og nyttes både til investeringer i tradisjonelt
landbruk og til nyskapings- og utviklingstiltak knyttet til landbruket. Kommunene
har allerede i dag oppgaver knyttet til disse midlene, gjennom forberedelse
og anbefalinger, kontroll og oppfølging av sakene.

Jeg mener kommunene skal få vedtakskompetanse
på disse områdene, men vi må ha en åpen
holdning til selve organiseringen av arbeidet. Vi kan f.eks. tenke
oss modeller som inkluderer fylkesvise føringer og samarbeid mellom
flere kommuner. Jeg ønsker også forsøk
med kommunal oppgavedifferensiering, det vil si at kommuner med
ulike forutsetninger når det gjelder størrelse, landbrukets
omfang, kompetanse og kapasitet, får ulike oppgaver. Dette
vil Regjeringen i første omgang komme tilbake
til i en stortingsmelding i løpet av våren.

I og med at kommunene gjennom denne reformen
vil få betydelig flere oppgaver på landbruksområdet
enn i dag, vil Regjeringen også vurdere nærmere
kriteriene i inntektssystemet for kommunene, slik at det blir god sammenheng mellom
tildeling av midler, oppgavemengde og kompetansebehov i den enkelte
kommune.

I sum innebærer denne reform
et løft for kommunene på landbruksområdet,
og understreker Regjeringens vilje til å vise
kommunene tillit til at de kan løse oppgavene
de her blir gitt. De fleste kommuner har hatt god og formell kompetanse
på disse områdene over lang tid. Av forskjellige
grunner har det vært en tendens til nedbygging av denne
kompetansen. Det er nettopp dette vi ønsker å snu.

Ved å gi kommunene mer ansvar og handlingsrom, ved å vurdere
kriterier for kommunenes inntektssystem og ved betydelig kompetanseoverføring
fra regionalt nivå vil nødvendig kompetanse
beholdes og videreutvikles.

 Det vil vi. Det gav jeg også uttrykk
for i mitt svar.

La meg si at jeg hadde trodd at representanten også ville
gitt uttrykk for en viss glede og entusiasme over at dette er å styrke
lokaldemokratiet, det er å ha tillit til lokale folkevalgte,
som nå skal ta et større ansvar. Det er iallfall
en grunnleggende ideologi og filosofi for denne regjering
at vi ønsker å ha tillit til lokaldemokratiets evne til å løse
oppgaver – og flere oppgaver. Det er viktige prinsipper.
Men så må vi sette kommunene i stand til å stå ved
og gjennomføre disse prinsippene på en god måte.
Det ene er, som representanten nevner, kompetansespørsmål.

Denne reformen regner vi med vil kunne være
fullt gjennomført fra 1. januar 2004 – ved
en stortingsmelding i vår og nødvendig oppfølging
av dette via kommuneøkonomiproposisjonen våren
2003. Da vil vi også kunne reise spørsmålet – og
det har Regjeringen varslet – om å integrere også landbruks-
og miljøhensyn i inntektssystemet. Det er ofte
slik at der det er mange kuer, er det lite folk, og det
må også inntektene til kommunene klare å fange
opp, og det arbeider Regjeringen med.

 Denne reformen handler nettopp om
saker der staten har avgjørelsesmyndighet, og hvor staten
ved fylkesmannen og fylkeslandbruksstyret har fattet vedtak. Og
fylkeslandbruksstyret er jo et organ oppnevnt av fylkestinget – det
er et statlig folkevalgt organ, kan vi si. Det vi i realiteten gjør,
er å overføre disse statlige oppgavene til kommunene, ikke bare
til fylkeskommunene og fylkespolitikerne, men til der hvor vi har
det mest omfattende og spredte lokaldemokratiet, nemlig hos kommunene. Bare
på lovsiden, i konsesjonssaker, jordlovssaker, skoglovssaker, dreier
det seg om ca. 8 000 saker i året. Dette
er saker som kommunene allerede i dag har kompetanse på,
hvor de allerede er førsteinstansbehandlere, hvor de gir
sin innstilling, men ikke får lov til å fatte
vedtak. Det inviterer vi dem nå til å gjøre gjennom
denne reformen. Det er å gi lokaldemokratiet tillit. Og
jeg er stolt over at denne regjeringen nå legger til rette
for det. Så må vi sørge for å overføre
kompetanse og lære opp. Vi har knappe to år
på oss til å sørge for å overføre
den nødvendige kompetansen og de nødvendige ressursene
for at de kan gjøre oppgaven godt.





                

 Som det framgår av representanten
May Hansens spørsmål, er landbruket en vesentlig
bidragsyter til forurensningsproblemene i en
del av våre vassdrag. Dette gjelder også for
de nevnte vassdragene i Østfold.

Jeg er opptatt av å bedre
vannkvaliteten i Hobøl–Vansjøvassdraget,
slik at Vansjø fortsatt skal kunne brukes som drikkevannskilde
for 60 000 mennesker og fortsatt skal kunne være
et verdifullt rekreasjons- og friluftsområde.

De to hovedkildene for menneskeskapte tilførsler
av næringssalter til Vansjø er landbruksvirksomhet
og spredt avløp i tilknytning til vassdragene som drenerer
til Vansjø.

Regjeringen har i samarbeid
med næringsorganisasjonene satt av 3 mill. kr
over Landbrukets utviklingsfond for økt
satsing i Morsa, som prosjektet i Vansjø kalles. I tillegg
har Miljøverndepartementet for 2002 satt av 3 mill. kr
til helhetlig vannforvaltning, hvorav 2 mill. kr vil
gå til Morsa-prosjektet. Landbruksforvaltningen og miljøforvaltningen
samarbeider om prosjektet, slik at en sikrer at aktørene
deltar.

For jordbruket er det oppnådd gode
resultater i Vansjø allerede. En foreløpig beregning
viser en reduksjon i tilførselen av
fosfor fra jordbruket på 3,6 tonn, som er over halvveis
til foreslåtte mål. For de mest erosjonsutsatte jordbruksarealene,
vannførende drag og flomutsatte arealer, er det nær
100 pst. måloppnåelse
for tiltakene. I tillegg er det anlagt eller planlagt
40 fangdammer, 30 km vegetasjonssoner og 8 km
plantinger langs vassdraget. Det er svært stor interesse
blant bøndene i området for å gjennomføre
tiltak, noe som utløser årlige og langsiktige midler
over jordbruksavtalen, i tillegg til det som er foreslått
i tiltakspakken.

Erfaring viser at det tar lang tid å forbedre
et økologisk system som en stor innsjø. Det er
derfor sannsynlig at man må leve med resultatene
av «gamle synder» i flere år framover,
selv om vi nå har satt inn store ressurser og tiltak for å bedre
situasjonen.

De fleste av virkemidlene Landbruksdepartementet har,
er rettet mot den enkelte bonde, men større vassdrag krever
en kollektiv oppslutning rundt tiltak for å lykkes. Jeg
vil derfor med bakgrunn i erfaringene fra Morsa-prosjektet, og også Venstres
fokusering på miljøspørsmål, legge
til rette for fellesprosjekter i enda flere vassdrag. Prosjekter
der alle aktuelle parter deltar og hvor det skapes lokalt
eierskap til prosjektene, har stor positiv motivasjonseffekt. Det
gir positive ringvirkninger for den langsiktige oppfølging
av prosjektene, og det øker dermed måloppnåelsen.

Når sentrale myndigheter nå legger
til rette for slike prosjekter, blir det opp til lokale og regionale
myndigheter og næringsliv å følge opp.

 La meg først understreke at en er
godt i gang når en kan vise til en måloppnåelse på 100 pst.
på noen områder, og for fosfor, som
er noe av det verste vi kan tilføre den type
vassdrag, på godt over halvveis. Da er vi godt i gang,
og jeg har varslet at vi skal fortsette. Det er en stor innsats,
og det er en innsats som må øke.

Når det gjelder spørsmålet
om melkekvoter, tror jeg representanten godt vet at forhandlingspartene
har valgt ikke å gå utover fylkene,
flytte kvoter f.eks. fra Finnmark til Østfold, som Finnmark ville
oppleve som meget vanskelig, men holde strengt på fordeling
innenfor fylkene. Hvis vi i vårens
jordbruksoppgjør får til det denne regjeringen ønsker
om mer omsettelige kvoter, vil det åpne mer for muligheter
til å ta miljøhensyn ved tildeling av melkekvoter.
Det har ikke vært mulig under tidligere regimer.

 Jeg skal love at Landbruksdepartementet
og undertegnede vil følge nøye opp om
vi har tilstrekkelige både lovmessige og andre
virkemidler på plass for å forbedre miljøet
i disse vassdragene. Det er ikke tvil om at den situasjonen
vi utvikler i landbrukspolitikken, hvor grasarealene og husdyrproduksjonen
blir flyttet vekk fra de sentrale områdene, og kornarealene
blir beholdt, har gjort at åpen åker-problemene har
vært store. Jeg tror ikke svaret, av hensyn til
distriktene, er en rekanalisering av alt dette, men det er mulig å få til
veldig mye og mer enn i dag, og det er fortsatt mulig å ha
grasareal selv om en ikke har melkekvoter, f.eks. til
kjøttproduksjon. Det er fullt mulig. Men jeg kan forsikre
representanten om at vi fortløpende vil følge
disse tingene og ta i bruk nye virkemidler hvis det er nødvendig
for å ta vare på vassdragene våre.

