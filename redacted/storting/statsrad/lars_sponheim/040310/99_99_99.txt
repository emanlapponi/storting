 Private bedrifter innenfor landbruk
og foredling av landbruksprodukter er likestilt med
privat næringsvirksomhet i andre sektorer og
opplever de samme utfordringene knyttet til krav om høyere effektivitet
og større lønnsomhet. Spørsmål
om å legge ned enheter innenfor de
ulike bedriftene er et anliggende som vurderes av selskapets egne
eiere, og som jeg ikke kan eller vil gå inn
i.

Transport av dyr til slakterier er i dag regulert
gjennom en egen Forskrift om transport av levende dyr.
Forskriften har til formål å sørge for
at dyr under transport behandles godt og beskyttes best mulig. Hovedregelen
er at transporttiden ikke kan være
mer enn åtte timer, og det kan ikke
legges opp til transportordninger som systematisk overskrider denne
grensen.

Jeg mener disse reglene er viktige,
og jeg har ingen planer om å redusere kravene til dyrevern
og dyrevelferd. Eventuell omstrukturering av slakterivirksomhet
fører ikke til noen endring
av regelverket, og det vil ikke bli gitt dispensasjoner.

Jeg forutsetter derfor at Gilde FS sine
beslutninger om omstrukturering skjer innenfor
de lov- og regelverksmessige rammer som er gitt, også når
det gjelder dyrevern og dyrevelferd.

 Det regelverket
vi har, som er hjemlet i den forskrift som jeg henviste
til, opererer med en åttetimersregel, og den sier også veldig
mye om at transporten skal foregå på en
måte som er best mulig for dyrene. Jeg vet også at
slakteriene og transportørene har lagt ned betydelig arbeid
de siste årene i å få til en type
transport som er mest mulig skånsom mot dyrene. Det gjelder
så enkle ting som rolige bevegelser i bilen, hvordan man
kjører i svinger, kvaliteten på bilene og veldig
mange slike forhold.

Ordningen med å få til en
mer effektiv inntransport ved bruk av omlasting er etter
mitt skjønn forsvarlig hvis de øvrige reglene
for håndtering av dyr er overholdt. Men som sagt, det kommer ikke
på tale å endre disse reglene.
Så slakteriene må forholde seg til disse reglene
når de legger opp sin struktur, og de kan heller ikke
regne med at det i framtiden vil bli endringer på dette
punktet.

 Det er riktig at det er andre typer
regler for økologisk produksjon, og det er også slik
at medlemmer av slakterisamvirket som er økologiske produsenter,
har rett til å få levert sine produkter.
Det er forhold som slakterier må legge til grunn når
de legger opp sin struktur og sine rutiner for inntransport.
Men så er det heldigvis slik at når én
aktør trekker seg ut av et område, åpner
det for muligheter for andre til å kunne etablere
seg. Det er ikke slik at det at ett slakteri legges ned,
betyr at det ikke kan være et annet
slakteri i området som kan overta. Det er konkurranse,
og konkurransen skal være der. Det er fri etablering for
andre som vil tilby slakteritjenester til leverandørene.
Jeg legger til grunn at på dette området fungerer
konkurransen slik at det vil bli gode tilbud for alle
leverandører også i det området
det her er snakk om.





                

