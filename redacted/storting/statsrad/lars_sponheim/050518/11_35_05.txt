 Representanten Enoksens spørsmål
berører dels overvåkingsprogrammer som tas på bakgrunn
av krav i EØS-basert regelverk, dels nasjonale tiltak som
gjennomføres i tillegg til det som følger av Norges
EØS-forpliktelser.

Mattilsynet gjennomfører omkring 70
ulike programmer for å overvåke tilstanden på matforvaltningsområdet. En
rekke av disse ble etablert som kompenserende tiltak ved
utvidelse av EØS-avtalens vedlegg 1, jf. St.prp. nr. 6 for
1998–1999. I tråd med det som er anført
i St.prp. nr. 1 for 2004–2005, og som en del av effektiviseringsarbeidet, gjennomfører
Mattilsynet en gjennomgang av samtlige programmer som ble utført
av de ulike virksomhetene som gikk inn i Mattilsynet. Programmene
er også vurdert i forhold til internasjonale
forpliktelser og kost-nytte-effekter ved programmene. Allerede i
2005 er enkelte av disse programmene avviklet eller redusert.
Programmer som er fjernet eller redusert, vil etter
Mattilsynets oppfatning gi små negative effekter i forhold
til de målene som er satt for overvåking og kontroll.

Når det gjelder de prøver
som EU krever undersøkt, har det vært en utvikling
over flere år med krav om økt prøvetaking,
spesielt på TSE-området. TSE inkluderer både
kugalskap – BSE – hos storfe og skrapesyke hos småfe.

Tallene for både BSE- og
skrapesykeprøver viser at Norge ligger noe under
kravene. Avviket er størst når det gjelder skrapesyke
hos småfe.

Krav til prøvetaking er volummessig
størst for småfe. Her har det i praksis i lengre
tid vært problemer med å få undersøkt
selvdøde dyr i det omfang regelverket
krever. Årsaken til denne situasjonen er sammensatt. Jeg
kan f.eks. nevne rent praktiske forhold som manglende varsling fra
dyreeier og lange avstander.

Norge sender regelmessig inn rapporter
med statistikk og er i kontinuerlig dialog
med ESA, kommisjonen og de andre EØS-landene
om disse spørsmålene. Vi har ikke mottatt
signaler som tyder på at avvikene i prøvetaking skulle
sette Norges status i fare.

EU har nylig vedtatt rettsakter på TSE-området
som medfører økte utgifter til prøvetaking
av småfe. Regjeringen har fulgt opp dette i forslag til
revidert nasjonalbudsjett.

Gjennom matforvaltningsreformen og etableringen
av Mattilsynet har vi fått ett tilsyn som kan se ulike
risikofaktorer i forhold til både dyre- og folkehelse
i hele matkjeden. Dette gir mulighet til, i større
grad enn tidligere, å målrette tiltakene for å oppnå størst
mulig dyrehelsemessig effekt.

Mattilsynets oppfatning er at dyrehelsen i Norge
er meget god, og at vi har god kontroll med situasjonen. Resultatene
fra overvåkings- og kontrollprogrammene er meget tilfredsstillende,
og det er ikke noe som tyder på at vår gode
dyrehelsemessige sykdomsstatus er endret de siste årene.

