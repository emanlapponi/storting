  Det er med en viss undring jeg registrerer
at representanten Bastesen spør om jeg mener
det er grunn til bekymring for den landbrukspolitikken Regjeringen
og jeg fører. Det mener jeg ikke, tvert om. Vi
fører den politikken nettopp fordi vi mener
det er riktig politikk i forhold til de utfordringene næringen
og bygdene står overfor, og med en nødvendig avveining
av de ulike kryssende hensyn som all politikk står overfor.
Og som Bastesen sikkert har registrert, har denne regjering gjort
det uten brudd i forhandlingene med jordbrukets organisasjoner i fire år.

Målet for politikken er nettopp å legge
til rette for livskraftige bygder med et bredt spekter av næringsaktivitet også framover, å legge
til rette for at de som vil satse på en næring
med utgangspunkt i landbrukseiendommene, får mulighet til
det, å legge til rette for økt lønnsomhet,
og at muligheter som tidligere ikke ble utnyttet, nå i
større og større grad blir det.

Det er ikke mulig å tenke
seg livskraftige bygder framover med grunnlag i et bilde
av det gamle tradisjonelle jordbruket med låst struktur
uten endringer over tid. Blant annet fordi vi er et høykostland
med vanskelige produksjonsforhold i en stadig åpnere økonomi
med kraftig teknologisk utvikling, er utvikling nødvendig – utvikling mot
et mer effektivt og konkurransedyktig jordbruk, men også et
mer mangfoldig landbruk som utnytter de markedsmulighetene som finnes,
med grunnlag i landbrukseiendommenes mange ressurser og egen kompetanse
og interesser.

Svaret på spørsmålets
første ledd er nei, og svaret på spørsmålets
andre ledd er ja. Politikken er i samsvar med ønsket
om et levende Bygde-Norge. Den skal, blant mye annet, legge til
rette for det også framover.

Kari Lise
Holmberg hadde her overtatt presidentplassen.

