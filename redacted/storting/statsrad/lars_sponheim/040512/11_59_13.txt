 Potet er en viktig kulturplante som kan angripes
av mange skadegjørere. Formålet med bestemmelsene
i forskrift om planter og tiltak mot planteskadegjørere
er å hindre introduksjon og
spredning av planteskadegjørere som ikke er påvist
i Norge, eller som vi regner med å ha under kontroll eller anser
for å være utryddet. De fleste av disse er mer
vanlig utbredt i Europa.

Norge har i likhet med bl.a. EU krav til import
av både matpoteter og settepoteter. Når
det skal importeres matpoteter til Norge, må sendingene
derfor følges av et sunnhetssertifikat som viser at både
produksjonsstedet og potetene er kontrollert av offentlige myndigheter.
Det er ikke lov til å nytte matpoteter som settepoteter.

Selv om vi har streng regulering av import,
kan Mattilsynet på visse vilkår gi importtillatelse
til autorisert settepotetforretning. Dyrkeren på Hvasser
har brutt plantehelseforskriftens bestemmelser ved at han uten sunnhetssertifikat
har importert matpoteter av ukjent opprinnelse og plantehelsestatus,
som han så har benyttet som settepoteter. Med dette har
han satt både sin egen og andres potetproduksjon
i fare for å bli smittet med planteskadegjørere
som ikke er kjent å forekomme her i landet.

Mattilsynet mener at et negativt
prøveresultat ved testing av 415 knoller ikke
er noen garanti for at det ikke er smitte til
stede i potetpartiet. Antall knoller som det er tatt prøver
av, utgjør en meget liten del av de ca. 15 tonn som befant
seg på lageret.

Den aktuelle dyrkeren bad meg i mars i fjor
direkte om hjelp til å importere settepoteter, under henvisning
til importrestriksjonene som ikke gav ham anledning til
import. Vi gjorde da oppmerksom på at tilsynet etter
søknad fra autorisert settepotetforretning kan gi tillatelse
til slik import. Så vidt jeg kjenner til, er det ikke
fremmet noen slik søknad.

Mattilsynet ble høsten 2003 oppmerksom
på at det likevel ble solgt poteter som var dyrket
i Norge samme sommer. Mattilsynet har gitt dyrkeren pålegg
om destruksjon av potetene og dyrkingsforbud
av vertsplanter i ett år. Prøver vil bli tatt
på eiendommen og prøvene analysert med hensyn
på karanteneskadegjørere i løpet av våren/sommeren
2004.

Som dyrkeren på Hvasser ble informert
om i mars 2003, gir plantehelsebestemmelsene mulighet for import på visse
vilkår, dersom det blir søkt før potetene
ankommer landet. Dersom han nå gjør dette, vil
søknaden bli behandlet på vanlig
måte. Potetmaterialet må bl.a. gjennomgå karantenedyrking
i Norge. Dagens regelverk er altså ikke til hinder
for import.

