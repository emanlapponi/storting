 Etter det jeg har fått opplyst, gjelder
denne saken gnr. 40 bnr. 7 og 9 i Kongsvinger
kommune.

Landbrukskontoret i kommunen mottok konsesjonssøknaden
den 14. november 2001. I forbindelse med innkreving
av behandlingsgebyr ble kjøperen i brev av 19. november
2001 varslet om at saksbehandlingstiden i kommunen for slike saker
var ca. to måneder etter innbetalt gebyr, og
at saken deretter ville bli oversendt fylkeslandbruksstyret til
avgjørelse. Gebyret ble innbetalt samme uke.

Kommunen behandlet saken den 12. mars 2002.
Dette betyr en saksbehandlingstid på ca. fire
måneder. Det tok altså sju uker mer enn først
varslet om i brev fra kommunen.

Jeg har forståelse for at selger og
kjøper er opptatt av å få avgjort denne type
saker så raskt som mulig, bl.a. av hensyn til oppgjøret.
Det er derfor ønskelig med kortere saksbehandlingstid i
kommunen enn i dette tilfellet. Så langt jeg kjenner til,
blir imidlertid de fleste konsesjonssaker behandlet i kommunene
innenfor en tidsramme på ca. tre måneder,
noe som må anses som en akseptabel saksbehandlingstid.

Selv om kommunens saksbehandlingstid i dette
tilfellet er noe lengre enn vanlig, finner jeg på bakgrunn
av denne saken ikke grunn til å foreta meg noe
generelt med hensyn til kommunenes og fylkeslandbruksstyrenes saksbehandlingstid.
Jeg skal imidlertid bemerke at kommunen i dette tilfellet burde
ha orientert partene om at saksbehandlingstiden ville bli lengre
enn først antatt.

 Ja, jeg er enig i den prinsipielle tilnærming.
Det er ønskelig at saksbehandlingen går så fort
som mulig. Det er ønskelig at kommunene selv innenfor
det de kan gjøre i det kommunale selvstyret, fastsetter
tider for sin saksbehandling som gjør at borgerne og brukerne
av tjenestene får utført disse på kortest
mulig tid.

I denne sammenheng vil jeg gjerne ha fram at
som varslet kommer Regjeringen med en bredere reform når det
gjelder å delegere myndighet under såkalt oppgavefordeling.
Vi ønsker å delegere flere oppgaver
til kommunene, bl.a. innenfor konsesjonslovsbehandling,
som derved vil gjøre at kommunene kan ta endelig
beslutning i slike saker og slippe den tid det går med
til også å ha en behandling hos fylkesmannen,
slik vi har i dag.

 Jeg kan i grunnen bare slutte meg
til det generelle synspunktet. Og spesielt når vi
står overfor den type eksempler
som representanten her tar opp – slik representanten selv
gir uttrykk for i sitt spørsmål – at
salget foregår på grunn av dårlig økonomi, er
det klart at noen måneder i påvente
av å kunne få salgssummen er vanskelige måneder å vente
hvis regninger også venter. Det har jeg den største
forståelse for. Derfor skal vi hele tiden arbeide
for å effektivisere offentlig sektor også på dette
området for å kunne gi bedre tjenester
til våre borgere.





                

 Jeg antar representanten Hedstrøm
viser til undersøkelsen «Grensehandelen med Sverige
og Danmark» fra Statistisk sentralbyrå når
han viser til at Sverige ligger 20–25 pst.
over EU-gjennomsnittet, og det er altså med det enkelte
lands forbruksmønster. Den samme rapporten viser at alle
land i Nord-Europa ligger over EU-gjennomsnittet. Dette skyldes
i stor grad det generelle kostnadsnivået og kjøpekraften
i disse landene – som i Norge. Det vil ikke være
mulig å konkurrere på pris alene med omgivelser
hvor alle enkeltfaktorer i produksjonsprosessen er billigere.
Og la meg legge til at målt i forhold til nordmenns kjøpekraft er
norsk mat som kjent ikke dyr.

Det forhindrer selvsagt ikke at en
del velger å handle der matvarene er billigere, dvs. på andre
siden av svenskegrensen. Grensehandelsundersøkelsen
fra Statistisk sentralbyrå dokumenterer igjen at prisnivået
i de typiske grensehandelsområdene er til dels betydelig
lavere enn ellers i Sverige også. På de
mest typiske grensehandelsvarene lå prisene innover i Sverige
25–40 pst. over grensehandelsområdene.
Det mest ekstreme eksemplet var kyllingvinger, hvor svenske
priser var 110 pst. høyere innover i Sverige
der kundegrunnlaget er lokalt.

Begge våre nabolands landbruk
er effektive landbruk med hensyn til vareproduksjon. Det sier
seg nesten selv at den norske landbrukspolitikken ikke
kan legges opp til å konkurrere med prisene på grensen
på de typiske grensehandelsvarene. Men det betyr ikke
at jeg ikke er opptatt av matprisene. Momsreformen bidrog
til å redusere prisforskjellen til omverdenen med 10 pst.,
selv om sterk krone for tiden spiser opp noe av gevinsten.

Det er fortsatt et mål å redusere
prisforskjellene til nabolandene. I prisdannelsen på mat
har offentlige myndigheter i hovedsak tre grep å benytte:
Nivået på råvareprisene gjennom
målprisene i jordbruksavtalen, virksom konkurranse
i verdikjeden og dokumentasjon og informasjon til forbrukerne, slik
at de kan velge ut fra hvordan de prioriterer. Grensehandelsundersøkelsen
er en del av Landbruksdepartementets prisovervåkingsprogram
som fortsetter. Regjeringen arbeider med tiltak som skal bidra til å redusere
strukturkostnadene i jordbruket. Det vil legge viktig grunnlag for
en fornuftig utvikling i råvareprisene. Og vi arbeider
videre med å sikre en virksom konkurranse i foredlingsleddet.
Konkurransetilsynet har hovedansvaret for å sørge
for virksom konkurranse i senere ledd
i verdikjeden.

Norsk jordbruks- og matindustri er avhengig
av å betjene kundenes etterspørsel. I et så lite
marked som det norske er det imidlertid svært
vanskelig både å være
fullt ut konkurransedyktig i lavprissegmentet, som først
og fremst trenger volumet, og i mangfoldsmarkedet. Effektivitet
totalt sett må også vurderes i forhold
til målene i landbrukspolitikken.

 Jeg er enig i at vi hele tiden må ha
oppmerksomheten rettet mot prisspørsmålene. Samtidig
vet representanten Hedstrøm og jeg at vi i Norge
på mange måter er dømt til å ha
en dyr matproduksjon. Det har med våre klimatiske
forhold å gjøre, og det har med forhold som gjør
at vi er et høykostland – ikke minst
har våre store olje- og gassressurser bidratt
til det. I sum gjør dette det veldig vanskelig å holde
kostnadene nede i norsk matproduksjon.

Men vi må ikke gi oss for
det. Det er ikke noen sovepute. Vi må sørge
for hele tiden å fokusere på hvordan
vi kan få økt effektiviteten og dermed får
ned prisene. Det er ca. en tredjedel av matvareprisene som forbrukerne møter
i butikk, som kommer fra primærprodusenten. Da er det veldig
viktig at vi har effektive forhandlingssystemer, og det er viktig
at vi har foredlingskjeder som er effektive.

Jeg synes likevel det er viktig å si
at svært mange av oss, slik bl.a. dagens MMI-undersøkelse
viser, er opptatt av at norsk matproduksjon representerer andre
kvaliteter, som vi også er villige til å betale
for gjennom matvareprisen.

 Jeg er enig i den siste replikken. Det er viktig
at landbrukets yrkesutøvere overlever, og at mange blir
i denne næringen, som er viktig både
for å få mat av god kvalitet til riktig pris,
men også fordi landbruket leverer andre
viktige verdier for oss i det norske samfunn. Da må vi
bidra til å sortere ut alt dette. Vi skal være
så effektive vi kan i Norge på matproduksjon
og matforsyning og ikke ha unødvendige kostnader. Vi
får strekke den strikken så langt vi klarer for å unngå for
store prisforskjeller. Og så må vi framheve de
kvaliteter vi har, og som vi kan konkurrere på i Norge,
som er knyttet til kvalitet, som er knyttet til at fordi vi bor
så spredt, kan vi ha en dyrevelferd som ingen andre
land kan ha. Vi kan sprøyte mindre
på grunn av at det er kaldere i Norge. Vi har mange slike
kvaliteter som vi vet at store norske markeder gjerne
vil betale for, og det er jeg glad for.

Siden representanten Hedstrøm også er
fra Østfold, som er et flott kulturlandskap, er jeg sikker på at
han gjerne vil være med meg og synge med vår
svenske trubadur om at «Jag trivs bäst
i öppna landskap». Det betaler vi også for
gjennom norske matvarepriser.





                

