  Det er riktig som stortingsrepresentanten
Hedstrøm påpeker, at EØS-avtalens generelle bestemmelser,
herunder forbudet mot diskriminering på nasjonalt grunnlag,
også gjelder for kommunal sektor. I tillegg følger
det også av norsk anbudsrett og forvaltningsrett at leverandørene
skal gis lik behandling. En kommune kan derfor ikke foretrekke en
leverandør alene på grunn av lokal tilhørighet. 

Hvorvidt Halden kommune har brutt noen av de
nevnte rettsreglene i forbindelse med det aktuelle kjøpet
av rørleggertjenester til Karrestad bofellesskap, vil jeg
ikke uttale meg om her.

Jeg vil imidlertid generelt bemerke at det
i forbindelse med valg av leverandør, er et grunnleggende
prinsipp at den enkelte leverandør skal få vite
om hvilke kriterier som vil være avgjørende for
tildelingen. Oppdragsgiver må derfor opplyse om tildeling
vil skje på grunnlag av pris alene eller ut fra en mer
sammensatt vurdering av hvilket tilbud som er det økonomisk
mest fordelaktige. Om kommunen har valgt at tildeling skal skje
ut fra en økonomisk totalvurdering, vil ikke en noe dyrere
pris hos vinnertilbudet i seg selv innebære et regelverksbrudd.

Avslutningsvis vil jeg si at Regjeringen arbeider
aktivt for å bidra til at regelverket på området
for offentlige anskaffelser, herunder EØS-avtalens generelle bestemmelser,
følges også i Kommune-Norge. Et ledd i dette arbeidet
er den dialog Nærings- og handelsdepartementet nå har
med kommunesektoren for å vurdere felles statlige og kommunale
innkjøpsregler uavhengig av anskaffelsens størrelse.

   Får jeg først gi uttrykk for,
som jeg også sa i mitt første svar, at de prinsipper
og den tankegang som representanten Hedstrøm her legger til
grunn, er helt avgjørende.  Det skal være en fair
konkurranse, og det skal være objektive kriterier som den
enkelte kan forholde seg til og konkurrere på grunnlag
av.  Det må være det bærende prinsippet.
 

Nærings- og handelsdepartementet har
nå et utvalg i arbeid som nettopp skal se på et
apparat for å håndheve dette, og vil vurdere mulige
tiltak for å forbedre forholdene, bl.a. det å kunne
gi den enkelte anledning til å klage på urimelig
behandling.  Dette utvalget vil legge fram sin innstilling i løpet
av kort tid – tidligst til sommeren – og da vil
vi selvsagt følge dette opp.

Et annet viktig forhold er det arbeidet som
jeg nevnte i mitt svar, i retning av et felles regelverk for alle
offentlige anskaffelser også under terskelverdiene.  Der
har også Stortinget gitt noen føringer og gitt
uttrykk for ønske om at Regjeringen skal komme tilbake
til Stortinget med en utvidelse av lov om offentlige anskaffelser
til også å gjelde kommunal sektor.  Får
man på plass et slikt regelverk, vil leverandører
til kommunal sektor få en sterkere stilling enn i dag.

   Jeg skal love at vi skal følge dette
opp på en måte som gjør at vi sikrer
en enda mer effektiv og bedre konkurranse. Situasjonen i dag er jo
at kommunenes anskaffelsesprosedyrer i beste fall er nedfelt i instruks.
 Det gjør at leverandørene har en begrenset mulighet
til å påberope seg regelverket overfor domstolene.
Et nytt felles regelverk nedfelt i lov og forskrift vil imidlertid
endre på dette og dermed skape sikkerhet for en reell konkurranse.

