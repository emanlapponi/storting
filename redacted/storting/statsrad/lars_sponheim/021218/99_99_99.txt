 Kommunene er også landbruksmyndighet.
Forutsetningen er at de også ivaretar nasjonale
hensyn ved utarbeidelse av arealplaner etter plan- og
bygningsloven.

Vedtatt nasjonal politikk
går ut på at det skal føres en restriktiv
linje mot omdisponering av produktive arealer. Jordvernet er forankret
i flere dokumenter Stortinget har hatt til behandling. Både
St.meld. nr. 29 for 1996-97 Regional planlegging og arealpolitikk
og St.meld. nr. 19 for 1999-2000 Om norsk landbruk og matproduksjon
gir klare retningslinjer for vern av produktive arealer.

Arealplaner etter plan- og bygningsloven
skal forelegges fylkeslandbruksstyret, som etter de regler
som gjelder «har eit særleg ansvar for sikring
av landbruket sine arealressursar». For å ivareta
dette hensynet kan fylkeslandbruksstyret fremme innsigelse mot den
plan kommunen har utarbeidet. Jeg nevner her at fylkesmannens landbruksavdeling
forutsettes å ha vært i dialog med kommunen
i planprosessen og ha gitt signaler om hvilke nasjonale mål
og rammer det må tas hensyn til.

Landbruksdepartementet har flere ganger, senest
i et brev til samtlige fylkeslandbruksstyrer av 25. september i år,
understreket betydningen av et strengt jordvern.

Arealplaner hvor det ikke foreligger
innsigelser, sendes Miljøverndepartementet til orientering.
Det kan da vurderes om planen er i strid med nasjonale interesser. Her
løper det en frist på tre måneder. Jeg
vil sørge for at det tas kontakt med Miljøverndepartementet
om denne saken.

 Jeg vil gjerne få gi uttrykk for,
og jeg er sikker på jeg deler det med spørreren,
sterk bekymring over at avgangen av dyrket mark til annet formål
i Norge i dag er for høy. Det setter oss i noen
dilemma, og det gjelder både spørreren
og undertegnede, som er opptatt av å forsterke og øke
det kommunale selvstyret: Hvordan skal vi sikre at kommunene med økt
selvstyre også tar nødvendige nasjonale
hensyn i så følsomme og ugjenkallelige spørsmål
som dette? Det arbeider vi med i departementet på generelt
grunnlag, det var også bakgrunnen for det generelle
rundskrivet vi sendte ut, og vi kommer til å være
veldig opptatt av dette når vi nå skal øke
det kommunale ansvaret innenfor en del av den
generelle landbruksjusen.

Når det gjelder denne konkrete saken,
vil vi, som jeg sa i mitt svar, sørge for å ha
nødvendig kontakt med Miljøverndepartementet og
se om det her er snakk om så store nasjonale hensyn at
vi skal bruke den adgangen vi har til å gripe
inn.

 Vi bruker av og til den nasjonale adgangen.
Den siste store kontroversielle sak var knyttet til noen
enormt store jordbruksarealer utenfor Bodø, som kommunen
og mange interesser ønsket å ta
i bruk til utbygging, men vi brukte denne adgangen fra Regjeringens side
for å ta vare på jordvernet. Dette er
noe som har skjedd den siste tid, og som har vakt mye debatt. Skal
vi kunne klare å «lære opp» kommunene
til å legge avgjørende vekt på de nasjonale
hensyn, er det også viktig å statuere noen
tydelige eksempler gjennom disse virkemidlene.
Men vi ser også på hvordan vi kan få kommunene
og de kommunale beslutningstakerne med på lag for å forstå hvor
viktig jordvernet er. Det blir viktig framover når
kommunene skal få økt innflytelse over slike og andre
landbrukssaker.





                

 Forsøksloven – lov 26. juni 1992
nr. 87 – gir ikke hjemmel for forsøk
med det innholdet bondelagslederen i Våler foreslår.
Loven gir bare hjemmel for å avvike regler om
saksbehandling og oppgavefordeling. Heller ikke konsesjonslovens
regler kan brukes for å sette loven ut av kraft i en forsøksperiode. Forslaget
lar seg derfor ikke realisere innenfor
dagens lovverk.

Som nevnt i tidligere sammenhenger er det min
plan å fremme forslag til ny konsesjonslov allerede i løpet
av vårsesjonen 2003. De fleste forslagene gjelder konsesjonspliktens
omfang, og forslagene tar sikte på å øke konsesjonsfriheten
i ikke ubetydelig grad. Som kjent er arealgrensen for
bebygd eiendom foreslått hevet til 100 dekar
dersom ikke mer enn 20 dekar er fulldyrket. Begrunnelsen
for å heve arealgrensen er et ønske
om hyppigere omsetning av landbrukseiendom i distriktene, bl.a. for å sikre
bosettingen.

Etter min mening er det behov for
en løpende vurdering av om lovverket i landbruket støtter
opp om dagens landbrukspolitiske mål. Dette er hovedessensen
i Odelslovutvalgets mandat, og det er også en
sentral side ved forslaget til ny konsesjonslov.

Sett i lys av det arbeidet som er på gang,
er det ønskelig å vurdere konsekvensene av disse
endringene før vi eventuelt går videre
i den retning representanten Bredvold antyder.

 Jeg registrerer at spørreren brukte
ordet «dessverre» om svaret mitt. Det er altså slik, som
jeg gav uttrykk for i svaret, at jeg som statsråd ikke har
lovhjemmel for å iverksette et slikt
forsøk, og jeg prøver å etterleve de
lover Stortinget vedtar, så godt jeg kan. Jeg må be
om forståelse for at jeg må forholde meg til lovverket.

Så er da spørsmålet
hvordan vi ønsker lovverket i framtiden. Det
er noe det er nødvendig å diskutere. Jeg varsler
at vi kommer med endringer i konsesjonsloven som åpner
opp for muligheten til konsesjonsfritak for flere eiendommer, og
dermed fri prisdannelse, og også boplikt utelukkende
hvis kommunen en bor i, har bestemt at det skal være
det på kommunalt grunnlag.

Jeg er enig i noe av det representanten sier,
at vi nok må basere mer av bosettingen i bygdene i framtiden
på bolyst, og ikke bare på boplikt.

 Jeg vil igjen understreke at konsesjonslovens
viktigste bidrag til dette er å gi
oss hjemmel for i det minste en viss prisregulering på landbrukseiendommer
og også denne fem års boplikten som gjelder,
knyttet til konsesjonen. Hvis man skulle oppheve konsesjonsloven,
slik representanten tar til orde for og vel hans parti også har
programfestet, vil det bety at man får en fullstendig
prisdannelse på alle typer landbrukseiendommer,
og det vil heller ikke være knyttet noen
boplikt til dem. Det vil nok da, slik jeg ser det, være
en reell fare for at meget rike mennesker
som ikke bor i bygdene, vil se seg tjent med å kjøpe
mange landbrukseiendommer, som de kanskje heller ikke
vil bo på.

Men hvis vi nå opplever en situasjon
hvor unge mennesker som enten vil flytte til bygdene, eller
som bor i bygdene, ikke ser det som mulig å skaffe
seg en landbrukseiendom, arbeider på et vis konsesjonsloven
litt imot det som er hensikten. Det er også bakgrunnen
for den gjennomgangen vi har nå, som ikke handler
om å fjerne loven, men å tilpasse loven til den
virkelighet mange lever i rundt omkring i norske bygdesamfunn.





                

 Etter det jeg har fått opplyst,
refererer spørsmålet seg til gnr. 38, bnr. 1 i
Beiarn kommune.

Arnold Furumo og hans søster Unni
Michalsen har søkt om fradeling av eiendommens ene av to
bolighus. I forbindelse med skifte mellom deres
foreldre ble det bestemt at Unni Michalsen
og hennes mann skulle overta bolighuset som søkes fradelt.
De har brukt bolighuset til fritidsformål siden 1994, samtidig
som de har foretatt og bekostet betydelig restaureringsarbeid.

I henhold til jordloven § 12
kan eiendom som er nyttet eller kan nyttes til
jordbruk eller skogbruk, ikke deles uten samtykke
fra departementet. Departementet kan gi samtykke dersom samfunnsinteresser
av stor vekt taler for det, eller deling er forsvarlig
ut fra den avkastning eiendommen kan gi. Avgjørelsesmyndighet
for den type saker som representanten her tar opp, er
lagt til fylkeslandbruksstyret.

Som representanten påpeker, har landbruksmyndighetene
nektet deling. Dette gjelder både kommunen, fylket og
Statens landbruksforvaltning som klageinstans. Alle tre
instanser har kommet til at det ikke foreligger
samfunnsinteresser av stor vekt som taler for deling. De har videre
kommet til at eiendommen, med sine 77 dekar fulldyrket
jord, 45 dekar overflatedyrket jord/gjødslet beite
og 330 dekar produktiv skogsmark, har behov for to bolighus. På den
måten kan den yngre generasjonen flytte til gården
og overta driften tidligere enn det som ellers ville være
tilfellet. Kårboligen sikrer derved en kontinuerlig og
forsvarlig drift av eiendommen ved generasjonsskifter. Jeg har også merket
meg at de lokale instanser er av den oppfatning at eiendommens drift
kan økes vesentlig, og at det er grunn til å anta
at den vil bli drevet videre.

Delingsforbudet gjelder uavhengig av om delingen skjer
ved arv eller på annen måte. Dette finner
jeg rimelig, da delingsbestemmelsen ellers lett ville bli illusorisk. Av
samme grunn mener jeg også at det ved
avgjørelsen av den enkelte sak heller ikke bør
legges avgjørende vekt på at delingen skjer i
forbindelse med et arveoppgjør.

Jeg konstaterer at saken er behandlet etter
gjeldende retningslinjer, og at delingsnektelsen er i tråd
med praksis på dette området.

 Jordlovens regler er veldig strenge på dette
området. Jordloven er jo helt fra 1950-tallet, og den har
lagt veldig strenge føringer på at landbrukseiendommene
skal være hele. Man skal unngå oppstykking
av landbrukseiendommene, og man skal bidra til at landbrukseiendommene
kan vokse og dermed blir mer bærekraftige. Det har vært
den bærende del av norsk landbrukspolitikk og dermed også den
juridiske del av den i veldig mange år.

Den behandling som her har foregått, ikke bare
lokalt, men på fylkesnivå og også gjennom anke
helt til Statens landbruksforvaltning, har bygd på det
som er dagens lovregler og praksis på området.
Jeg har ikke gått nærmere inn i saken
annet enn å ha lagt til grunn at den er behandlet på bakgrunn
av de rettsregler vi har.

Så er det et spørsmål
om disse reglene er for strenge, og om vi bør ha mykere
regler i spørsmålet om deling og finne løsninger
for den enkelte eiendom som er i samsvar bl.a. med slik
en familie måtte ønske å ha
det. Det er spørsmål som vi i Landbruksdepartementet
vil vurdere framover gjennom en breiere gjennomgang av
et lovarbeid som kan gå mot en samlet landbrukslov, hvor
man ser på de ulike regler.

 Det finnes nesten ikke saker som
går på det enkelte bruk, spørsmål
om deling, spørsmål om overtakelse, spørsmål
om odelsløsning, som ikke skaper litt vondt blod,
og som er menneskelig vanskelig. Da er det av og til viktig å ha
blikket festet på det vi ønsker å oppnå med
dette. Delingsreglene, de restriktive delingsreglene gjennom 40–50 år,
har vært basert nettopp på å sikre
at landbrukseiendommene er hele, slik at de i framtiden også kan være
landbrukseiendommer og bidra til bygdenes vekst og muligheter.

Det kan være vi er kommet
til et punkt hvor vi har behov for å vurdere en oppmyking
av disse reglene for å gjøre det lettere for f.eks.
en familie som ønsker at barna skal kunne ha
et ankerfeste på sin familieeiendom i framtiden, noe som
til dels er vanskelig med dagens regler å kunne
gi mulighet til ved deling. Det er ikke min oppfatning
at statsråden har mulighet til å gripe inn i en
sak som dette. Den er sisteinstansbehandlet i Statens landbruksforvaltning
innenfor dagens regelverk. Min oppgave er i
så fall å arbeide med hvordan reglene bør
være for framtiden. Men vi trenger delingsregler. Vi har
så små gardsbruk i Norge at vi kan ikke
la det være fritt fram med å tegne dem,
streke dem og klippe dem opp som man måtte ville. Vi må ha
nasjonale regler som ivaretar noen nasjonale hensyn.





                

