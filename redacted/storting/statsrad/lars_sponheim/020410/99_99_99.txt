 I statsbudsjettet for 2002 er en utvikling
av selskapet Norsk Kornforedling A/S – som nå heter
Graminor – innen planteforedling i Norge omtalt.
Staten ved Landbruksdepartementet er en av flere aksjonærer
i Graminor AS.

I tillegg til korn utvider Graminor AS fra
2002 sin virksomhet til å omfatte planteforedling av en
rekke andre plantevekster. En utvidelse av forretningsområdet
til Graminor skjer i nært samarbeid
med alle berørte parter – også med
Planteforsk, som har blitt medaksjonær i selskapet.

Det er rett slik representanten Konglevoll
sier, at Graminor tar sikte på å konsentrere
sin foredlingsvirksomhet som ikke er stedbunden, til Mjøsregionen.
Forskning- og utviklingsoppgaver som krever tilpasning
til særlige klimatiske forhold, vil imidlertid fortsatt
skje lokalt.

Det er en meget liten del av den virksomhet
som i dag foregår på Holt, som vil bli berørt
av etableringen av Graminor.

Planteforsk vil imidlertid kunne bli en viktig
leverandør av forsknings- og utviklingstjenester til Graminor. For
Planteforsks stasjon i Tromsø, Holt, vil et framtidig samarbeid
med Graminor, slik jeg ser det, kunne lede til økte
muligheter og ikke ulemper.

Planteforsk Holts samarbeid
med Universitetet i Tromsø ligger fast.

 Jeg får først gi uttrykk
for at vi fortsatt skal drive omfattende planteforskning i Norge,
heldigvis. Det trenger vi fordi vi har særlige forhold som
gjør at vi må skaffe oss egen kunnskap. Derfor
trenger vi en stor satsing på planteforskning spredt over hele landet,
slik at man fanger all den lokale kunnskap og har mulighet til å drive
den forskning som skjer. Så er det alltid knapphet
på forskningsmidler, noe som gjør at en må prioritere
viktige prosjekter. Men det ville være helt galt
for norsk landbruk, som er bygd på klare politiske forutsetninger,
om det bare skulle ligge rent økonomiske kriterier
til grunn for hva en skal prioritere innenfor
forskning, og hva en skal etterspørre av såkalte
FoU-tjenester. Det blir helt avgjørende at vi klarer å utvikle
plantesorter – svært ofte snakker vi
om ulike grasarter bl.a. – som er tilpasset nordnorske
forhold, og som gjør at vi trenger forskningsvirksomheten
på Holt.

Jeg er grunnleggende enig i de verdier som
ligger til grunn for det representanten her spør om, og
det vil jeg bidra til kommer til å bli situasjonen framover.
Med det sier jeg ikke at det ikke
er behov for å effektivisere og få mer ut av forskningspenger
innenfor Planteforsk, men vi trenger spredning
over hele landet og i lokale miljøer.

 Jeg har og vil fortsatt ha en god dialog
med disse miljøene. Jeg var senest i går i Tromsø og
møtte primærprodusenter som var opptatt av akkurat
det spørsmålet som representanten her tar opp. Det
er viktig og avgjørende. Det er nok ikke på så mange områder
at nordnorsk landbruk skiller seg fra de problemstillinger vi har
ellers, men på noen områder
gjør det det. Der er det avgjørende av vi sørger
for å legge kvalitet inn i det som skjer lokalt. Ikke
minst er det en situasjon hvor en del av fagmiljøene
innenfor primærproduksjon, men også kunnskapen
rundt, er såpass små at de ikke kan
bli mindre. Jeg skal love representanten at dette skal
jeg ha min oppmerksomhet rettet mot framover.





                

 Statskog SF har som formål å skape
verdier med utgangspunkt i sine ressurser og å etablere
næringsvirksomhet på dette grunnlag. Tilrettelegging
for friluftsliv er en viktig faktor knyttet til befolkningens helse
og livskvalitet.

Statskogs arbeid med etablering av en formidlingskanal
for friluftsbaserte tjenester, kalt iNatur, er en erkjennelse av
at det er viktig å ta i bruk nye kanaler for natur- og
friluftsopplevelser, og er et resultat av flere års grundige
analyse av behovet for en digital tjeneste på området.
Statskog, Den Norske Turistforening, Norges Fjellstyresamband
og Norges Jeger- og Fiskerforbund gjennomførte denne analysen
sammen. Initiativtakerne har møtt utelukkende positiv respons
hos tilbyderne og brukerne, og også hos fagmyndighetene
på området: Miljøverndepartementet og
Direktoratet for naturforvaltning. I en forundersøkelse
med 700 respondenter viser brukernes svar at iNaturs opplegg på Internett
er et svært framtidsrettet og interessant
tilbud til friluftslivsinteresserte.

iNatur AS er nå etablert
og i ferd med å utvikle en digital tjeneste på Internett
for å bedre tilgjengeligheten av friluftslivs-,
jakt- og fisketilbudene i Norge. iNatur skal være en markeds-
og tjenestekanal for alle tilbydere av friluftslivs-,
jakt- og fiskeprodukter, og skal leve av provisjon av
omsatte produkter på portalen. Tjenesten skal legges til
rette for bl.a. booking og salg av hytter, jakt- og fiskekort. Digital
kartinformasjon og salg av kart er også en vesentlig
tjeneste.

Statskogs styre har hatt en grundig behandling
i forkant av dannelsen av iNatur, og vurdert dannelsen av dette
selskapet som en av de viktigste og mest relevante
satsinger for Statskog. Statskog går
dermed inn og yter lån på forretningsmessige vilkår
til iNatur AS.

iNatur vil under oppbyggingen av portalen gå bredt
ut og invitere alle tilbydere og deres interesseorganisasjoner
til å ta i bruk tjenesten. Det er også aktuelt å åpne
for flere deltakere i selskapet. Allerede i forprosjektet ble flere
organisasjoner og store private tilbydere invitert til å vurdere
tjenesten.

Statskog er som landets største
grunneier en stor tilbyder av friluftsprodukter og bør ikke være
avskåret fra å ta i bruk nye virkemidler for å formidle
disse tilbudene. Foretakets initiativ, sammen med andre
viktige aktører innen friluftsliv i Norge, har
stor samfunnsmessig verdi. Målet er å inspirere
og legge til rette for at også nye generasjoner
skal ta i bruk naturen. En synergi av denne satsingen kan være
et positivt bidrag til styrking av lokal næringsutvikling.

Jeg finner på bakgrunn av denne orientering
ingen grunn til å gripe inn overfor Statskogs planer med å etablere
en skog- og utmarksportal på Internett. Jeg kan heller ikke
se at denne etableringen gir negative effekter for private aktører,
men tvert imot gir allmennheten et utvidet tilbud på området.

 Jeg er helt overbevist om at de mange brukerne – og
det er ganske mange i dette landet som er brukere av alt
vi kan tilby av friluftsliv også på statens
grunn – er glad for at det her er flere tilbydere, også kanaler å tilby
tjenestene på. Jeg er helt sikker på at det er
brukerne som tjener på at det er flere som kan kanalisere
disse mulighetene. Vi vet at de formål og de oppgaver som
Stortinget har gitt til Statskog, nettopp er å bruke
de store arealene som staten eier
gjennom Statskog. De skal legge til rette for at befolkningen til
en fornuftig pris skal kunne få god tilgang på jakt,
fiske og friluftsliv. Jeg synes derfor dette, som jeg har gitt uttrykk for,
er et godt tiltak, og kan ikke forstå at det
bør være problematisk for andre
som tilbyr en konkurrerende kanal å sende sine
ting på.

 I Venstres program er en veldig opptatt av
at det skal være konkurranse mellom ulike tilbydere,
som gjør at brukerne kan velge og få det best
mulige tilbudet. Jeg er ikke så sikker på om
konsekvensene er så dramatiske som spørreren her
gir uttrykk for. Jeg tror vi kunne prøve fra begge sider å oppfordre disse
to aktørene til å lage linker mellom
portalene, som gjør at den som finner fram til den ene, også kan
finne fram til den andre og dermed få et mangfold
av ulike friluftstilbud å velge mellom.

Jeg minner om en svært parallell situasjon
som representanten Hedstrøm og jeg har vært borte
i tidligere, nemlig da Norges Turistråd etablerte en tilsvarende
kanal, også med betydelig innsats fra det offentlige.
Dette ble, så vidt jeg kan huske, støttet meget
sterkt også av representanten Hedstrøm.
Men da var det også noen private aktører
som sa nei: Dette er farlig for oss, situasjonen har blitt annerledes.
Når mange engasjerer seg, avler det økt trafikk,
og det tror jeg alle tjener på.





                

 Jeg er ikke enig i påstandene
fra professor Normann Aanesland i avisartikkelen i VG
4. april.

Ved utgangen av 2001 var det til sammen ca.
2 800 årsverk innenfor
den statlige landbruksforvaltningen. Av disse var ca. 1 350 årsverk
i landbruksadministrasjonen. I tillegg kommer den kommunale landbruksforvaltningen med
ca. 1 000 årsverk. Det er vel denne gruppen som
kan benevnes som landbruksbyråkrater, og som da utgjør
ca. 2 350 årsverk. I tillegg kommer den statlige
og kommunale matforvaltningen på ca. 1 400 årsverk.
Det samlede antall ansatte på mat- og landbruksområdet
er dermed 3 800 årsverk, og ikke 10 000 årsverk,
slik VG skrev.

Antall ansatte i landbruksadministrasjonen
henger selvsagt sammen med antall tilskuddsordninger og innretningen
på disse. Det arbeides med forenklinger og målretting
av de økonomiske virkemidlene. Avtalepartene startet en
forenklingsprosess ved jordbruksoppgjøret i 2001. Norsk
institutt for landbruksøkonomisk forskning fikk
i oppdrag å komme med forslag til forenkling
og målretting av de økonomiske virkemidlene i
landbrukspolitikken. Rapporten foreligger, og vil gi partene grunnlag
for å vurdere forenklinger og endringer i virkemiddelbruken
i årets og kommende års jordbruksforhandlinger.
Dette vil på sikt redusere antall årsverk.

Videre vedtok Stortinget gjennom budsjettbehandlingen
høsten 2001 å omorganisere den offentlige matforvaltningen.
Omorganiseringen innebærer at Statens næringsmiddeltilsyn,
Statens landbrukstilsyn, Statens Dyrehelsetilsyn og næringsmiddeltilsynet
som i dag utføres av de kommunale næringsmiddeltilsynene,
skal slås sammen til ett statlig tilsyn. Departementet
er godt i gang med denne prosessen, og det er satt av konkrete mål
for effektivisering ved nåværende tilsynsomfang.
På matområdet har det imidlertid vært
en utvidelse av kontroll- og tilsynsoppgavene som trolig vil fortsette.

På samme måte er
det i gjennomføringen av endringer innenfor
jordskifterettene satt konkrete effektiviseringsmål. Andre
tiltak som kan nevnes, er styrking av lokaldemokratiet, effektivisering
ved bruk av IKT, dvs. nettbasert informasjon og elektronisk saksbehandling.

Utover ren effektivisering av forvaltningen
målt i antall ansatte er jeg sterkt opptatt av borgernes
interesser i møte med offentlig
forvaltning. Brukervennlighet, delegasjon og effektiv informasjon
er derfor like viktige hensyn, som blir tatt i de gjennomgangene
som er nevnt ovenfor og i det arbeidet som Regjeringen gjør
innenfor oppgavefordeling og delegasjon til
kommunene.

 Jeg deler den oppfatning som representanten
her gir uttrykk for. La meg først si at det er mulig å ha
to realistiske tanker i hodet samtidig. På den ene siden
må vi stadig bli bedre, vi må stadig prøve å ha
mindre byråkrati rundt landbruket, gjøre
ting på en mer effektiv måte, ta i bruk ny teknologi,
slik jeg har vært innom. Og det gjør vi. På den
annen side må debatten om norsk landbruk og det
såkalte enorme byråkratiet og kompleksiteten
som på en måte dyrkes litt rundt norsk landbruk,
foregå på et realistisk
grunnlag.

Dette er ikke så komplisert,
og det er ikke så omfattende. Det har skjedd
veldig mye i riktig retning over mange år, og vi skal fortsette.
Men det er veldig viktig at det ikke her skapes myter
rundt byråkrati og vanskelighetsgrad i landbruket
som skader landbruket. Det fortjener ikke norsk landbruk.
Derfor vil det være viktig for oss framover
i den generelle debatten – men også ganske målrettet – å prøve å få ut
hva som er den faktiske situasjonen, ikke minst rundt
de store forenklingsoppgaver som vi nå er i gang med.

 Ja, og det er vi i gang med. Vi har mange prosjekter
som går i retning av en forenkling.

Jeg vil også gjerne få si
at jeg er veldig enig i mye av det grunnleggende verdifundamentet
som min gamle læremester på Landbrukshøgskolen,
professor Aanesland – som er en frittalende mann,
og han har kanskje klart å overføre noen
av de egenskapene også – her gir uttrykk for,
nemlig respekten for at bonden er selvstendig næringsdrivende
og må ha frihet til å være
dyktig og tjene penger på å være
dyktig. Vi må aldri ha et rammeverk og et regelverk
rundt landbrukspolitikken som gjør at de dyktige bøndene ikke
skal få lov til å være dyktige
og lykkes med det.





                

