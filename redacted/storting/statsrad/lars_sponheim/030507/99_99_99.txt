 Innledningsvis ønsker jeg å presisere
at det ikke er noe generelt forbud mot å bruke gjødsel
som inneholder kjøttbenmel, men reglene for slik bruk er
strenge.

Handel med og bruk av gjødselvarer
er en del av EØS-avtalen. Det er strenge krav til kvaliteten på og
bruken av gjødselprodukter både i Norge
og i EU. Bruken av gjødselprodukter som inneholder kompostert
animalsk avfall eller kjøttbenmel, er basert
på streng klassifisering av dyrehelsestatus samt på krav
om at spesifisert risikomateriale er fjernet og destruert. Det er
gjennom norsk nasjonal forskrift innført
begrensninger for bruk av gjødsel som inneholder bl.a.
kjøttbenmel. Slike produkter tillates ikke brukt
på eng og beitearealer. Formålet med denne begrensningen
er å hindre at matproduserende dyr får
i seg materiale som er forbudt som fôr. EU har gjennom
en ny EU-forordning om animalske biprodukter som ikke
skal benyttes til humant konsum, innført tilsvarende begrensninger.
EU-forordningen er ennå ikke en del
av EØS-avtalen.

Kjøttbenmel fra Norsk Protein
har blitt tatt i bruk som gjødsel i Norge de
siste to årene, etter at forbudet mot bruk av
kjøttbenmel i fôr til matproduserende dyr ble gjort
permanent. Kjøttbenmel innholder mye nitrogen
og fosfor, og resultater viser at kjøttbenmelet har god
effekt som gjødsel. Det er foretatt forsøk for å lage
anbefalinger om slik gjødsling. Når det gjelder
smitterisiko ved bruk av norsk kjøttbenmel som gjødsel,
vil jeg vise til at Veterinærinstituttet i en
rapport den 28. januar 2001 konkluderte med at en slik risiko var
neglisjerbar med bakgrunn i den norske dyrehelsestatusen.

Det er en viss import av gjødselprodukter
med kjøttbenmel til Norge, disse kommer i hovedsak fra Sverige og
Danmark. De fleste av disse importproduktene er beregnet på husholdning/småhage,
hagebruk/veksthus eller grøntanlegg.
Gjødselprodukter som omsettes lovlig i markedet i Norge,
blir registrert hos Landbrukstilsynet. Landbrukstilsynet
har 

ikke

 registrert
produkter som inneholder kjøttbenmel fra Tyskland eller
England, og har heller ingen opplysninger om import fra disse landene. Dersom
det finnes slike gjødselprodukter på markedet, må dette
i så tilfelle skyldes ulovlig import. Landbrukstilsynet
er imidlertid ikke kjent med at slike ulovlige produkter
finnes på det norske markedet i dag, eller
at det har vært foretatt ulovlig import.

 Jeg tror at å stille garantier på noen
av disse kompliserte områdene skal en være forsiktig
med. Til det vet en for lite om prioner og hvor det forefinnes,
og faren rundt dette. Det vi kan gjøre, er å ha
veldig strenge regler på dette området, slik jeg
gav uttrykk for i svaret mitt. Men man kan selvsagt aldri
garantere noe 100 pst. i et land som er åpent, og hvor
folk reiser og kan ha mye med seg. Jeg tror allikevel at muligheten
for at man i reisebagasjen sin når man passerer grensen,
har med seg veldig mye kunstgjødsel, og at det representerer
en stor fare, er veldig begrenset og i så fall vil være
begrenset til det som måtte være til
bruk i private hager.

Når det gjelder godkjente produkter
for salg i Norge, skal de godkjennes av Landbrukstilsynet, og det
finnes ikke kunstgjødsel fra Tyskland eller
England som Landbrukstilsynet har registrert
lovlig solgt i Norge, slik som jeg gav uttrykk for i svaret mitt.

 Jo, vi har et usedvanlig godt forsvar, og det
er at vi har veldig strenge regler på området.
Det er da slik at det vi har av fagfolk på området,
som Veterinærinstituttet i Norge – våre
beste fagfolk – sier at den risiko
som representanten Bastesen nå prøver å dra
opp til et stort problem, er neglisjerbar, den kan vi se bort fra.
Det er ingen slik risiko, sier våre
fagfolk, og det tror jeg også representanten
Bastesen da må registrere.

Men derfra til å si at Norge
er kjemisk rent, og at det ikke kan komme inn et og annet
gjødselprodukt – f.eks. til bruk i private hager – som ikke
går via de vanlige salgskanaler i Norge, det kan jeg selvsagt ikke
gi noen garantier for.

Jeg tror også at sannsynligheten
for at det representerer noen stor fare, skal vi se ganske
mye bort fra. Det er jo frykten for at dette skal komme inn i husdyrene
våre, som er problemet. Vi har forbud mot å ha
det i fôr, og vi har forbud mot å bruke
det i gjødsel på grasarealer, på beite
osv., der det kan komme inn i husdyrene våre. Vi har veldig
strenge regler på området, det har også England
og Tyskland, og de er under skjerping.





                

