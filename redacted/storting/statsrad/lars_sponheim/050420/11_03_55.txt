 Det følger av naturskadeloven § 3
at skade på eiendom som tilhører staten,
en kommune eller en fylkeskommune, ikke erstattes etter
denne loven. Dette er en konsekvens av prinsippet om staten som
selvassurandør, og at det er et bevilgningsspørsmål
om staten vil bruke penger på å utbedre
skader på statlige eiendommer.

Etter det jeg har fått opplyst, er
det Opplysningsvesenets fond som er grunneier/bortfester
i den saken som representanten her tar opp. Prinsippet om statlig
selvassuranse gjelder også for eiendommer tilhørende
Opplysningsvesenets fond. Dette betyr at festeren ikke
har rett til erstatning etter gjeldende bestemmelser.
Jeg finner derfor ikke grunn til å forfølge
denne konkrete saken nærmere.

Kvinnen det refereres til i denne saken, bør
eventuelt på privatrettslig
grunnlag fremme sitt krav overfor Opplysningsvesenets fond, som
er bortfester.

Jeg kan ellers opplyse
representanten om at Landsbruks- og matdepartementet allerede i
budsjettproposisjonen i høst varslet at vi vil sette i
gang arbeid med en bred gjennomgang av naturskadeordningen. I den
sammenheng vil det være naturlig å vurdere
omfanget av ordningen, herunder om festere av eiendommer som eies
av staten, en kommune eller en fylkeskommune, og som er
stilt til rådighet for festeren på langsiktig
avtale, skal få rett til erstatning etter naturskadeloven.

