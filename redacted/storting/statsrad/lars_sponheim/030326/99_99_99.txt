 Med de utviklingstrekk som vi ser i det tradisjonelle
jord- og skogbruket, er det naturlig å vurdere en økt
satsing på utmarkas muligheter. For å oppnå høyest
mulig arealavkastning og en tilfredsstillende utvikling i mange
lokalsamfunn er det viktig å se hele ressursgrunnlaget
til en eiendom i sammenheng. Jeg vil arbeide for å legge
til rette for at aktiviteten og sysselsettingen i norsk utmarksnæring
kan økes ved at bygdefolk med tiltakslyst
og gode ideer skal få mulighet til å ta
i bruk sin kreativitet og gå nye veier. Videre vil jeg
arbeide for at det legges opp til et romslig og fleksibelt
regelverk som egner seg for å slippe fram dyktige folk
som vil utvikle ulike typer tilbud som dagens forbrukere etterspør.

Jeg vil framover arbeide for å skape
en bredere politisk plattform for utnyttelsen av utmarka og andre
tilleggsnæringer i landbruket, dette bl.a. for å unngå at
velmenende tiltak fra ett hold ikke kveles av reguleringer
fra andre hold. Dette vil også konkret
gjelde det denne saken gjelder, muligheten til å utnytte
eksisterende bygningsmasse i tilknytning til gårdsbruk
i næringsmessig øyemed. Dette vil være
en kostnadseffektiv og miljøvennlig måte å utvikle
nødvendig overnattingstilbud på for salg av utmarksprodukter
som f.eks. jakt og fiske, samtidig som det sikrer at bygningsmassen
vedlikeholdes og blir ivaretatt. Også for andre
opplevelsestilbud kan det være behov for en beskjeden
bebyggelse i utmark.

I utgangspunktet bør ressurser som
dette ligge til landbrukseiendommen og inngå som en del
av det totale næringsgrunnlaget på denne. I dette
ligger at det bør foreligge særlige grunner dersom
slike ressurser skal fradeles. Dette må imidlertid vurderes
konkret, og det kan også tenkes mellomløsninger
som går ut på at det gis samtykke til langvarige
leiekontrakter.

Jeg tror den viktigste
utfordringen for å legge bedre til rette for
utmarksnæringer er å få samordnet det
lovverket som regulerer ressursforvaltningen og utviklingen i utmarka.
Det er særlig plan- og bygningsloven som må tilpasses
nye behov og gi bedre armslag for dem som vil satse på et
fortsatt levebrød i Bygde-Norge etter at inntektene
fra både det tradisjonelle jordbruket og vanlig skogsdrift
er sterkt redusert. Det må bli en større aksept for
at noe bebyggelse i utmarka er nødvendige driftsmidler
i et moderne landbruk. Planloven er som kjent nå under
revisjon. Landbruksdepartementet vil i denne prosessen være
særlig oppmerksom på disse spørsmålene.

