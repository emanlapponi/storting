  I henhold til dyrevernsloven § 9
skal dyr som skal slaktes, bedøves før blodtapping.
Dette kravet er utdypet og videreført i forskrift
om dyrevern på slakterier. Det er ikke anledning
til å dispensere fra dette kravet. Av samme grunn gis det
heller ingen tillatelser til såkalt halal-slakting i Norge.
Lovlig rituell slakting, der dyret bedøves før
blodtapping, gjennomføres imidlertid ved en del slakterier
i Norge. For å føre tilsyn med at dyrevernsregelverket
overholdes, er det i hvert veterinærdistrikt
en statlig dyrevernsnemnd som har ansvar for å føre
tilsyn med alt dyrehold og inspisere steder der dyr holdes. De har også ansvar
for å føre tilsyn med dyr under transport.
På slakterier er det ansatt egen tilsynsveterinær
som har ansvar for å se til at regelverket
overholdes.

Statens dyrehelsetilsyn har ingen indikasjoner
på at ulovlig rituell slakting har et særlig omfang.
I 1999 ble det avdekket rituell slakting i en veiløs bygd
i området til Fylkesveterinæren for Hordaland
og Sogn og Fjordane. Fylkesveterinæren for Oslo, Akershus
og Østfold har nylig fulgt opp et tilfelle hvor sauer ble rituelt
slaktet på gården hos en bonde. For en del år
siden ble det fra Fylkesveterinæren for Buskerud, Vestfold
og Telemark rapportert om et forsøk på kjøp
av et større antall dyr som det er grunn til å anta
var ment å skulle slaktes rituelt. Forsøket ble
imidlertid avverget.

De aktuelle tilfeller av ulovlig rituell slakting
skjer i det skjulte og på steder som vanskelig
vil kunne avdekkes ved de ordinære rutinekontroller som
foregår. Dyreeiere i Norge er generelt
motstandere av rituell slakting, og bevisstheten omkring dette er
relativt høy. Tips om mistanke eller konkrete
forhold fra allmennheten vil derfor bidra til å avdekke
slike forhold.

Ettersom slik slakting ikke forekommer
på norske slakterier, og det i henhold til hygienereglene
heller ikke er tillatt å omsette kjøtt
fra dyr som er slaktet utenfor slakterier, mener jeg at
ulovlig rituell slakting ikke er et utbredt fenomen i Norge
i dag. Statens dyrehelsetilsyn har og skal fortsatt ha høy
beredskap i slike saker.

