  Det har i mange år vært
strenge restriksjoner på føring
av småfe over fylkesgrensene. Bakgrunnen er hensynet til
faren for spredning av sykdom med småfe. Dette var helt
nødvendig i bekjempelsen av først mædi
på 1970 og -80-tallet og senere skrapesyke. Dette er sykdommer
med lang inkubasjonstid og vanskelig diagnostikk.
Det å benytte fylket som en administrativ enhet når
det gjelder livdyrhandel, har vist seg å være
vellykket for å ha kontroll med sykdommer som er vanskelige å oppdage.
Denne praksisen har også hatt støtte
fra næringen.

Skal vi ha som mål å utrydde
tapsbringende sykdommer som nevnt, vil det fortsatt være
behov for regulering på dette området. Mattilsynet
har imidlertid regler som gir mulighet for å vurdere hva
slags tiltak som er nødvendige i hvert enkelt tilfelle,
herunder om flytting over fylkesgrensen kan tillates.

Når det gjelder innførsel
fra utlandet, følger det av våre forskrifter,
som bygger på felles EØS-bestemmelser, at innførsel
kan skje dersom gitte vilkår er oppfylt. Disse bestemmelsene
inneholder også krav som gjelder skrapesyke.
Blant annet skal det tas prøver i opprinnelsesbesetningen
dersom dyret ikke har bestemte gener.
Når dyr som er lovlig innført, kommer hit til
landet, gjelder imidlertid de samme strenge bestemmelsene for disse
som for norske besetninger. Kontakt med andre
besetninger og flytting av dyr reguleres ut fra den helsestatus
besetningen har. Dette har vist seg å gi en god kontroll.

Legger en vår nasjonale kontroll med
skrapesyke til grunn, kan det ut fra historiske sykdomsdata vise
seg å være mindre risiko for
smittespredning knyttet til sau fra Danmark sammenlignet med sau
fra Rogaland. Mattilsynet vurderer imidlertid dette i hvert enkelt
tilfelle.

Mattilsynet har for tiden en gjennomgang av
store deler av sitt regelverk som gjelder småfe. For ca.
et halvt år siden oppnevnte Mattilsynet bl.a. en arbeidsgruppe
som fikk i oppdrag å komme med sin vurdering av den praktiske
kontrollen av viktige småfesykdommer. Resultatet av dette
arbeidet forventes ferdig i august. Mattilsynet vil på dette
grunnlaget, i samråd med fagmiljøene og næringen, foreslå eventuelle
justeringer av regelverket.

