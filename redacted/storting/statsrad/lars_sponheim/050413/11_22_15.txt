  Jeg viser til svaret mitt. En arbeidsgruppe
som vurderer dette, vil komme med en innstilling i august måned.
Vi får avvente den før vi vurderer endringer i
regelverket.

Men jeg synes det er viktig å si at
jeg synes problemstillingen til representanten blir helt feil, for
det å flytte på dyr – og værer
i særdeleshet – representerer alltid en risiko
for spredning av sykdom. Det må vi prøve å avgrense. I
de få tilfeller hvor Mattilsynet gir adgang til det, og
det har de adgang til, må fordelene være åpenbart
større enn den risiko det representerer for smittespredning.
I dag er det heldigvis slik at teknologien
gjør det mulig å få de avlsgevinstene,
bl.a. fra texel-sauen, som en ønsker å få inn
for å få kraftigere lår i norsk sau.
De kan man få ved bruk av kunstig inseminasjon.
Bonden på Hedmark kan reise til vakre Staur gård
på Hedmark hvor de flotteste værene i landet står, ikke
for å hente seg en vær, men for å hente
seg sæd og legge inn på sine søyer
og få de beste texel-værer en kan få.
På den måten klarer vi å få avlsspredning
uten smittespredning. Det er det Mattilsynet tilrår, ikke å velge
Danmark framfor Rogaland, men å velge den nye teknologien
som fjerner risiko for å spre sykdom.

