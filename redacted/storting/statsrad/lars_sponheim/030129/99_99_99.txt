 Rett før jul i fjor kom Norge
og EU-kommisjonen til enighet om en avtale etter artikkel
19 i EØS-avtalen om utvidet handel med landbruksvarer. Avtalen er ennå ikke
formelt godkjent av partene, men vil, hvis den blir vedtatt, innebære
at EU får en tollfri importkvote på 2 000 tonn
epler i tidsrommet 1. mai–31. juli. Fra før har Norge
en global tollfri importkvote på 7 000 tonn
epler i dette tidsrommet.

Den tollfrie kvoten er gitt for et tidsrom
utenfor produksjonssesongen for norske epler og der det
norske eplemarkedet dekkes av import. I tidsrommet fram
til 1. august har importen av epler vært høyere
enn summen av tidligere kvote og den nye EU-kvoten. Avtalen med
EU innebærer således at EU får
et fortrinn framfor andre land for eksport av
epler til det norske markedet fram mot 1. august. EU-importen
vil imidlertid ikke komme til erstatning for norsk produksjon
som kommer på markedet senere på høsten.

Jeg registrerte med glede at den norske
eplehøsten var usedvanlig god i fjor, med store avlinger
og førsteklasses kvalitetsfrukt. Salgsstatistikken for
2002 viser også en betydelig økning
av forbruket av norske epler til konsum sammenlignet med
foregående år. Dette har selvsagt sammenheng med
naturgitte forhold, men viser også at det arbeides
godt blant norske fruktdyrkere for tiden. Det gjelder ikke bare
kvalitetsarbeidet, men også utvikling av nye
produkter basert på norsk frukt. I Landbruksdepartementet
prøver vi også å stimulere
til en slik utvikling, bl.a. gjennom Verdiskapingsprogrammet for
matproduksjon, hvor det er iverksatt flere prosjekter
som går på både videreforedling
og omsetning av frukt.

 Det svaret kunne fange mange områder,
men hvis vi skal holde oss til fruktområdet, var jeg innom
det i mitt første svar.

Vi er opptatt av hvordan vi skal kunne klare å styrke markedssituasjonen også for
norsk frukt. Vi arbeider bl.a. gjennom verdiskapingsprogrammet for å finne
nye markeder og muligheter. Bare se på den suksess
som fersk Hardangerjuice har fått gjennom meieriselskapene. Den
har blitt en voldsom suksess. Den selges bare i sesongen.
Det betyr at den ble avsluttet for få dager siden, og det
har blitt et spennende, nytt produkt fra den samme typen frukt i
Hardanger.

Jeg har likevel lyst til å understreke
at jeg tror det bygger på feil resonnement når
det sies at dette vil få store konsekvenser.
Vi har en import fram til 1. august på om lag
10 000 tonn. 7 000 tonn er importfri. Så er
det 3 000 tonn over det som er der i dag, som det er blitt
administrative tollnedsettelser på. Det er de 3 000
tonn som allerede er der, som blir erstattet av en mye enklere måte å importere
på gjennom denne avtalen med EU. Det representerer ikke
nye importepler som vil være i konkurranse med
norske epler som er på markedet noen
uker senere.

 Jeg vet ikke hvilket problem
jeg skulle bagatellisere. Jeg føler meg forpliktet til å bidra
til at norske forbrukere får tilgang til epler
i den sesongen hvor norske fruktdyrkere ikke
kan produsere epler. Det har norske forbrukere krav på.

Det er ikke åpnet for nye
volumer til det norske markedet gjennom det som her er
gjort, men en enklere måte å ta epler
inn på i en periode hvor det ikke
er norske epler. Så er det alltid en viss overgang,
for epler kan lagres noen uker. Men vi kan jo
glede oss over at vi har bak oss en sesong hvor det er solgt veldig
mye norske epler, og hvor norske epleprodusenter, ikke
minst fra Hardanger, har klart å frambringe en fantastisk
kvalitet. Da synes jeg ikke en bør bruke
enhver anledning til å klage over at dette er vondt og
vanskelig, det går gale veien, og alt er liksom
sånn innenfor denne sektoren. Tvert
imot, det er grunnlag for mye optimisme, det er dyktige produsenter
som produserer topp kvalitet. Stadig flere nordmenn bør
få øynene opp for at norske epler er de
beste som er i verden. Det kunne kanskje også være
et budskap fra Stortingets spørretime.





                

