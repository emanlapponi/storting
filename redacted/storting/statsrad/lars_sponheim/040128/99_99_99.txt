 Prinsippene for finansiering
av Mattilsynet ble behandlet i St.prp. nr. 65 for 2002-2003
og i St.prp. nr. 1 for 2003-2004. Det ble lagt til grunn
et tredelt system basert på at brukergrupper skal betale
for deler av Mattilsynets virksomhet. Den brukerbaserte finansieringen
er fordelt på gebyr for særskilte ytelser, gebyr
for tilsyn og kontroll og generell kontrollavgift.

Ved innføring av gebyr for særskilte
ytelser er det et viktig prinsipp at ingen næringsdrivende
skal betale mer enn det koster Mattilsynet å utføre
ytelsen. Dette vil en oppnå ved å prise tjenestene
fra tilsynet i ulike gebyrklasser, der hver klasse favner over et
gitt antall timer, dager eller uker. Ved fastsettelse
av gebyrets størrelse skal ingen betale mer enn klassens
laveste antall timer, dager eller uker. Viser det seg
at en enkelt søknad har mindre behov
for tid enn det nederste tidsforbruk som er angitt for den klassen
ytelsen er plassert i, skal gebyret reduseres. Dette innebærer
at gebyret i de aller fleste tilfeller blir lavere enn tilsynets
kostnader knyttet til ytelsen, og aldri høyere
enn Mattilsynets kostnader knyttet til ytelsen.

Gebyrer for særskilte ytelser er for øvrig ikke
noe unikt for matforvaltningen. Tilsvarende ordninger finnes på en
rekke andre områder i samfunnet.
Eksempler her er byggesaksbehandling og utstedelse
av pass. Det kan også nevnes at deler av matforvaltningen
i Sverige og Danmark er brukerfinansiert gjennom lignende
ordninger.

Gebyrene på matområdet vil
gi Mattilsynet et klart incitament til å yte de gebyrbelagte
tjenestene på en effektiv måte, fordi
man ikke får betalt for å bruke
mer enn nødvendig forhåndsstipulert tid.

Det er Mattilsynet som skal fastsette gebyrene
innenfor rammen av Stortingets vedtak om inntekter
for Mattilsynet. Ordningen med gebyrer for særskilte ytelser
er i all hovedsak ny, og det er behov for å ha en gjennomgang
sammen med brukerne før gebyrene for de ulike ytelsene
fastsettes. Plassering av de ulike ytelsene i gebyrklasser vil skje
gjennom en forskrift som fastsettes av Mattilsynet. Mattilsynet
har derfor et høringsmøte i dag, der brukerne
er i direkte dialog med Mattilsynet om forskriftsforslaget.
Jeg føler meg trygg på at Mattilsynet vil ha en åpen
dialog med brukergruppene også om praktiseringen
av gebyrordningen når den er iverksatt.

I den debatt som har vært om mulige
virkninger av gebyrsystemet, har det fra flere hold blitt lagt vekt
på den betydning gebyrene kan få for etablering
og utvikling av småskala næringsvirksomhet. Når
det som her dreier seg om etablering av virksomhet som
kan kreve godkjenning på flere områder
samtidig, finner jeg det riktig at det samlede gebyret ikke
skal være større enn at tilsynets kostnader
med å yte tjenestene i rimelig grad blir dekket.

Jeg vil også nevne at Mattilsynet
overfor meg har pekt på at de ulike tilsynene som har gått
inn i Mattilsynet, har hatt ulik praksis når det gjelder
krav om godkjenninger fra myndighetene. Det tas derfor sikte på å gå gjennom de
ulike godkjenningsordningene i lys av en planlagt utvidet bruk (presidenten
klubber) av internkontroll som tilsynsmetode. Dette kan på sikt
redusere myndighetenes behov for og omfanget av separate godkjenningsordninger.
(Presidenten klubber.)

Det har vært og er fortsatt et klart
mål at etableringen av Mattilsynet skal gi effektiviseringsgevinster.
Jeg legger til grunn at noe av den forventede effektiviseringsgevinsten
vil kunne tas ut i 2005.

 Gjennom Hovedavtalen for jordbruket er jordbruksorganisasjonene
ansvarlige for å iverksette tiltak
i samsvar med jordbruksavtalen. Jordbrukets egne samvirkeorganisasjoner
har på bakgrunn av dette påtatt seg viktige funksjoner
i gjennomføringen av den norske landbrukspolitikken.
På melkesektoren er TINE markedsregulator, noe som innebærer
en rekke rettigheter og plikter for TINE, bl.a. at selskapet har
mottaks- og forsyningsplikt på melk, og at de
er ansvarlige for å gjennomføre markedsreguleringen
på melkesektoren.

Når det gjelder organisering og omstrukturering
i TINE-konsernet, er dette forhold som staten ikke regulerer
gjennom jordbruksavtalesystemet. Dette er et forhold som eierne,
i dette tilfellet melkebøndene, har full beslutningsmyndighet
over. Dette innebærer at landbrukets samvirkeorganisasjoner
på dette området er likestilt med øvrig
privat næringsvirksomhet. Når nå styret
i TINE Meieriet Øst går inn for å legge ned Fosheim-meieriet
i Vestre Slidre og heller foreta videreforedlingen ved
andre anlegg på Østlandet, mener jeg
dette er et anliggende som best kan vurderes av selskapets egne
eiere. TINE må i den sammenheng imidlertid ta hensyn til
de forpliktelser de har påtatt seg som markedsregulator.

Gjennom de endringer i markedsordningen for
melk som ble iverksatt fra 1. januar 2004, er det lagt
til rette for økt konkurranse
på melkesektoren. Økt konkurranse vil
kunne sette TINE under økt press, noe som vil innebære
behov for strukturelle endringer for å kunne møte krav
til høyere effektivitet og større lønnsomhet.
Økt konkurranse gjør det også mulig
for nye aktører å etablere virksomhet
på anlegg og steder der det er grunnlag for det.

Det er disse realitetene TINE og landbrukets øvrige aktører
må ta inn over seg i de pågående omstruktureringene.
Det vil derfor være feil av meg å gripe
inn i disse prosessene.

 Jeg deler den grunnholdning at mer enn noen
andre aktører i det norske næringsliv
bør de bondeeide store industrikonsernene føle
et sterkere samfunnsansvar og et distriktsutbyggingsansvar. En
kunne vel egentlig gjøre seg den refleksjon
at det er et spørsmål om disse bør ha
aktivitet i de store byene i det hele tatt, om de ikke
faktisk bør bruke sin aktivitet til å styrke
utkantene og distriktene. Men mitt poeng er at dette må de
selv bestemme. Slik er reglene våre. Det er eierne, nemlig
melkebøndene, som må beslutte dette.

Nå har det heldigvis skjedd mye de
siste par–tre årene på dette området.
Det er blitt en annen konkurransesituasjon, som også TINE
må være opptatt av, ikke bare
for å effektivisere, men også ut fra
det forhold at noen kan rykke inn i anleggene etter
dem. Den regelen som TINE tidligere har brukt, om å lage
heftelser på sine nedlagte meierier, at ingen
andre kan drive meierivirksomhet der, er nå ikke
lovlig. Det betyr at andre kan rykke inn og drive meierivirksomhet.
Det er åpnet for konkurranse: Det er andre sterke
aktører som kan rykke inn. Jeg vet at i dette tilfellet
gjøres det nå et lokalt arbeid opp mot Q-meieriene
og andre, for å se om man kan få en konkurrent
til TINE til å rykke inn og gi lokale arbeidsplasser.

 Jeg har nok en litt annen innfallsvinkel til
disse spørsmålene.

Jordbruksavtalen og alle de andre
landbrukspolitiske verktøyene vi har, må etter
mitt skjønn handle om å styrke primærprodusentene
og den spredte bosettingen i dette landet, som primærprodusentene
representerer. Så må vi ha et effektivitetskrav også inn
mot landbrukets industri.

Virkemiddelet for å få mer
aktivitet også av landbruksindustri rundt omkring
i distriktene, er økt konkurranse, slik at når
de store samvirkeorganisasjonene vil legge ned f.eks. i Vestre
Slidre, vet de – og det er nytt – at her kan en
konkurrent rykke inn bak dem. Det er det som gjør at det
er kommet en ny vurdering inn i styrerommet i TINE, om man tør
ta sjansen på å legge ned, eller om
vi mister produsentene i et så rikt og viktig melkeområde
som Slidre. Det viktigste virkemiddelet tror
jeg er at TINE ser at sentralisering gjør at de taper markedsandeler
i forhold til primærprodusentene, og det er den linjen
jeg har tenkt å forsterke. Derfor hilser jeg velkommen
den nye melkeordningen, som nå åpner for konkurranse,
og som gjør at det er noen som faktisk er interessert
i å rykke inn i dette anlegget når TINE måtte rykke
ut.





                

