 Som landbruksminister har jeg engasjert meg
i arbeidet i Hobøl-Vansjøvassdraget gjennom Morsa-prosjektet.
Landbruksdepartementet har gjennom flere år gitt støtte
til dette prosjektet gjennom fordelingen av midler fra ordningen
med spesielle miljøtiltak og ordningen med endret
jordarbeiding. Morsa-prosjektet fikk i 2002 en ekstraordinær
bevilgning på 3 mill. kr fra ordningen
med tilskudd til spesielle miljøtiltak. Det er gledelig å registrere
at prosjektet har gitt svært gode resultater,
bl.a. når det gjelder reduksjon av forurensning
fra landbruket.

Rammen for ordningen med tilskudd til spesielle
miljøtiltak fastsettes gjennom jordbruksforhandlingene. Midlene
fordeles av Statens landbruksforvaltning, SLF, til fylkene etter
omfanget av landbruksdrift og spesielle satsinger. Fylkesmennene
angir samlet sett et behov som er fra 1,5–2 ganger så stort
som rammen det enkelte år. Ved fordeling av midler har
SLF tatt spesielt hensyn til den ekstra satsingen
knyttet til Morsa og Vansjø. Relativt sett har Østfold
og Oslo/Akershus, også for 2004, kommet
ut med en høyere ramme enn hva som ellers ville vært
tilfellet.

Det er for øvrig verdt å merke
seg at miljøarbeidet i landbruket nå er under
omlegging. Om kort tid vil mye av ansvaret være
delegert til fylkesnivå og kommunalt nivå. Fra
og med januar i år er ansvaret for å forvalte
spesielle miljøvirkemidler og skogvirkemidler, til sammen 230
mill. kr, overført til kommunene. Tildeling av
midler vil gå via fylkesmannen til kommunene. Tildelingen
vil basere seg på flerårige kommunale tiltaksstrategier,
noe som betyr en vesentlig større grad av frihet for kommunene
til å prioritere.

Fra 2005 skal alle fylker utarbeide
regionale miljøprogram. Dette
skal ligge til grunn for regional forvaltning av 350 mill. kr
i 2005 og 400 mill. kr i 2006. Dette betyr at
fylkene kan skreddersy tilskuddsordninger målrettet mot
de spesifikke miljøutfordringene de står overfor
i tilknytning til landbruket. Forutsatt at kommuner og fylker samarbeider
godt, vil omleggingen gi gode muligheter for en bedre
målretting av miljøarbeidet i landbruket,
og for at lokal kunnskap og engasjement blir utnyttet. For Østfold
konkret kan det f.eks. bety at fylket og kommunene
kan velge å prioritere en ytterligere innsats rettet mot
Morsa/Vansjø. Når det gjelder satsingen
på Morsa, vil jeg for øvrig også vise
til miljøvernministerens svar på spørsmål
24, fra representanten Øystein Hedstrøm, senere i dag.

 Jeg er enig i at situasjonen er bekymringsfull,
og vi følger dette med argusøyne fra Landbruksdepartementets
side. Det gjelder i og for seg også en del andre
vassdrag i dette landet, Jærvassdraget og andre, som vi også følger
nøye, men dette vassdraget er helt sentralt.

Nå skal vi ikke gjøre
dette verre enn at vi kan si at denne gode innsatsen som
er gjort fra statens side og lokale krefter over de siste årene,
har gitt gode bidrag, og jeg har en tabell som viser hvordan
det på svært mange områder er levert
mange viktige forbedringer, men det er ikke nok. Derfor
satser Regjeringen nå enda mer på den type
miljøarbeid som jeg var innom i mitt svar, ved å gi kommunene
og fylkene rammer for selv å kunne prioritere. Fra neste år
av skal altså fylkene lage egne, fylkesvise,
regionale miljøplaner, de
får dramatisk mer penger, og dette er allerede finansiert
ved at det er avtalt av partene i jordbruksoppgjøret å flytte
penger ut av jordbruksavtalen som skal tildeles fylkene. Dagens
rammer på dette området er rundt 100 mill. kr,
og nå skal vi altså gå fra 350 mill. kr
til 400 mill. kr de to neste årene. Det
gir Østfold virkelig en mulighet til å satse, med statens
penger, men med lokale prioriteringer, og det bør være
et godt samspill mellom Regjeringen på den ene side
og lokale politikere på den annen side.

 Representantens ønske om at
Østfold skal prioriteres, er imøtekommet, og det gav jeg
uttrykk for i mitt første svar, nemlig at det innenfor en
ramme vedtatt i jordbruksavtalen – vedtatt i Stortinget,
på 105 mill. kr – ut fra de
egentlige kriterier, historisk grunnlag, er gitt en økning
til Østfold og Akershus nettopp for å kunne ivareta
Morsavassdraget. Så kunne man ønske
at den totale ramme som ble bevilget av Stortinget, var høyere,
slik at man dermed kunne hatt en høyere andel, men innenfor
den begrensede ramme som er, er det altså foretatt en prioritering.
Så vil jeg gjerne legge til at fra 2005 og 2006 blir det
vesentlig høyere rammer, som jeg sa i mitt svar, og det
er allerede avklart med partene i jordbruksavtalen som grunnlag
for de regionale miljøprogrammene,
slik at lokale politikere kan prioritere framover.

Når det gjelder arealbruken, er det
klart at det er litt av hovedutfordringen. Ved å legge
svart jord hvert år og så og dyrke korn vil en
risikere avrenning som en ikke vil ha hvis en har flerårig
grasdekke. Det er den enkelte bonde som må bestemme
hva han sår og gjør på sin mark, men
vi har prøvd å stimulere lønnsomheten
ved dette. Melkeproduksjon, som vi tidligere har hatt en debatt
om, er en dårlig løsning for Morsa, men kjøttproduksjon
basert på varig grasmark har vi nå stimulert økonomien
i, og det vil være en god løsning for
bøndene langs Morsavassdraget.





                

