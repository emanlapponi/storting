 Landbruksdepartementet har siden høsten
2001 hatt en dialog med ESA om ulike sider ved konsesjonsloven
av 1974. I brev av mars 2002 reiste ESA bl.a. spørsmål
som er knyttet til boplikten på landbrukseiendommer. Dette
er spørsmål som departementet har besvart i brev
og kommentert i etterfølgende møter med representanter
fra ESA. Det er imidlertid ikke trukket noen
konklusjoner fra ESAs side. Årsaken til dette er trolig at det verserer
en sak for EU-domstolen mot Østerrike, hvor både Norge
og ESA har kommet med innlegg overfor domstolen. Det blir antydet
at det ikke ventes noen avgjørelse
i domstolen før til høsten, noe som også må antas å få følger
for framdriften i den prosessen som er i gang mellom ESA
og Landbruksdepartementet.

Dersom den lovbestemte bo- og driveplikten etter konsesjonsloven
og odelsloven ikke overholdes, kan eieren bli pålagt å søke
konsesjon. Det er kommunen som har ansvaret for å følge
med på at plikten overholdes, og å melde fra om
eventuelt mislighold. Landbruksdepartementet har ikke
utarbeidet egne saksbehandlingsregler for hvordan kommunen
skal følge opp dette ansvaret. I rundskriv M-5/2001
om reglene og praktiseringen av bo- og driveplikt heter det imidlertid
om selve vurderingen av om boplikten er oppfylt:

«Hvor
det i det enkelte tilfelle oppstår tvil om faktum, må vurderingen
av om boplikten er oppfylt bygge på en helhetlig vurdering
av de ulike indikasjonene på om eieren er bosatt
på eiendommen eller ikke.»

Dersom Froland kommune i sin oppfølging
finner det hensiktsmessig å sende ut uanmeldte kontrollører,
får det være et valg kommunen gjør selv.
Det bør, slik jeg ser det, være en del
av den kommunale handlefriheten å utarbeide rutiner som
sikrer at kommunen oppfyller sitt ansvar. Jeg kan ikke
utelukke at det i helt enkeltstående tilfeller kan tenkes å oppstå behov
for uanmeldt kontroll, men dette må skje uten krenkelse
av privatlivets fred. Vurderingen av om det foreligger
et mislighold av boplikten må knyttes til en helhetsvurdering
av bosettingsforholdet.

Kjell
Engebretsen hadde her overtatt presidentplassen.

 Det er vanskelig for meg å kommentere
et enkeltstående tilfelle og rådmannens synspunkter
på hvordan dette skal håndheves. Det tilligger
faktisk det kommunale selvstyre å håndheve disse reglene,
selv om jeg syntes det hørtes voldsomt ut å måtte
forelegge en boplan hvor man må kvittere for hvilke netter
man sover i hvilke senger. Det er det sikkert vanskelig
for mange å kunne overholde helt.

Det er likevel slik at vi har en
boplikt – Fremskrittspartiet
er imot den, men det er fortsatt slik at den er i lovverket vårt.
Det er ikke noen tvil om at det i svært
mange tilfeller fungerer slik at denne boplikten bidrar til at landbrukseiendommer
blir bebodd, i motsetning til å være
fritidseiendommer. Det er også hensikten med
det. Så får vi legge til grunn at her er det fornuftige
og kloke mennesker som håndhever dette på en praktikabel måte
for den enkelte.

 Hvis vi skal komme opp med det vi måtte
ha av tall på dette området, må jeg nok få lov
til å komme tilbake til dette ved en annen anledning. Det
er iallfall ikke slik at jeg er utrustet med de nødvendige
tallene her jeg står nå. Men la meg like
fullt si at de endringer i konsesjonsloven som om kort tid kommer
til Stortinget, gjør at et betydelig antall eiendommer – inntil
100 dekar – vil løftes ut av kravet til konsesjon,
og dermed løftes ut av det vi kan si er den nasjonale boplikten
som reguleres i loven, og da vil det være opp
til kommunene om de vil bruke det instrumentet som ligger
i loven om å innføre en kommunal boplikt. Det
vet vi at det er 70 av landets kommuner som har gjort.

Jeg er nok av den grunnleggende oppfatning – som jeg
kanskje også deler med spørreren – at
det er bedre både for kommunene og
for alle, ikke minst for den enkelte, om vi baserer mer
av bosettingen, også på landbrukseiendommer,
på bolyst og ikke bare på boplikt.

