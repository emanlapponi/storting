  Regjeringen har lenge signalisert at det kan
være aktuelt å redusere den statlige eierandelen
i A/S Olivin. Jeg viser i den forbindelse til omtalen av
A/S Olivin som er gitt i St.meld. nr. 18 for 1998-99, Bedrifter
hvor staten v/Nærings- og handelsdepartementet
har eierinteresser.

North Cape Minerals AS viste tidlig interesse
for å kjøpe A/S Olivin og har nå fremsatt
et konkret tilbud med frist til 24. mars om å kjøpe
A/S Olivins mineralvirksomhet på gjeldfri basis
til en pris tilsvarende 800 mill. kr. North Cape
Minerals har uttalt at de også er villige til å drøfte
andre overdragelsesalternativer. Det ligger i dette bl.a. at North
Cape Minerals AS ikke ønsker å overta Moxy Trucks
AS. 

Før jeg går videre med denne
saken, har jeg tilskrevet A/S Olivin og bedt om styrets
syn på tilbudet fra North Cape Minerals.

  Det er riktig at Olivin er en god bedrift.
Den er 100 pst. statlig eid og driver en meget lønnsom
høstingsvirksomhet av mineralet olivin. Det er Regjeringens
oppfatning at det er en bedrift som også bør ha
videre utviklingsmuligheter. Det kan best skje ved at man får
med seg andre eiere som ikke bare kan tilføre kapital,
men også kan tilføre kompetanse, både
mot marked, mot drift og på alle måter. Dette
har vi en veldig god dialog om med Olivin – styret i Olivin – som
arbeider med ulike løsninger for dette. 

Oppi dette har vi fått dette tilbudet
fra North Cape Minerals. Det vil selvsagt bli vurdert
og sett på i en slik sammenheng, men vi er ennå ikke
kommet til noen konklusjoner med hensyn til hvordan vi skal gå videre
med dette. 

La meg også få gi uttrykk
for at Olivin driver innenfor et område som har store utviklingspotensialer
i Norge, og vi bør kanskje se enda mer offensivt på hvordan
vi kan få til et samspill som gjør at vi kan utnytte
de industrielle mulighetene i mineralnæringene. Der kan
både Olivin og kapitalen i Olivin være en basis
for å skape nye muligheter.

