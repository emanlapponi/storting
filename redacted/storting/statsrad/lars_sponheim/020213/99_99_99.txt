 Året 2001 ble et positivt år for utviklingen
av det økologiske landbruket. For det første
fikk vi en vesentlig økning av antall bønder som legger
om til økologisk drift. For det andre har flere
markedsaktører, både foredlingsbedrifter
og matvarekjeder, kommet sterkere på banen når
det gjelder å markedsføre økologiske
produkter. TINE Norske Meierier er blant dem som tok et
krafttak i 2001 gjennom en relansering av den økologiske
melken. Relanseringen har resultert i en vesentlig økning
i omsetningen av økologisk melk, og pr. i dag er behovet
for økologisk melk til foredling større
enn produksjonen. Samtidig er det slik at ca. 50 pst. av den økologiske
melkeproduksjonen likevel går i «konvensjonell
tank», dvs. den selges som konvensjonell melk. Dette gjøres
fordi mange økologiske melkebruk ligger så spredt
at kostnadene med å hente økomelken – som
må hentes i egen linje – er for store. For å redusere oppsamlingskostnadene
og få en mer målrettet innsats har TINE fra 2002
vedtatt å definere spesifikke satsingsområder, eller
klynger, for den økologiske melkeproduksjonen. Dette gjøres
ved at TINE gir økomelkprodusentene som ligger innenfor
satsingsområdene en merpris på 60 øre.

Den merprisen det her er snakk om, er en del
av TINEs interne strategi og ikke en del av det offentlige
tilskuddssystemet til økologiske produsenter. TINE og andre
aktører har adgang til å ta ut en merpris i markedet
for økologiske produkter. Merprisen utgjør imidlertid
en viktig del av de økologiske produsentenes økonomi.
Her må produsentene skaffe seg prisavtaler med kjøperne
av melk, eller selv foredle råvarene.

Vi har en målsetting om at 10 pst.
av landbruksarealet skal være økologisk
drevet innen 2010. Jeg er opptatt av at vi skal nå denne
målsettingen. Jeg ønsker også at
det skal være mulig å drive økologisk
landbruk i hele Norge. Dette prøver vi på best
mulig måte å legge til rette for gjennom
tilskuddsordningene til de økologiske produsentene, samt
gjennom annen støtte, f.eks. til rådgivning, veiledning
og informasjon. Det økologiske arealet utgjør i
dag ca. 2,6 pst. av det totale jordbruksarealet i Norge. De økologiske
produksjonsvolumene er følgelig lave. Som en konsekvens
av dette, er det en rekke flaskehalser knyttet til å utvikle
omsetningen av den økologiske produksjonen. Spesielt
er det en utfordring å finne fram til kostnadseffektive
og rasjonelle logistikksystem for å få samlet
den eksisterende økologiske produksjonen. I dagens situasjon
er det derfor et klart behov for en rask økning i de økologiske
produksjonsvolumene dersom vi skal nå våre
målsettinger.

Etter min mening er det også viktig å legge
vekt på at økningen i den økologiske
produksjonen framover skjer på en slik måte
at mest mulig av produksjonen faktisk når fram til forbrukeren
som økologiske produkter. Dersom de store markedsaktørene
skal være opptatt av økologiske produkter,
er de grep TINE nå har tatt, helt nødvendige.

 La meg først få understreke
at det er viktig for Regjeringen å arbeide for det som er
myndighetsoppgaven, det å sikre at vi klarer målsettingen
om 10 pst. Og det gjør vi på mange vis.
I tillegg er det slik, heldigvis, at det nå er et etterspørselsoverskudd på økomelk,
og de grenser for muligheten til å ta ut pris som jordbruksavtalen
setter, gjelder ikke for økologisk melk. Her
er det lov å bruke markedet for å ta
en høyere pris. Og heldigvis er det det TINE nå gjør
der hvor de klarer å ha så mange produsenter at
de kan få økonomi i dette.

TINE har opplyst at de nå er villige
til å åpne for flere satsingsområder,
slik spørreren er ute etter. Men da er det viktig å få flere
til å produsere økologisk melk i disse områdene,
slik at det blir volumer som det går an å bringe
fram til markedet i egne tanker i bilene. Oppgaven vår må være å stimulere
flere til å gjøre det i disse områdene, både
i replikkantens hjemmeområde og statsrådens hjemmeområde.

 Ja, det er det. Og det morsomme – jeg
er sikker på at jeg også deler det med
replikkanten – er at i møte med mange
av de nye økologiske miljøene i Norge
møter en også noen av de nye
kremmerne i norsk landbruk, som tenker marked, som leter etter
hva forbrukerne er opptatt av. Det er en måte å se
på landbruk som matproduksjon på som vi har savnet
i norsk landbruk over lang tid. Det er ikke bare
romantikerne, om jeg kan si det slik– selv om det også er
bra å være det – som driver
med økologisk produksjon, men også de
som ser etter muligheter for produkter som forbrukerne
etterspør. Og det er kjempebra.

Jeg synes også det er viktig å minne
om at vi i tillegg til TINE og de store har egne programmer
i Verdiskapingsprogrammet for matproduksjon, nettopp
for også å foredle økologisk
produksjon, slik at de som i dag føler at de ikke
når fram til markedet med sine økologiske
produkter, kan ta egne initiativ for å utvikle
disse mulighetene.





                

