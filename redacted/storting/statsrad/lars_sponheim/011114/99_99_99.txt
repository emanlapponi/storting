  I prinsippet er det lov å holde pitbullterriere
i Norge i dag. Dette forutsetter imidlertid at disse var
født eller innført før midlertidig
lov av 4. juli 1991 nr. 48 trådte i kraft den
20. juli 1991. Pitbullterriere innført eller
avlet etter dette tidspunktet er det ulovlig å ha
i Norge.

Etter denne loven er det et generelt
forbud mot å innføre, holde eller avle
farlige hunder. Med farlige hunder menes hunder som er spesielt
aggressive, kampvillige og utholdende, og som på grunn
av disse egenskapene er farlige for mennesker og dyr. Med hjemmel
i loven har Landbruksdepartementet utarbeidet en forskrift
som lister opp hvilke raser som det er forbudt å holde,
uavhengig av dyrets lynne. Pitbullterrier er nevnt i denne listen.

Loven gir politiet mulighet
til å ta enhver hund som er listet opp i forskriften, herunder
pitbullterrier, i varetekt og begjære den avlivet,
uavhengig av om den har forvoldt noen skade eller
ei. Dette skjer fra tid til annen.

Etter kamphundloven kan politi- og
tollmyndighetene kreve at eier dokumenterer hundens rase
dersom det er tvil om hunden er av en rase som etter
loven eller forskriften er forbudt. Det er altså eier
som må bevise at hunden ikke er av forbudt rase.

Jeg vil også gjøre
oppmerksom på at dersom hunden har forvoldt skade på mennesker eller
dyr har politiet, uavhengig av hvilken rase det gjelder, både
i kamphundloven § 5 og straffeloven § 354
annet ledd hjemmel til å kreve hunden avlivet.

Totalt sett viser dette at politiet
gjennom kamphundloven har et godt grunnlag for å gripe
inn mot visse hunderaser, uavhengig av om hunden har forvoldt skade eller ei.
Dersom en hund, uansett rase, har forvoldt skade, har politiet
hjemmel etter kamphundloven og/eller straffeloven
til å begjære avliving.

Til slutt kan jeg ikke unnlate å bemerke
at den type hundekamper som ble vist på TV 2-nyhetene
sist uke, gjorde et dypt inntrykk på meg, ikke
minst ut fra et dyrevernssynspunkt. Det er uakseptabelt å påføre
dyr en slik smerte og lidelse som de gjennomgår i en hundekamp,
det være seg for spenningens, underholdningens eller
veddemålets skyld. Slike hundekamper er et brudd på dyrevernloven,
uavhengig av hvilke hunderaser som er innblandet. Jeg finner også slik
virksomhet svært uetisk.

  Nei, det vet jeg ikke, men jeg er helt overbevist
om at politiet er våkent og følger med
når åpenbart ulovlig virksomhet foregår.
Og når det blir kringkastet på en slik måte,
er det klart at politiet registrerer det. Jeg
regner med som en selvfølge at man iverksetter tiltak.

Jeg synes det er viktig å få fram
at dette er forbudt i Norge. Hvis det er rett det som er kommet
fram, innebærer det at det er en politioppgave.

Når publikum opplever
og ser slike hunder, er det viktig at de varsler politiet
om det. Da vil politiet kunne ta kontakt med
hundeeieren, og da er det, som jeg sa i mitt svar, hundeeierens
plikt å dokumentere at det er en lovlig hundrerase man
sitter med. Det kan ofte vise seg å være vanskelig å bestemme.
Man skal kanskje være fagmann og ha et godt øye
for å vite om hundene tilhører det som er
lovlige raser eller ei.

  Jeg kan forsikre representanten om at både
justisministeren og landbruksministeren er glade i slike hunder
som vi gjerne vil holde oss med, og vi vil sørge for at
det er den typen hundehold vi skal ha. Vi skal også snakke
om hvordan vi kan sørge for å komme lovbrudd til
livs her i landet.

Jeg synes også det er et
poeng å få fram at Justisdepartementet nå arbeider
med en ny hundelov, hvor vi kan samle denne midlertidige lovgivningen
om farlige hunder, kamphundloven, inn i en permanent lov om hva slags
hundehold vi ønsker å ha i dette landet. Arbeidet har
vært ute på høring, og når prosessen
er ferdig, vil det bli fremmet et lovforslag.





                

