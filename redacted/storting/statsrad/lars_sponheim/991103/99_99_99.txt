  Det ligger i Regjeringens politikk allerede
i dag at offentlig virksomhet som er i direkte konkurranse med privat
næringsvirksomhet, ikke skal subsidieres særskilt.
Konkurransen skal skje på like vilkår, også i
forhold til offentlig støtte.

EØS-avtalen setter generelt klare rammer for
Regjeringens støttepolitikk overfor næringslivet.
Gjennom lov om offentlig støtte og statsstøtteforskriften
er EØS-avtalens bestemmelser om offentlig støtte fullt
ut implementert i Norge.

EØS-avtalens regler går i hovedsak
ut på at all offentlig støtte er forbudt, med
mindre den er godkjent av    EFTAs overvåkningsorgan. Dersom
støtte skal kunne godkjennes av EFTAs overvåkningsorgan,
må den tilfredsstille krav i unntaksbestemmelsene, hvorav
de viktigste unntakene gjelder støtte til små og
mellomstore bedrifter, støtte til forskning og utvikling,
regional støtte og støtte til miljøtiltak.
EFTAs overvåkningsorgan kan pålegge Norge å kreve
ulovlig utbetalt støtte tilbake.

Når det gjelder støtte til
offentlige foretak, gjelder i prinsippet de samme strenge reglene
som overfor private foretak. EØS-avtalen er altså nøytral
i forhold til eierskap. Dersom offentlige foretak f.eks. tilføres
kapital på vilkår som er gunstigere enn normale
markedsøkonomiske vilkår, vil dette være å betrakte
som ulovlig støtte etter EØS-avtalen. Det offentlige kan
heller ikke gi støtte i form av salg av offentlig land
eller eiendommer til under markedspris. Dette gjelder uavhengig
av om kjøperen er en privat eller offentlig virksomhet.

Regjeringen har en løpende oppfølging
med at norsk lov om offentlig støtte overholdes på dette
området. Dette innebærer også en spesiell
oppfølging når det gjelder finansielle transaksjoner
mellom det offentlige og offentlige foretak for å sikre
at det ikke forekommer ulovlig støtte som gir konkurransefortrinn
for offentlige virksomheter.

Per Ove Width hadde
her overtatt presidentplassen.

 Jeg deler det synspunkt som representanten
innledningsvis gir uttrykk for, nemlig at EØS-avtalen er en god
avtale for Norge og bidrar til sunne økonomiske forhold.
Det er i og for seg i samsvar med tidligere norsk politikk på dette
området, og EØS-avtalen bare forsterker en slik situasjon. 

Det er også næringsministerens
ansvar i Regjeringen å være en vokter av at disse
konkurransereglene overholdes. Det betyr ikke – som jeg
sa i mitt svar – at EØS-avtalen regulerer eierskap eller
på annen måte er til hinder for at stat eller
kommune har egenaktivitet på området, men det
skal da være på like vilkår, som gjør
at staten ikke gir seg selv fordeler som ikke private konkurrenter får.

  Denne problemstillingen handler egentlig om
to ting. 

Det ene er at det skal være like konkurransevilkår også der
hvor det offentlige, enten det er stat eller kommune, har valgt å ha
en egen aktivitet på området. Her har jeg vært
offensiv i mitt svar ved å gi uttrykk for at slik skal
det også være. Næringsdepartementet vil
være en meget ihuga vokter når det gjelder å sørge
for at så skjer. Og gjør ikke vi det, så vil
EFTAs overvåkningsorgan sørge for det. Slik må det
være. 

Den andre delen av dette, nemlig en mer politisk
problemstilling, er: Hva bør egentlig det offentlige drive med
i konkurranse med private? Her er det jo stor spennvidde i synspunkter
i Stortinget som stort sett grupperes etter en høyre-venstre-akse. 

Jeg har for min egen del og på vegne
av mitt parti en ganske klar prinsipiell holdning til at der det
offentlige har en oppgave, er på områder hvor
det er en betydelig markedssvikt og hvor det ikke vil kunne løses
av private, og der det er åpenbare politiske hensyn å ta.
Det er et synspunkt jeg fortsatt vil legge til grunn i mitt videre
politiske arbeid. 





                

  Jeg vil gjøre representanten
Andersen oppmerksom på at data fra The European Observatory
for SMEs 1997 viser at både Sverige og Finland ligger etter
oss i antall nyetablerte bedrifter målt i forhold til den
totale bedriftsmassen. Jeg er imidlertid enig med representanten
Andersen i at det er et stort behov for å skape nye bedrifter
og arbeidsplasser i Norge.

Jeg tror at vi over tid har tapt noe av den
gründerånden som tidligere var en naturlig del
av vår kultur, uten at jeg kan angi forklaringsfaktorene
bak dette. Det er nok meget sammensatt. Regjeringen har imidlertid
i handlingsplanen for små bedrifter samt ved satsingen «Et
enklere Norge» satt søkelys på noen innsatsområder
som vi mener er avgjørende for å stimulere til
entreprenørskap og vekst i norsk næringsliv.

Det er nå ett år siden handlingsplanen
for små bedrifter ble lansert. Siste statusrapport viser
at vi er kommet godt i gang med oppfølgingsarbeidet. Et
eget forum for småbedrifter, bestående av småbedriftsledere
og organisasjonsrepresentanter, har fått i oppgave å følge
og komme med innspill til vår videre satsing.

Innsatsen overfor småbedrifter og
entreprenører vil bli trappet opp til neste år,
bl.a. i form av styrket nyskapingsaktivitet i regi av SND og Forskningsrådet,
stimulering av privat risikokapital og arbeid for å redusere
skjemaveldet. I tillegg vil Regjeringen legge vekt på holdningsskapende
arbeid.

Mye av det holdningsskapende arbeidet må foregå overfor
neste generasjons verdiskapere, og her gjøres det allerede
en hel del gjennom Regjeringens satsing, «entreprenørskap
i skolen». Men også positive holdninger i de deler
av offentlig forvaltning som direkte eller indirekte arbeider med
næringsutvikling, er av betydning. Her kan prosjektet «Næringsvennlige
kommuner» vise til formidling av gode resultater og erfaringer
med hvordan offentlig sektor kan utvikles til en positiv konkurransefaktor
for norsk næringsliv. Flere andre kommuner og fylkeskommuner
ser nå på muligheten for å utvikle tilsvarende
prosjekt i egen regi.

Jeg tror at positive holdninger til det å drive
bedrift, kombinert med gode rammebetingelser, er grunnleggende for
at langt flere skal finne det attraktivt å starte sin egen
næringsvirksomhet.

  Dette tilleggsspørsmålet kunne
jeg i grunnen langt på vei ha stilt selv, og jeg er enig
i alle forutsetningene for det. Det er helt avgjørende at
vi i Norge lykkes i å bli bedre i nyskaping og i å ha
en politikk og et miljø som gjør at vi får
føde flere av de ufødte bedrifter som vi helt
opplagt trenger. Og vi har ikke den fødselstakten i dag.

Årsakene til at vi ikke klarer å utløse
mer, er nok sammensatte. Jeg tror det er slik at vi har en betydelig
nyskaping i Norge, men vi har en manglende evne til å kommersialisere
veldig mye av den nyskapingen som skjer. Vi er gode på teknologi
og kunnskap i Norge, men vi er ikke fullt så gode på å lage
butikk ut av all denne teknologien og kunnskapen, og heller ikke
på å finne markeder for det. Den amerikanske suksessen
på dette området, som har vært helt eventyrlig
i disse årene, kan nettopp forklares ved deres evne til å kombinere
all den spennende nyskaping som skjer i forskningsmiljøene
med kommersialisering. Og her har vi et kulturproblem. Det gjør
også – for å ta ett eksempel – at
vi har fått et nytt virkemiddel, som nå er godkjent
av ESA, som blir iverksatt i november, og som nettopp skal stimulere
til at forskere og nyskapere i institusjonene skal bli bedriftseiere.

 Jeg deler den grunnleggende innfallsvinkel
som representanten her gir uttrykk for. Vi er opptatt av små bedrifter,
og så løfter vi blikket så høyt
at vi ikke får med oss at de minste av de minste bedrifter
er enkeltmannsforetakene. Det må være slik i dette landet
at det er lov å leve av sine hender og et regnskap som
selvstendig næringsdrivende og ikke bare av en lønnspose
som kommer en gang i måneden. For en liberaler, som jeg
også er, er det helt grunnleggende for et menneske at det
har gode muligheter til å kunne være uavhengig
av en arbeidsgiver. Det er grunnleggende og bra. 

Så er det slik at vi har fått
tendenser til at det brukes kontraktører til løsninger
for å kunne være konkurransedyktig på store
bygg bl.a., at det kan tas inn utenlandske selskaper osv. Dette
har vi behov for å rydde opp i, men det bør ikke
være noen hindring for at det må være
lov, ikke minst rundt omkring i de mange lokalsamfunn vi har, å ha
enkeltmannsforetak som bedriftsform, som er en fleksibel og god
ordning, ofte i kombinasjon med annen næringsvirksomhet.
På det punkt støtter jeg representantens grunnleggende
holdning.





                

