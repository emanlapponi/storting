  Jeg ønsker innledningsvis å presisere
at det er rederiet og ledelsen om bord som er ansvarlig for at skip
og utstyr til enhver tid holdes i forskriftsmessig stand, og at
skipet er tilstrekkelig bemannet.

Alt redningsutstyr som skal benyttes på norske
skip, skal enten være godkjent, typegodkjent eller akseptert
av Sjøfartsdirektoratet. Redningsutstyr som er godkjent
eller typegodkjent av land som har ratifisert Sjøsikkerhetskonvensjonen,
aksepteres av Sjøfartsdirektoratet uten ytterligere prøving,
med mindre det foreligger særskilte grunner til å tro
at utstyret ikke tilfredsstiller gjeldende krav. Denne fremgangsmåten
er i samsvar med nasjonale og internasjonale regler.

Gjennom EØS-avtalen er norske myndigheter i
utgangspunktet forpliktet til å akseptere utstyr som er
produsert og godkjent i et EØS-land. Testkriteriene for godkjenning
eller typegodkjenning er utarbeidet på grunnlag av skader
og uhell som man antar kan inntreffe med et fartøy, samt
erfaringer fra inntrufne hendelser. Kriteriene kan nødvendigvis
ikke dekke alle tenkelige nødsituasjoner et skip kan komme
opp i, men godkjenning av utstyret er en dokumentasjon på at
det tilfredsstiller en definert minimumsstandard.

Når det gjaldt redningsvestene om
bord på «Sleipner», viste det seg at
disse ikke fungerte som de skulle. Redningsvestene var godkjent
av britiske myndigheter. Utstyret ble på denne bakgrunn
akseptert uten ytterligere prøving til bruk på norske
skip. Etter «Sleipner»-ulykken har Sjøfartsdirektoratet
trukket tilbake sin aksept av denne typen redningsvester med øyeblikkelig
virkning og informert andre sjøfartsadministrasjoner, herunder
de britiske, og EU-kommisjonen.

En av oppgavene til ulykkeskommisjonen er å kartlegge årsaken
til at redningsflåtene ikke fungerte. Jeg ønsker
ikke å trekke noen slutninger før rapporten foreligger,
men jeg kan forsikre om at innholdet vil bli fulgt opp av sjøfartsmyndighetene.

Sjøfartsdirektoratet foretar kontroll
av redningsutstyret under både periodiske og uanmeldte
tilsyn. Det tas bl.a. stikkprøver med hensyn til utstyrets
funksjon. Ved ordinær kontroll på en ferge ble
det nylig avdekket mangler ved pakking og montering av
redningsutstyr. Ved en nærmere undersøkelse viste
det seg at et annet skip med tilsvarende utstyr hadde mangler.

Sjøfartsdirektoratet tok da øyeblikkelig
kontakt med produsenten og fikk en liste over andre skip med slikt
utstyr. Det ble deretter gjennomført kontroll som medførte at
fartøyene ble holdt tilbake eller fikk passasjerantallet redusert,
inntil nødvendig funksjonsprøving var utført
og mangler rettet opp.

Tilliten til Sjøfartsdirektoratet
er basert på at det gjør det arbeidet som skal
til for å ivareta sikkerheten til sjøs på den
måten som er beskrevet ovenfor. Utgangspunktet for arbeidet
med nye redningsmidler er og har vært å bedre
sikkerheten til sjøs. Bemanningens størrelse vurderes individuelt
for det enkelte skip. Sjøfartsdirektoratet fastsetter,
etter en konkret vurdering, den sikkerhetsbemanning som er nødvendig
for å ivareta skipets og de ombordværendes sikkerhet.

Et viktig element i denne vurderingen er hva
som kreves for å betjene redningsmidlene i en nødsituasjon.
Et skifte av redningsutstyr vil derfor, i likhet med ombygginger
eller andre vesentlige endringer i utstyr for øvrig, kunne
innebære endringer i bemanningens størrelse eller sammensetning.
Forutsetningene for enhver bemanningsfastsettelse er imidlertid
at passasjerenes og skipets sikkerhet opprettholdes.

  La meg enda en gang få gi uttrykk
for at det er Sjøfartsdirektoratet som fastsetter sikkerhetsbemanningen
for den enkelte båt, basert på de redningsmidler
som båten har. 

Det vil selvsagt alltid være ulike
oppfatninger av om det bør være flere sjøfolk
om bord på en båt enn det som fastsettes av fagmyndighetene
som nødvendig for å ivareta sikkerheten.
Men Sjøfartsdirektoratet har faktisk kompetanse til å fastsette
den nødvendige sikkerhetsbemanning. I tillegg vil det svært
ofte være en rederifastsatt bemanning utover det for å løse
andre oppgaver om bord på skipet. Det er også slik
at når det kommer nye redningsmidler, ny teknologi, vil
det være mulig for Sjøfartsdirektoratet å gjøre
en ny vurdering av situasjonen. Men uansett er det dyktige fagfolk
som hele tiden vurderer sikkerheten som det viktigste, og hva som
er nødvendig bemanning. 

Vi er underlagt internasjonale regler når
det gjelder utstyr. I tillegg skal utstyret godkjennes av Sjøfartsdirektoratet.
Men det er slik at hvis de landene som produserer dette utstyret,
har godkjent utstyret, og det er innenfor de internasjonale regler,
EØS-avtalen osv., skal det automatisk godkjennes i Norge.

I dette tilfellet som vi kjenner til – etter «Sleipner»-ulykken – har
vi valgt å gå utover dette, fordi det er utstyr
som ikke er godt nok til bruk i Norge.





                

