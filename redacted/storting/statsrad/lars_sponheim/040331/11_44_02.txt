  Representanten Hedstrøm viser til
en undersøkelse fra SIFO om priser på de 50 mest
grensehandelsutsatte varene. Etter svekkingen av kronen
den siste tiden er prisforskjellene blitt mindre, men på disse
varene er prisforskjellene fortsatt betydelige på de typiske
grensehandelsstedene. Hedstrøm hevder at det har vært
kraftig prisstigning på norsk mat,
og viser til at det er en forutsetning at halvering av matmomsen
skulle komme forbrukerne til gode.

Vi vet at momsreformen gav tilnærmet
full overveltning av avgiftsreduksjonen til forbrukerne. Maten ble
vel 9 pst. billigere. Tar vi utgangspunkt i juli
2001, den første måneden etter
reformen, har prisene fram til nå, snart tre år
senere, økt med 6,8 pst., mens den generelle prisveksten
har vært 4,1 pst. Det siste året har
matprisene i Norge ifølge Statistisk sentralbyrå steget
med 2,5 pst. Etter prisfallet for snart tre år
siden har altså matprisene steget noe mer enn den generelle
prisveksten, som har vært unormalt lav. Jeg mener
det fortsatt er grunnlag for å hevde at halveringen av
matmomsen har kommet forbrukerne til gode, selv om vi aldri
får vite hva matprisene ville ha vært 

uten

 momsreformen.

Siden oktober 2002, som er referansepunktet
i SIFOs undersøkelse, har matprisene steget noe mer i Norge
enn i Sverige. Lønnsøkningen i Norge
og noe økning i råvareprisene kan være noen
av grunnene. Effektiv konkurranse
er viktig for effektivisering og fornuftige marginer i verdikjeden.
Og det er nødvendig, ikke minst i segmentet hvor
priskonkurranse er dominerende.

God dokumentasjon av priser, prispåslag
og prisvariasjon kan bidra til økt offentlig oppmerksomhet
og til å øke forbrukernes kunnskap og skjerpet
konkurranse. Månedlig dokumenteres prisutviklingen på råvare-,
engros- og forbrukernivå. Som jeg tidligere har varslet,
har jeg tatt initiativ til en undersøkelse
av prispåslag i matvarekjeden tre år etter
momsreformen. Undersøkelsen skal etter planen
foreligge i løpet av året.

