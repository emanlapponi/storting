 La meg først si at det er nok mange årsaker
til at vi har hatt denne prisøkningen. Jeg tror det også er
viktig å si at vi overhodet ikke vet hva som
ville ha skjedd om vi ikke hadde hatt momsreduksjonen.
Da den ble gjennomført, var det ikke meningen
at alle priser innenfor mat og landbruksprodukter
liksom skulle fryses.

Jeg tror det kan bli meget interessant å se
den såkalte marginundersøkelsen. Vi ser av dagens
aviser at den mest lønnsomme delen av norsk næringsliv
er varehandelen, ikke minst matvarehandelen. Det er der
det er størst avkastning, og det kan ikke bare
forklares med at det selges store volumer. Det må være noen
marginer, noen priser, å gange volumene med.
Jeg tror det definitivt også er andre enn
bøndene som har bidratt til at disse prisene blir høye. Derfor
blir det interessant å se
marginundersøkelsen.

Jeg er opptatt av at vi gjennom forhandlingene
i årets jordbruksoppgjør klarer å få ned
kostnadene på mat. Det er ikke lenger grunnlag
for å øke prisnivået på norsk
mat. Nå må en gjennom jordbruksavtalesystemet
få disse prisene ned.

