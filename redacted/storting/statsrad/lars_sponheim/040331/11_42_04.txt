 La meg si til det første
at det er ikke veldig mange det gjelder, som er i den
situasjonen at de ikke har mulighet til industriell anvendelse.
Vi snakker kanskje om et 30-talls bruk i Norge, så det
er en ganske håndterbar størrelse. Og
kan vi lykkes med å få de aller fleste av dem
til ikke å transportere dette lange veier på lastebiler,
men foredle lokalt, så vet vi også at
det er god økonomi i det. Det handler om opplæring,
og det handler om å tilrettelegge noen virkemidler. Så vil
jeg også minne om at det er TINE som er den store – og
jeg har ingen planer om å ta vekk den mottaksplikt som
TINE måtte ha gjennom hele markedssystemet vårt. Det
er nå opprettet et lite selskap som heter Ostekompaniet,
som nettopp skal håndtere den type
småskalaprodukter gjennom TINEs store distribusjon. Så jeg
ser noen interessante muligheter, hvis den enkelte vil.

Så til kjekjøtt, hvor det
heldigvis har skjedd noe de siste årene i retning av at
dette frambringes som mat til mennesker, men det er et stykke vei å gå,
og dette har med kosthold og lange tradisjoner å gjøre.
Vi har lagt om tilskuddssystemet, som jeg sa, men jeg håper
vi nå skal bli flinkere til å komme på markedet.
For eksempel kunne helsevesenet, som trenger
nettopp den type mat til mange av sine
pasienter, vært et interessant
marked å se nærmere på.





                

