 Partene i jordbruksoppgjøret ble i
fjor enige om at det var nødvendig å legge bedre
til rette for norsk geitemelkproduksjon. En partssammensatt arbeidsgruppe
ble nedsatt for å utrede målrettede virkemidler.
Gruppen har nylig avgitt sin rapport. Et av hovedformålene
med dette arbeidet var nettopp å foreslå tiltak
for å redusere mengden geitemelk som av ulike årsaker
går til dyrefôr. Spesielle utfordringer i denne
sammenhengen er at melkeproduksjonen er meget spredt i forhold til
strukturen i foredlingsindustrien, og at melkekvaliteten er sårbar
for transport.

Gruppen har foreslått å tilby
produsenter som ikke har mulighet til industriell anvendelse,
en frivillig omstillingspakke for å stimulere til lokal
foredling av melk eller omlegging
til annen produksjon. For å bedre melkekvaliteten
er det også foreslått å gjøre
enkelte endringer i tilskuddssystemet, og fokus på helsesituasjonen
for geit. Saken vil bli tatt stilling til og fulgt opp i jordbruksforhandlingene
til våren.

Dagens geitehold er hovedsakelig
basert på melkeproduksjon
som grunnlag for foredling til ulike osteprodukter.
Det har ikke vært noen utbredt tradisjon
for kjøttproduksjon av geit. Jeg er imidlertid ikke
i tvil om at det finnes et markedspotensial også for
produkter av geitekjøtt, noe som en for øvrig også har
påpekt i tidligere utredninger om muligheter innenfor
geiteholdet i Norge. For å utnytte dette potensialet må det
iverksettes tiltak i alle ledd i verdikjeden. I fjorårets
jordbruksoppgjør ble det gjort endringer i tilskuddsvirkemidlene.
Dette medførte at ammegeiter, tilskuddsmessig, ble likestilt
med avlsdyr på sau. Videre ble slaktekje gitt samme status
som slaktelam. Det er derfor blitt mer lønnsomt enn tidligere å fôre fram
kje av god kvalitet til slakt.

Etter min vurdering er den viktigste
jobben nå å styrke foredlings- og markedssiden.
Produsenter og foredlingsledd må nå ta ansvar,
som jeg også har forstått at de gjør, men
det er et stykke vei å gå for å få opp
et marked av betydning. Også andre
muligheter kan gi lokal verdiskaping og økt
lønnsomhet i geiteholdet, f.eks. ull- og skinnproduksjon,
geitas betydning for kulturlandskapet og som miljøskaper
og turistattraksjon.

