  Jeg er veldig sterk forsvarer av debatt, av retten
til å komme med argumenter, retten til ytringsfrihet
og retten til politisk engasjement. Jeg har heller ikke
gitt uttrykk for noe annet. Men når jeg er invitert til
debatter, forbeholder jeg meg også retten
til å framføre mine synspunkter og gi
uttrykk for mine resonnementer. Når de som representanten
her mener er blitt forulempet på noe vis, også er
til stede i debatten og har muligheter til å komme med
motargumenter, men ikke gjør det, har jeg store
problemer med å ta dette skikkelig
på alvor.

Så kommer representanten med påstander
om at noen skal være skviset ut av
bestemte butikker osv. Det jeg er kjent med,
er at saken er til behandling i Konkurransetilsynet, og vi vil vel
på et tidspunkt få høre – får
jeg håpe og tro – hva som har skjedd, og om det
har skjedd ting som ikke er akseptable.

Jeg aksepterer alles rett til å arbeide
for sine rammevilkår, men av og til kan det virke
som man bruker så mye energi og krefter på å komme
med påstander og bruke penger på å leie
inn informasjonsrådgivere og hva det måtte være,
at det går på bekostning av det å være
konkurransedyktig på det man primært skal gjøre.

I dette spørsmålet, og også i
mange andre sammenhenger, har jeg registrert
at det foreligger nøyaktig
de samme papirer om et nært samarbeid mellom én
av aktørene, Synnøve Finden, og representanten
Hedstrøm, bl.a. påstander om embetsverket i Landbruksdepartementet,
som jeg sterkt vil bestride kan være riktige.

