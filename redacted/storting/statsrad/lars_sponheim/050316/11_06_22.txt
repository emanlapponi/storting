 Jeg kunne ha svart nei på det spørsmålet
og gitt meg der. Jeg velger likevel å komme med noen
kommentarer.

For det første vil jeg si
at jeg synes det er meningsløst å ta helt løsrevne
sitater fra noe som er sagt i ulike debattsammenhenger. Det er slik
at vi i begynnelsen av dette året har hatt en omfattende
debatt om hvordan ulike ledd i matvarekjeden fungerer. Det har fort
gått over i en generell landbrukspolitisk debatt, hvor
mange har forfektet standpunkter som er ganske nær
de standpunktene hr. Hedstrøm selv har forfektet i denne
salen.

Jeg synes det er et viktig prinsipp å få fram
at et av de viktigste virkemidler i politisk
debatt og i demokratiet er argumenter som møter motargumenter.
Dette er løsrevne sitater fra debatter, f.eks. i NRKs Standpunkt,
hvor representanter fra Synnøve Finden var til stede, og
hvor hr. Hedstrøms partiformann var til stede, der man
hadde de beste muligheter til å komme med motargumenter
hvis man mente at det var nødvendig i den gitte sammenhengen.
Det kom ikke.

Jeg kan også få gi
uttrykk for det jeg faktisk har gitt uttrykk for i den sammenhengen,
nemlig en undring over at man når man har et
godt varemerke som Synnøve Finden – jeg tror faktisk
jeg i den samme Standpunkt-debatten sa at de lager en glimrende
ost og har et godt varemerke – velger å knytte
det varemerket så sterkt til et politisk engasjement som
er veldig sammenfallende med Fremskrittspartiets, det kan vanskelig
tjene de kommersielle interessene bak dette merket. Det ble heller ikke
motsagt verken av Fremskrittspartiets formann eller av
representanter for Synnøve Finden i den samme debatten.
Det hadde kanskje vært naturlig.

Utover det har jeg også lyst
til å gi uttrykk for at når jeg har operert med
begrepet at det er en ukultur i bransjen, er det fordi jeg synes
det er et rett uttrykk. «Bransjen» i denne sammenhengen
er en samlet matvarebransje som omsetter for over et hundretalls
milliarder i Norge, og hvor det er flere tusen aktører
i ulike ledd. Avsløringer i Dagens Næringsliv
og andre medier har bl.a. vist at det her er en mangel
på åpenhet og gjennomsiktighet når det
gjelder hvordan prisene dannes, noe som gjør at jeg har
valgt å bruke et så sterkt uttrykk som
ukultur. Det har de fleste i bransjen på et vis akseptert.
Men det er én aktør som hr. Hedstrøm ofte
velger å representere, som har følt seg veldig
fornærmet over dette. Jeg vet ikke hvorfor den
aktøren, blant mange tusen aktører, skulle ha
dårlig samvittighet eller ha grunn til å føle
seg fornærmet over dette.

