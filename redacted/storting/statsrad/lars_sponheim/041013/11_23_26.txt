 Verken jeg eller tilsynsmyndighetene vil godta
en uthuling av dyrevernsregelverket som følge av endringer
i slakteristrukturen. Jeg har tidligere sagt, i spørretimen
den 10. mars i år som svar på spørsmål
fra representanten Molvik, at jeg forutsetter at Gilde FS’ beslutninger
om omstrukturering skjer innenfor de lov- og regelverksmessige rammer
som er gitt.

Når det gjelder påstanden
om at den tillatte transporttiden på åtte timer
brytes i 10–20 pst. av tilfellene etter nedleggelsen
av slakteriet i Skien, vil jeg imøtegå dette med
ferske tall fra Mattilsynet som viser at av de 4 528 småfe
som i løpet av årets sesong fram til 30. september har
blitt transportert til slakteriet i Gol i stedet for til slakteriet
i Skien, ble 126 dyr, eller 2,8 pst., transportert i over åtte
timer. 70 av disse dyrene befant seg på en bil som fikk
motorhavari, noe som medførte at de ble transportert i
nærmere ti timer. De resterende 56 dyrene ble transportert
i maksimalt 15 minutter over de tillatte åtte timer.

Nedleggelsen av slakteriet i Skien har også ført
til at mange sauebønder nå leverer til et småskalaslakteri
i nærområdet, noe som innebærer økt
dyrevelferd i form av kortere transporttid for mange dyr.

Vi må naturligvis være oppmerksomme
på at endringer i slakteristrukturen ofte medfører økte
utfordringer både for slakteriene, transportørene
og tilsynsmyndighetene hva angår etterlevelse av dyrevernsregelverket
for transport av dyr. Jeg kan informere om at i kjølvannet
av nedleggelsen av slakteriet i Skien, har Mattilsynet etablert
et interregionalt transportprosjekt mellom regionene Hedmark og
Oppland, Buskerud, Vestfold og Telemark og Rogaland og Agder. Målet
med prosjektet er å etablere en effektiv, rasjonell og
enhetlig modell for et intensivert tilsyn med dyrevernsregelverket
for transport av dyr. Erfaringene fra dette prosjektet vil danne
grunnlag for en tilsynsmodell for slaktetransport for hele landet.

