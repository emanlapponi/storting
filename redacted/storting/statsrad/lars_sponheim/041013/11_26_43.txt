 Jeg vil først si at dette handler
ikke om slakteristruktur fra min side. Det er privataktører,
samvirkeaktører, som selv bestemmer hvordan de organiserer
sin drift. Vi har et nasjonalt regelverk, og det skal holdes.

Vi vet at det er et sterkt engasjement i samband
med slike strukturendringer og slakterinedleggelser. Det er mange
argumenter, og det går mange rykter. Jeg vil ikke forholde
meg til det annet enn ved å være helt tydelig
på at det regelverket vi har, ikke skal brytes. Vi fører
et tilsyn, vi har gode rapporteringssystemer for å vite
hva som skjer, og vi har også satt i gang et prosjekt,
som jeg sa i mitt svar, for å forsikre oss om at vi kan
føre et enda bedre tilsyn framover som sikrer at transportørene
og slakteriene overholder norsk regelverk på området.

