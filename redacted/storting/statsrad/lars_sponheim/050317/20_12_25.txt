 La meg først få understreke betydningen av å ha god merking, slik det her er forslag om, og som forslagsstillerne har fått positiv tilbakemelding på i brev fra departementet. Dette er det viktig å få til.




Det er mange hensyn som skal tas når man skal vurdere merking. Det er informasjonsmengden som forbrukerne står overfor, at merkingen og informasjonen faktisk når fram. Det er også viktig å ta hensyn til helse, redelighet, kvalitet og andre forbrukerinteresser.




Jeg synes det er rett å gjøre Stortinget oppmerksom på ved denne anledning at allerede i fjor gav de tre matdepartementene, Landbruksdepartementet, Helsedepartementet og Fiskeridepartementet, Mattilsynet i oppdrag å vurdere hensiktsmessigheten av regelverk og merking av både slaktedato, fangstdato, plukkedato, pakkedato og frysedato for kjøtt, fisk og grønnsaker. Så arbeidet med dette er allerede i gang.




På bakgrunn av det vedtak som gjøres her i dag, vil også Mattilsynet få et utvidet mandat til å utrede dette. Jeg kan ikke si noe eksakt tidspunkt nå, men vi er allerede såpass godt i gang med arbeidet at det ikke bør ta unødvendig lang tid før Stortinget får den nødvendige tilbakemeldingen.




