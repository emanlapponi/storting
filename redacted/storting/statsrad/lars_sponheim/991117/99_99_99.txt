  Fram til sommeren i fjor ble verftsstøtten
utbetalt fra sju til tretten måneder etter levering. I
de halvårlige møtene vi har med næringen, kom
det opp et spørsmål om det var mulig å endre
på dette. Vi fant det av hensyn til verftsindustrien ønskelig å komme
fram til en løsning hvor verftsstøtten kunne utbetales
tidligere. Reglene ble derfor endret slik at verftsstøtten
nå blir utbetalt fra tre til ni måneder etter
levering.

Grunnen til at det tar tid fra levering til
utbetaling av verftsstøtten, er at Eksportfinans først
kan beregne hva som skal utbetales i støtte etter at de
har gjennomgått kontraktene når fartøyet
er levert. Dette arbeidet har blitt stadig mer tidkrevende, bl.a.
fordi flere av verftene velger å bygge deler av fartøyene
ute, som f.eks. skrog. I tillegg er det ikke uvanlig med tilleggskontrakter
i byggeperioden.

Nå, et år etter forrige forbedring
i utbetalingsrutinene, kan det være naturlig å se
på dette på nytt. Jeg vil derfor ta saken opp
med Eksportfinans for å se om vi kan få til ytterligere
forbedringer.

  Som jeg sa i mitt svar, er jeg enig med replikanten
i at vi må stadig bli bedre. Det har vi blitt fra i fjor
til i år ved å sette ned maksimaltid fra 13 til
9 måneder. Jeg skal følge opp spørsmålet
ved å se på ytterligere muligheter til å kunne
redusere maksimaltid. Nå må det være
slik, både på dette og alle andre områder,
at vi må finne den gode kombinasjonen av en grundig og
skikkelig saksbehandling og en kortest mulig tid, og jeg er sikker
på at vi skal kunne klare å få til forbedringer
på dette området.





                

  Det er et mål at offentlige anskaffelser
skal skje på grunnlag av konkurranse på like vilkår
for alle potensielle leverandører. Som stortingsrepresentant
Hedstrøm påpeker, er det derfor viktig at regelverket
innehar bestemmelser som ivaretar grunnleggende prinsipper,
herunder rettssikkerhetshensynet. Muligheten til å reagere
rettslig overfor en oppdragsgiver som foretar sine anskaffelser
i strid med regelverket, utgjør en del av dette bildet.

Det er for tiden et utvalg som ser på dagens
håndhevelsesapparat. I henhold til mandatet vurderer utvalget bl.a.
om det er behov for å iverksette tiltak for at regelverket
bedre kan dekke reaksjonsbehovet i ulike sammenhenger. Jeg ser at
en potensiell leverandør anser det som viktig at det kan
gripes inn overfor en oppdragsgiver som har unnlatt å kunngjøre
i samsvar med regelverket. Dette er også en av de problemstillinger
utvalget har arbeidet med. Rapporten fra utvalgets arbeid vil snart
foreligge. Jeg vil da vurdere hvilke tiltak som eventuelt skal iverksettes
for å forbedre leverandørens rettssikkerhet på dette
området.

I tillegg har departementet latt en arbeidsgruppe
vurdere hvordan arbeidet med informasjonsformidling om offentlige
anskaffelser kan forbedres nettopp for å fokusere på betydningen
av at oppdragsgivere og leverandører har grundig
kunnskap om forpliktelser og rettigheter etter regelverket. Jeg
ser det slik at generell kompetanse om regelverket og forpliktelser
som er nedfelt i dette, vil bidra til økt rettssikkerhet.

  La meg først si generelt om regelverket
at det ikke er lenge siden Stortinget vedtok lov om offentlige anskaffelser,
som omfatter offentlig virksomhet og kommunene over visse terskelverdier.
Vi arbeider nå for fullt med også å ta
med kommunene under terskelverdier. Jeg vil understreke betydningen
av at et regelverk som vi har på dette området,
skal etterleves. Derfor har vi dette utvalget som arbeider med å se
på om vi kan skaffe oss nødvendige reaksjonsmønster
når kommunene ikke etterlever det lovverk som Stortinget
faktisk har vedtatt. Det har vel forhåpentligvis den virkning
at kommunene ønsker å etterleve regelverket, for
det er det som er det ønskelige, at vi får en
reell konkurranse på like vilkår. Det er til beste
for kommunene, og det er til beste for de ulike leverandørene
at de blir fair behandlet. Det utvalget som nå behandler
saken, regner jeg med uten videre også vurderer det forslaget
som representanten her nevner, nemlig bøtelegging, og det
er ett av de reaksjonsmønster som blir vurdert. Jeg vil
komme tilbake til dette når utvalget har lagt fram sin
innstilling.





                

