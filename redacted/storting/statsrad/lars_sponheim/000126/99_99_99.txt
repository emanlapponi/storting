 Produksjon av kraftutstyr har tradisjonelt
vært en viktig del av norsk verkstedindustri. Det norske
markedet har vært preget av sterk tilbakegang på 1990-tallet
som følge av reduksjonen i nye utbyggingsprosjekter. Selskapene
har til en viss grad klart å kompensere for dette ved å øke
eksporten. Likevel ser det nå ut til at bransjen legger
opp til et klart lavere aktivitetsnivå.

ABB Alstom Power AS påtok seg i desember
1999 et vilkår, satt av beredskapshensyn, som gikk ut på å opprettholde
tilstrekkelig kapasitet og kompetanse til å kunne forestå innenlandsk
virksomhet knyttet til kraftgenereringsutstyr, tilsvarende den kompetanse
som lå i ABB Kraft AS før overtakelsen av genereringsvirksomheten.
Hvis det skulle oppstå vanskeligheter med å innfri vilkåret,
skal Nærings- og handelsdepartementet underrettes raskest
mulig, og eventuelt godkjenne avvik fra vilkåret.

Vilkåret viderefører et beredskapsvilkår
fra 1988, satt i forbindelse med ABBs erverv av aksjer i Elektrisk
Bureau AS, bortsett fra at krav til produksjon ikke er videreført.
Grunnen til dette var at man ikke ville gjøre beredskapsvilkåret
urealistisk, på bakgrunn av informasjon om sviktende markedsforhold.

Nærings- og handelsministeren har
i utgangspunktet ingen spesifikke virkemidler for å bedre
utviklingen innenfor kraftutstyrsmarkedet. Fornying og modernisering
av dagens ofte gamle kraftproduksjonsutstyr vil imidlertid være
av stor samfunnsøkonomisk interesse. Innenfor reparasjon,
service og oppgradering av utstyr vil ABB og ABB Alstom Power ha
sitt betydeligste utviklingspotensial.

Vedlikehold og fornyelse av utstyr er kraftbransjens hovedansvar.
Fra myndighetenes side arbeider NVE nå med utkast til forskrifter
for leveringskvalitet sammen med den planlagte innføring
av kvalitetsjusterte inntektsrammer ved ikke-levert energi fra 1.
januar 2001. På den måten skal det ikke lønne
seg å utsette nødvendig vedlikehold i kraftstasjoner,
transformatorstasjoner og fordelingsanlegg.

Kraftbransjen må få økt
forståelse for at vedlikehold og fornyelse i bestående
anlegg må foretas for å sikre tilstrekkelig kvalitet
på kraftleveransene til kundene. Av beredskapshensyn er
det viktig at også den norske leverandøren av
slike tjenester får tilstrekkelig med oppdrag for å opprettholde
virksomhet og kompetanse i Norge.

TBL og ABB har tatt kontakt med Regjeringen
om mulighetene til samarbeid om et kompetansesenter i ABB slik at
kompetansen blir opprettholdt på tross av sviktende markedsutvikling.
Regjeringen vil arbeide videre med dette forslaget. 

  La meg få gi uttrykk for at jeg deler
spørrerens oppfatning av at det er en akutt situasjon for
dette viktige produksjonsmiljøet, og det er en dramatisk
utvikling vi har sett. Det ville også være en akutt
situasjon for Norge om vi nå skulle se at dette miljøet
forsvant helt for oss. Derfor er det vi, i de vilkår som etter
ervervsloven er satt, så sent som i brev av 20. desember
1999 – i fjor altså – har sagt klart
om den nye eieren: 

«ABB
Alstom Power AS skal av beredskapshensyn opprettholde tilstrekkelig
kapasitet og kompetanse for å kunne forestå innenlandsk
virksomhet knyttet til leveranse, ombygging, oppgradering, service
og reparasjon av kraftgenereringsutstyr tilsvarende kapasitet og kompetanse
til ABB Kraft, divisjon Generering, før overdragelsen fra
ABB Kraft AS.»

Er de ikke i stand til å opprettholde
det, er de pliktig til å melde raskt fra til oss. Slik
er konsesjonsbetingelsene. Dette kommer vi til å følge
opp, fordi det er ganske avgjørende for vinterlandet og
elnasjonen Norge at vi har leveringssikkerhet, og at ikke utstyret
vårt forfaller. 

  Oppgaveregisteret har vært et nyttig
verktøy for å finne samordningsmuligheter på tvers
av etatene. Økningen på 21 skjema i fjor, som representanten
Hedstrøm viser til, er formelt sett korrekt, men gir definitivt
ikke noe dekkende bilde av situasjonen. For det første
har ni av de 21 eksistert lenge, men først nå blitt
registrert i registeret.

Ytterligere sju er reelle forenklinger som
slår negativt ut på statistikken, ved at omfattende,
generelle skjemaer er delt opp i flere skjemaer med en avgrenset,
målrettet mottakergruppe. Reell økning i fjor
var derfor fem skjemaer. Ti nye kom til, og fem gamle falt bort.
Det er selvsagt ikke godt nok, men minst like viktig er det at de
ti nye skjemaene samlet sett er mindre belastende enn de fem gamle.
Endringen i næringslivets tidsbruk er for første
gang positiv, og vi har dermed snudd en langvarig trend i norsk
statsforvaltning.

De virkelig store gevinstene oppnås
neppe bare med å fjerne skjemaer. Vårt arbeid
mot skjemaveldet favner derfor langt videre enn Oppgaveregisteret.
For 2000 er det bevilget 82 mill. kr for å få til
en samordnet elektronisk innrapportering av ligningsdata til skattemyndighetene,
Brønnøysundregistrene og Statistisk sentralbyrå. Prosjektet
er en avgjørende milepæl i forenklingen, fordi disse
tre etatene står for over 70 pst. av næringslivets
totale skjemabelastning.

Rydding i regelverket er et annet stort og
viktig arbeid. Vi er i gang med en forskriftsdugnad som for første gang
vil gi oss oversikt over vårt omfattende forskriftsverk.
Kartleggingsfasen er nettopp avsluttet, og dugnaden vil nå flytte
fokus til samordning og forenkling av innholdet. Allerede nå kan
vi blinke ut over 300 forskrifter som lett kan – og bør – oppheves
som uaktuelle eller foreldete, samt en rekke områder hvor
det trengs revisjon.

Et pilotprosjekt med bruk av testpaneler ved
lovendringer vil også bli iverksatt i år. Hensikten
er å la brukerne forhåndsteste nye regler for
bedre å se hvilke virkninger de vil få. Uheldige
utslag av regelverket kan da stoppes allerede før forslaget
blir endelig vedtatt.

Stortinget har ved flere anledninger sist høst
blitt grundig orientert om hva vi gjør på området.
Oppsummeringen statsministeren gav i går ved den første
halvårsrapporten for «Et enklere Norge»,
passer godt også på kampen mot skjemaveldet: Samlet
sett er framdriften tilfredsstillende. Samtidig vet vi at arbeidet
med å oppnå resultater som monner, bare så vidt
har startet. 

Men selv om ting tar tid – og kanskje
særlig dette arbeidet – er det ingen tvil om at
vi med en slik gjennomgående systematikk vil oppnå resultater
til beste for småbedriftene.

Lodve Solholm hadde
her teke over presidentplassen.

  La meg først få gi uttrykk for
at jeg tror det er viktig at representanter som Hedstrøm
og opposisjonen maser, som representanten selv gav uttrykk for,
og at opinionen forventer resultater på dette området. 

Jeg registrerer at det nå er en regjering
og en statsråd i Regjeringen som har ansvaret for dette,
som gjør at opposisjonen og opinionen synes å mene
at det er grunnlag for å ha forventninger til resultater.
Det er et stort framskritt. Det var ikke tilfellet tidligere. Da
så man det nesten som umulig. Det er definitivt slik at
Regjeringen nå fører en flerfrontskrig mot dette,
både på selve skjemasiden gjennom Oppgaveregisteret,
hvor vi nå ser at skjemabelastningen for bedriftene går
ned – det er tross alt det viktigste – og når
det gjelder det som kanskje er den delen av isfjellet som vi ikke
ser, nemlig forskrifts- og regelmengden, som er så stor.

Jeg viser til NHOs president, som i et omfattende
leserbrev etter jul skrev at aldri har en norsk regjering ført en
så bred og omfattende kamp mot dette byråkratiet.
Det er nødvendig, og det gjør vi!

