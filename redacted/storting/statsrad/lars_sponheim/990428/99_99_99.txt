  Brannulykken på passasjerfergen Scandinavian

Star har satt sitt merke på den norske bevisstheten. Derfor

er det naturlig at spørsmål relatert til denne

tragiske hendelsen vekker en særlig interesse hos oss.

Den danske statsborgeren Henrik Johansen ble

av Danmarks høyesterett fradømt retten til å drive

rederivirksomhet. Om hans tilknytning til fergerederiet Easy Line

AS kan jeg opplyse følgende: Fergerederiet Easy Line, som

skal drive fergen, og kommandittselskapet    K/S Storebælt,

som eier fergen, er begge danske selskaper. K/S Storebælt

er angivelig kontrollert av Johansen. Rederiets skip er registrert

i Danmark og skal gå i trafikk mellom Gedser og Rostock.

I utgangspunktet er det svært lite

norske myndigheter kan gjøre med utlendinger og utenlandske

selskapers aktiviteter i utlandet. Følgelig blir det i

første rekke en sak for danske myndigheter. Jeg kan likevel

opplyse at mitt departement nylig har vært i kontakt med

danske myndigheter. Vi har fått bekreftet at danske sjøfartsmyndigheter

har anmodet dansk politi om å etterforske om   Henrik Johansen

bryter forbudet mot å drive rederivirksomhet.

Jeg har full tillit til at Danmark vil håndheve

de relevante lovene og dommene i denne saken, men kan forsikre

representanten at vi vil følge nøye med i sakens

videre gang.

Jeg vil gjerne også benytte anledningen

til å understreke at det er gjennomført en rekke

praktiske sikkerhetstiltak i Norge etter ulykken. Norske myndigheter

har siden 1990 utarbeidet detaljerte krav til bl.a. installasjon av

sprinkleranlegg, evakuerings- og sikkerhetsanalyse, ventilasjonsanlegg,

materialer i innredningen, standardisering av beredskapsopplegg

samt dataregistrering.

Norge har også vært en pådriver

i arbeidet med å oppnå internasjonal enighet om

slike spørsmål. I denne sammenheng kan jeg vise

til et betydelig arbeid som er blitt gjennomført særlig

i IMO. Det er gledelig at flere av organisasjonens anbefalinger

sammenfaller med anbefalingene fra det norske utvalget. Når

det gjelder synliggjøringen av ansvarsforhold, har innføringen

av ISM-koden ført til krav til driftsstyringssystemer,

som bl.a. innebærer at ansvarsforholdene skal dokumenteres.

Videre bør det nevnes at IMOs juridiske komite har arbeidet

med forskjellige former for tvungen ansvarsforsikring, som i hovedsak

løser problemene knyttet til manglende kjennskap til eierforhold.

Det bør derfor være helt

klart at forbedret sikkerhet til sjøs og forebyggelse mot

at slike ulykker gjentar seg, alltid vil være et satsingsområde

for Regjeringen.

  Jeg er helt enig med representanten Knudsen

i disse synspunktene. Jeg og departementet er engasjert i dette

arbeidet i IMO nettopp for å sikre at det skal bli lettere å finne

fram til og få en oversikt over eierforholdene. Som jeg

sa i mitt svar, er litt av kjernen å klarlegge ansvarsforholdene,

som denne tragiske ulykken viste at det var vanskelig å få gjort.

Det var mulig å lage seg nettverk hvor man så å si

kunne slette sine spor. Derfor er dette så viktig.

Jeg er helt enig med representanten Knudsen

i at det er en helt sentral norsk oppgave, ikke minst fordi vi er

en så stor skipsfartsnasjon som vi er, å sitte

i førersetet, for å sikre at vi får regler

som gjør at vi får skikkelige og renslige forhold

innenfor denne bransjen.

Når det gjelder den konkrete sak som

er nevnt her, og hvorvidt det – slik det er antydet i spørsmålet

fra representanten – er norske interesser knyttet til driftsselskapet, er

det et spørsmål vi ennå ikke har fått

verifisert fra danske myndigheter, men vi arbeider fortløpende

med det for å få det klarlagt.

