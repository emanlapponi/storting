  Høstpløying kan i utgangspunktet
reguleres ved forskrift i medhold av forurensningsloven § 9,
jf. § 8. Miljøverndepartementet har så langt ikke
gitt forskrift om dette. Eventuell regulering
av høstpløying må derfor skje gjennom
annet regelverk.

Forskrift om produksjonstilskudd, fastsatt
i medhold av jordloven, gir en alternativ måte å regulere
dette på. Imidlertid har det, som representanten Øye peker
på, vært stilt spørsmål ved
om denne forskriften gir tilstrekkelig hjemmel for et generelt forbud
mot høstpløying.

Landbruks- og matdepartementet arbeider med å revidere
forskriften, slik at det ikke skal være
tvil om tolkningen og rekkevidden av den. I forbindelse med denne revisjonen
legger departementet opp til at fylkesmannen ved forskrift skal
kunne sette vilkår om at det ikke høstpløyes.
En slik ordning vil imøtekomme behovet for smidighet og
regional tilnærming. Jeg tar sikte på at denne forskriftsendringen
skal være på plass før virkemidlene knyttet
til regionale miljøprogram
iverksettes i 2005.

Jeg vil imidlertid presisere at forskriften
om produksjonstilskudd bare regulerer hvem som oppfyller
kravene for å få produksjonstilskudd. Forskriften
vil slik sett ikke hjemle et generelt forbud på samme måte
som forurensningsloven.

Et vilkår om forbud mot høstpløying
i produksjonstilskuddsforskriften vil for øvrig være
en del av et større opplegg der økonomisk premiering
av ønsket atferd og informasjon og veiledning også ligger
inne. Samlet sett mener jeg at dette opplegget vil sikre
nødvendige miljøhensyn og et lokalt handlingsrom
i forhold til de utfordringene en står overfor.
Jeg vil videre understreke at omfanget av den økonomiske
premieringen av endret jordarbeiding må finansieres
innenfor den bevilgningsramme som Østfold og
Akershus får tildelt for regionale
miljøprogram i 2005.

Jørgen Kosmo hadde
her overtatt presidentplassen.

