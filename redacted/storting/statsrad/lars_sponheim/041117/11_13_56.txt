 La meg først si at jeg deler representantens
syn at det er flott at bønder langs vassdraget ut fra egen
motivasjon tar vare på vassdraget sitt selv om
det ikke er hjemlet i et lovverk. Det er lov å gjøre
fornuftige ting uten at storting og regjering løfter fingeren
og pålegger det. Det er bra, og det viser at det tas ansvar.

Når det gjelder den endringen i regelverket
som innebærer at en kan sette krav til produksjonstilskuddet
for høstpløying der hvor det er avrenning, er
den viktig fordi det er så åpenbart
at en må unngå disse forurensningskildene. Om
en bør utvide og sette løsere vilkår med
hensyn til kulturlandskap fordi man synes det er penere med upløyd
mark gjennom vinteren fram til våren, er nok et spørsmål
hvor jeg vil tenke meg veldig nøye om. Det ville innebære
rådighetsinnskrenking hos næringsdrivende. Om
det kan forsvares av at det kanskje er noen subjektive
syn på hva som er god estetikk i kulturlandskap, pløyd
mark eller ikke, er nok et spørsmål
jeg vil vurdere nærmere. Men forurensning
må vi gripe direkte inn i.

