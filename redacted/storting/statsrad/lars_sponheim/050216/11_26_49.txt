  Jeg tror det er viktig å holde tunga
rett i munnen i turbulente tider, som dette er. Vi skal ikke
mer enn noen få uker tilbake, så var fokuseringen
på de fire store kjedene og på måten
kjedemakten ble brukt på, og hvordan en forhandlet. Så har
vi nå hatt et par hektiske uker hvor vi har gått
ned i verdikjeden, på dagligvareleverandører,
hvor det er mange hundre aktører, tross alt.
Vi har en konstant debatt om bondens rolle, hvor det er
over 50 000, og hvor hver og en definitivt ikke har mye
markedsmakt.

Jeg tror det er viktig fortsatt å opprettholde
fokuseringen på kjedenes rolle og kjedenes vilje til å gjøre
en jobb på ulike måter for småprodusentene,
men også å ha en oversiktlighet i systemet
som gjør det mulig å få innpass. Jeg
er helt sikker på at det gode oppe
i all den turbulensen og vanskelige debatten som er for tiden om
dette, er at det bidrar til en viss opprydding. Konkurransetilsynet
ser på saken, og kjedene tar selv initiativ, fordi de lever
av sitt daglige omdømme, de lever av forbrukernes godvilje
og daglige besøk i butikkene deres.

Alt dette tror jeg bidrar til at vi skal få ryddigere
forhold. Det forholdet at vi også har fått
en konkurrent fra en rendyrket produsent, en volumleverandør
med billige produkter, tror jeg også bidrar til
at de andre kjedene tenker igjennom hva de kan bli gode
på. Jeg tror ikke de klarer å konkurrere
om de laveste prisene på alt, men de klarer å bli gode
på andre forhold. Jeg tror summen av det som skjer,
kommer det noe godt ut av. Det er mitt håp.

Når det gjelder tilgangen til småprodusentene,
jobber jeg kontinuerlig i kontakt med kjedene. Jeg skal allerede
i dag ha et møte med NorgesGruppen, som de har
bedt om, og jeg tror det kommer noen gode nyheter
om hvordan de tenker og åpner sine butikker for
småprodusentene.

