  Som landbruks- og matminister vil jeg understreke
behovet for et større mangfold av matvarer i norske
dagligvarebutikker. I Landbruks- og matdepartementet støtter
vi en lang rekke initiativer og prosjekter for å legge
forholdene til rette for at flere små matprodusenter lykkes
i markedet generelt og innenfor dagligvarehandelen
spesielt. For å forsterke arbeidet ytterligere har vi i
vår nye strategi for næringsutvikling økt
satsingen på markedskompetanse og salgstilgang for små og
mellomstore matprodusenter.

Lokal mat og norske matspesialiteter
må være tilgjengelige for forbrukerne for at forbruket
og dermed den lokale verdiskapingen skal øke. Dette krever
at matvarene må være å finne
i butikkene.

I vår satsing på Verdiskapingsprogrammet
for matproduksjon har vi en god dialog med kjedene. Dialog
og samarbeid er viktig for å lykkes. Både
Coop, NorgesGruppen og Ica har signalisert at de ønsker å satse
på lokal mat. Dette følger vi aktivt opp.

I Verdiskapingsprogrammet for matproduksjon
er det også etablert nettverk
som tilbyr kurs til produsenter om hvordan dagligvaremarkedet fungerer,
og om arbeidsmetoder som kan gi en posisjon i markedet.

I matprogrammet er det videre etablert
ulike prosjekter som har som mål å få flere
norske matspesialiteter og lokal mat inn i dagligvaremarkedet.
Som eksempel kan jeg nevne samarbeidsprosjekt mellom
NorgesGruppens SPAR-butikker og Matforsk. Prosjektet fokuserer på markedsadgang
for matspesialiteter i SPAR, økt kunnskap om trygg produksjon,
markedsføring, design, distribusjon m.m.

Det er likevel også nødvendig å ta
innover seg at butikkene ikke kan ta inn alle
varer og til enhver pris. Varene må være
interessante for forbrukeren å kjøpe,
kvaliteten må være god, produsentene
må levere riktig volum til avtalt tid og gi en rimelig
inntjening for butikkene. Det er ikke alle små matprodusenter
som klarer å tilfredsstille butikkenes krav og forventninger.
Disse bør se seg om etter andre markeder
for sine produkter, f.eks. spesialbutikker, Bondens marked eller
internettsalg. De to sistnevnte markedskanalene har fått
støtte fra matprogrammet, og de har blitt positivt mottatt
av forbrukerne.

Det er neppe mulig eller hensiktsmessig å lage
et eget regelverk som bestemmer hvilke varer og merkevarer butikkene
og hotell- og restaurantbransjen skal ta inn til enhver tid. Jeg
har derimot stor tro på, og erfaring for, at myndighetene
gjennom dialog og et samarbeid med
dagligvarehandelen og hotell- og restaurantbransjen kan sikre at
lokal mat og norske matspesialiteter blir lettere tilgjengelig
for forbrukerne og i et langt større omfang enn i dag.

