  Jeg er enig i at det kaller på sterkere
styring i den forstand at det handler om tydeligere ledelse, og
at man må være villig til å løfte disse
problemstillingene fram for folk. Det er ikke slik at vi
kan lage lovregler som bestemmer hva private næringsaktører
skal handle med, og hva de skal ha i hyllene sine. Men vi kan bidra
til at det blir oppmerksomhet rundt dette, at forbrukeren
krever annerledes.

Det flotte som har skjedd de siste dagene,
er at vi har fått oppmerksomhet på forbrukermakt.
Jeg har selv sagt ved noen anledninger at det er for lite
latinsk blod i norske forbrukere. De må bli flinkere
til å slå agurkene i kassaapparatet
når de forventer bedre produkter i butikken.
Jeg tror at det viktige som har skjedd, bl.a., nettopp
er at forbrukerne er opptatt av at de har makt. De må ha
anledning til å gå i kassa eller til
butikksjefen og si at de nå vil ha de og de leverandørene,
ellers slutter de å handle der. Det eneste språket
disse butikkjedene virkelig forstår, er kampen om kundene.
Så jeg håper og tror at når alt dette
nå legger seg, får vi en situasjon hvor
det er større åpenhet, større muligheter
for småskalaprodusenter og vanskeligere for dem som har
makt i alle ledd i verdikjedene, å misbruke den
makten.





                

