 Et av vilkårene for å få beregnet
kvote for samdrift i melkeproduksjonen er at avstanden mellom
landbrukseiendommene som inngår i samdriften, og samdriftens
driftssenter ikke skal overstige 12 km målt langs
veien. Dette innbærer i praksis at det kan være
inntil 24 km mellom medlemmer i samme samdrift, gitt at
driftssenteret ligger midt imellom dem. Denne bestemmelsen er fastsatt
i jordbruksavtalen for 2004–2005 etter forhandlinger
med Norges Bondelag og Norsk Bonde- og Småbrukarlag.

Jeg mener at alle melkeprodusenter
bør ha de samme mulighetene til å etablere
samdrift, enten de er lokalisert i et område med stor tetthet
av melkeprodusenter eller ikke. Det er imidlertid åpenbart
at det er utfordringer knyttet til å få dette
til i praksis med gjeldende avstandsgrense for samdrifter.

Hele poenget med å ha en
avstandsgrense er at den må praktiseres som en hovedregel.
Dette innebærer at forvaltningen vurderer rimeligheten
i det enkelte tilfellet. I tråd med føringene
fra næringskomiteen i behandlingen av jordbruksoppgjøret
2003 blir det bl.a. vurdert hvorvidt området har lav tetthet
av melkeprodusenter. I en helhetsvurdering av den enkelte søknad
blir det også lagt vekt på omfanget
av tidligere samarbeid mellom partene.

Avstandskravet kan bl.a. ses i sammenheng med
tidligere krav om at samdriftsmedlemmene skal være
aktive i driften. Avstanden bør således ikke
bli for lang ut fra hensyn til rasjonell drift, dyrevelferd, transport
m.m. I fjorårets jordbruksoppgjør ble det enighet
om å fjerne kravet til aktivitet for medlemmer av samdrifter
i melkeproduksjon. En arbeidsgruppe mellom avtalepartene
i jordbruksoppgjøret har nylig konkludert med at kravet ikke
reetableres.

Utover dette vil bestemmelsene for samdrifter
bli underlagt en løpende vurdering.

