 Grøfting er et veldig viktig virkemiddel. Ikke minst har vi sett det de senere årene, der det har blitt mer og mer ustabilt klima og mye nedbør. Er det dårlig grøfting, blir det lite avling. For en bonde er det derfor et klokt valg å grøfte – uavhengig av tilskudd eller ikke. Vi ser at det grøftes mye nå også uten tilskudd, men regjeringen valgte i fjor – i forbindelse med jordbruksoppgjøret – å avsette midler til grøfting, for vi ønsket å stimulere ytterligere til det.


Det er slik at når vi avsetter midler, må vi ha en forskrift med regler om hvordan tilskuddet skal forvaltes. Utformingen av regelverket jobber jeg nå sammen med miljøvernministeren med å få plass. Jeg er opptatt av at tilskudd etter jordbruksavtalen skal være målrettede og effektive i tråd med det formålet de er opprettet for. Stortinget har vedtatt å innføre grøftetilskudd i tråd med det regjeringen foreslo for å forbedre muligheten til å nå målet om økt matproduksjon. Derfor må det være hovedfokus i forskriften for grøftetilskuddet. Forskriften vil bli sendt på høring så snart vi føler at det er et regelverk som ikke er for byråkratisk for den enkelte bonde.


