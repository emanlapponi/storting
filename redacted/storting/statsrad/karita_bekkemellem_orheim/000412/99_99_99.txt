  Representanten Per Sandberg stiller spørsmålet
om hva jeg vil gjøre for at det skal bli en mer rettferdig økonomisk
fordeling av fødselspenger. Det er litt uklart for meg
hva slags fordeling representanten Sandberg her sikter til. Fordeling
kan ses i et kjønnsperspektiv, og fordeling kan ses i perspektivet
hjemmeværende mødre og mødre med rett til
fødselspenger. Jeg velger å ta utgangspunkt i
begge forhold.

Vi vil i framtiden ha stor bruk for arbeidskraft
i Norge. Det har vært en bred enighet i Norge om at lønn
og opptjening av rettigheter som pensjonspoeng, trygd og sykepenger
fortrinnsvis har vært knyttet til deltakelse i arbeidslivet.
Slik må det etter min oppfatning også være. Vi
har ikke som samfunn råd til å utbetale lønn
til hjemmeværende foreldre, og det er heller ikke ønskelig å stimulere
til at flere forlater arbeidslivet. Arbeiderpartiet ønsker
en motsatt utvikling, noe vi ser at kvinner selv også ønsker.
Kvinners deltakelse i arbeidslivet styrker kvinners stilling i samfunnet.
Norsk arbeidsliv trenger kvinners arbeidskraft. Utbetaling av fødselspenger
må ses i et slikt perspektiv. Fødselspenger er
en kompensasjon for inntektsbortfall ved fødsel og spedbarnsomsorg.

For at man skal få rett til fødselspenger
etter folketrygdloven, må man ha vært yrkesaktiv
med pensjonsgivende inntekt i minst seks av de ti siste månedene
før stønadsperioden tar til. Inntekten må ha
tilsvart minst halvparten av grunnbeløpet, dvs. 23 475 kr
på årsbasis. Likestilt med yrkesaktivitet er perioder
der man har mottatt sykepenger, stønad ved barns sykdom,
dagpenger under arbeidsløshet, fødselspenger,
adopsjonspenger eller svangerskapspenger. Likestilt med yrkesaktivitet
er også tidsrom med lønn fra arbeidsgiver under
permisjon i forbindelse med videre- og etterutdanning og tidsrom
med ventelønn eller løpende etterlønn.

Fødselspenger til hver av foreldrene
beregnes på grunnlag av vedkommendes inntekt etter de samme
reglene som for sykepenger.

I 1999 var det ca. 59 200 fødsler
i Norge. Om lag tre fjerdedeler av de kvinnene som føder
barn, har opptjent rett til fødselspenger. De kvinnene
som ikke fyller vilkårene for rett til fødselspenger
etter folketrygdloven, har krav på engangsstønad,
som i 2000 utgjør 32 138 kr.

Etter mitt syn er det rettferdig at opptjening
av rettigheter i forbindelse med fødsel først
og fremst skal være koblet til yrkesaktivitet. Ettersom
Stortinget har vedtatt fødselspengeordningen i folketrygdloven,
legger jeg til grunn at flertallet i denne salen mener at gjeldende
ordning innebærer en rettferdig økonomisk fordeling
av trygdeytelsene i forbindelse med fødsel.

Det er et mål for meg at flere menn
skal ta omsorg for sine barn mens de er små. I et likestillingsperspektiv
er det tvingende nødvendig at menn tar og får
mer omsorg for sine små barn. Dette er ikke bare viktig
ut fra et likestillingsperspektiv. Det er også viktig for
barnet. Gode rollemodeller av begge kjønn gir et godt utgangspunkt for
videre utvikling. En utvikling der menn bruker mer tid med sine
barn, kan ikke bare gjøres til et spørsmål
om individuelle valg. Vi trenger også politiske virkemidler for å fremme
en slik utvikling.

I løpet av våren tar jeg
sikte på å fremme et lovendringsforslag som vil åpne
for at yrkesaktive fedre skal kunne ta ut fødselspenger
selv om mor ikke har opptjent rett gjennom yrkesaktivitet. Farens
rett skal imidlertid knyttes opp mot at det foreligger et omsorgsbehov
etter fødselen.

Avslutningsvis vil jeg få si at Arbeiderpartiet
innførte den såkalte kvoteordningen for fedre.
Den har ført til at fedre i dag tilbringer mer tid med
sine små barn enn tidligere. Arbeiderpartiet ønsker å utvide
den perioden/delen av foreldrepermisjonen som skal forbeholdes
fedrene.

  Nå kunne statsråden være
fristet til å stille spørsmål tilbake
til representanten, men jeg forstår at min rolle skal være å svare
på spørsmålene, så jeg skal
prøve å holde meg til det. 

Det er slik at de som av ulike grunner ikke
er i yrkeslivet, får utbetalt en nedkomststønad
ved fødsel. Som jeg redegjorde for i mitt svar, er det
beløpet litt over 30 000 kr. Hvis vi
skal utvide svangerskapspermisjonen, ønsker Arbeiderpartiet
også å utvide engangsstøtten. Men jeg
er fristet til å spørre om det er slik at Fremskrittspartiet
nå mener at vi skal få et system her i landet der
vi alle sammen skal få utbetalt lønn fra staten
hvis vi av ulike årsaker er hjemme. Det er klart at i vårt
velferdssamfunn er vi nødt til å ha minimumsstandarder
og ordninger som fanger opp dem som av ulike grunner faller utenom.
Men jeg er litt i tvil, selv om vi er ett av verdens rikeste land,
om vi klarer å finne inndekning til den type godtgjørelser
i framtiden.

