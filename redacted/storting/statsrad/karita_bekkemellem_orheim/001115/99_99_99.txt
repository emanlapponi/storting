  Regjeringen mener at barnehager er det beste
pedagogiske tilsynstilbudet barn kan ha når de
ikke er sammen med sine foreldre. Derfor er det også avgjørende
at foreldrebetalingen ikke er til hinder for at barn kan
bruke barnehager.

Sammenliknet med andre land er prisen foreldrene
må betale for en barnehageplass i Norge, meget, meget høy. Dette
har bl.a. OECD påpekt. Vi liker å sammenlikne
oss med Sverige, og der er de i ferd med å innføre
maksimalpriser for en barnehageplass. Om lag 1 100 kr vil
være den høyeste satsen for foreldrebetaling for
ett barn, og det er et nivå som vi vet er betydelig under
det norske.

Spørsmålet om en statlig
regulering av foreldrebetalingen ble tatt opp i forbindelse med
barnehagemeldingen. Jeg oppfatter at det er bred politisk enighet
om at veien å gå i første omgang ikke
er et sånt statlig direktiv. I dagens situasjon vil bestemmelser
om maksimalsatser bety en redusert handlefrihet, og i mange tilfeller
en svært vanskelig økonomisk situasjon for en
del private barnehager.

Et flertall i Stortinget har imidlertid bedt
Regjeringen vurdere krav om redusert foreldrebetaling, graderte
satser og søskenmoderasjon når statstilskuddet
til barnehagene øker. Det er selvsagt noe jeg vil ha med
meg, når jeg følger med på om den økte
statlige støtten rent faktisk fører til en redusert
foreldrebetaling.

For å nå det viktige målet
om lavere foreldrebetaling vil Regjeringen jobbe for å øke
den offentlige finansieringen av barnehagesektoren. Ved behandlingen
av meldingen om barnehager fikk Arbeiderpartiet bred støtte for
sitt forslag om å øke den statlige andelen av
finansieringen av sektoren. Stortinget vedtok som kjent at staten innen
2005 skal dekke 50 pst. av kostnadene, kommunene 30 pst.
og foreldrene 20 pst. På den måten vil
foreldrebetalingen kunne gå ned. For å kunne nå dette
målet vil det være behov for å trappe
opp både den statlige og den kommunale andelen i løpet
av de neste fire årene.

Gjennom vårt budsjettopplegg for 2001
har vi foreslått å øke de statlige tilskuddssatsene
til barnehagene med 4,3 pst. for barn over tre år,
og 6,3 pst. for barn under tre år. Denne satsøkningen
vil kompensere for prisvekst på alle tilskuddssatsene samt
gi en reell økning på satsene for barn under tre år.

Regnskapsrapporteringen fra de siste årene
viser at det fortsatt er et stykke igjen før kommunene
når den ønskede målsettingen om 30 pst.
kommunal medfinansiering. Regjeringen vil derfor oppfordre kommunene
til å støtte barnehagesektoren i sterkere grad
enn det som er tilfellet i dag. Dette gjelder særlig økonomisk
støtte til de private barnehagene.

Tallene fra 1998 viser at kommunene dekket
i underkant av 8 pst. av kostnadene i privat sektor, mot
30 pst. i kommunale barnehager. Når vi da vet
at det mange steder er høyere foreldrebetaling i private
barnehager enn i de kommunale, er det opplagt at en økt
kommunal innsats vil kunne være med på å redusere
foreldrebetalingen i denne sektoren.

Regjeringen vil i tiden fremover arbeide for
et forslag om innføring av en plikt for kommunene til å tilby
barnehageplass til de foreldrene som ønsker det. En plikt, sammen
med økte tilskudd fra staten og en meget sterk oppfordring
til kommunene om at de må ta ansvar for å sikre
sine innbyggere dette velferdsgodet, er de virkemidlene som Regjeringen,
og Stortinget, i første omgang vil ta i bruk. Skulle det
så vise seg at disse virkemidlene ikke er tilstrekkelige,
og at nivået på foreldrebetalingen fortsatt er
for høy, må det ikke være noen tvil om
at denne regjeringen og vårt departement vil vurdere å komme med
helt konkrete tiltak.

Avslutningsvis vil jeg si at jeg forutsetter
helt klart at det øremerkede statstilskuddet går
nettopp til barnehagesektoren, og med hensyn til en del av de eksemplene
vi har fått fra Kommune-Norge de siste dagene, vil jeg
si at foreldrebetalingen ikke kan øke i et slikt omfang
som disse viser.

Jeg vil helt til slutt minne om at kommunene
i vårt forslag til statsbudsjett har fått en vesentlig økning
av de frie inntektene, og da må vi forutsette at kommunene,
og ikke kun staten, ser seg tjent med en fullt utbygd barnehagesektor.

  Lyngdal markedsforenings søknader
om dispensasjon fra de alminnelige åpningstider i åpningstidsloven
for å avholde tradisjonell juletrefest har både
i fjor og i år vært behandlet i departementet
som klagesaker. I begge tilfellene stadfestet departementet fylkesmannens
vedtak. 

I åpningstidsloven av 26. juni 1998
er det innført ensartede åpningstidsrammer for
hele landet. Åpningstidsloven gir forretningene anledning
til å holde åpent til    kl. 21.00 på hverdager
og til kl. 18.00 dager før søn- og helligdager. 

På søn- og helligdager skal
utsalgssteder som omfattes av åpningstidsloven, som hovedregel
være lukket. Imidlertid kan utsalgssteder holde åpent
mellom kl. 14.00 og kl. 20.00 de siste tre søndagene før
julaften. Bakgrunnen for dette forslaget, som Stortinget sluttet
seg til, var å lovfeste en praksis som hadde utviklet seg,
med søndagsåpne butikker i desember. Dette ble
antatt generelt å redusere behovet for dispensasjon.

Det er slik at fylkesmannen kan gi dispensasjon
etter åpningstidsloven § 4 dersom det foreligger
særlige grunner. Hva som ligger i begrepet «særlige
grunner», fremgår av merknadene til § 4
i Ot.prp. nr. 75 for 1996-97 Om lov om åpningstider for
utsalgssteder. Her uttrykkes bl.a. følgende:

«Formuleringen «særlige
grunner» vil kunne omfatte ulike forhold som også kan
variere fra distrikt til distrikt. Større begivenheter,
som idrettsmesterskap, jubileer, stevner, markeder o l, og som berører
hele eller store deler av en kommune eller et distrikt, vil kunne
danne grunnlag for dispensasjon. Det samme gjelder periodisk tilbakevendende
begivenheter som anløp av turistskip og årlige
fiskerier, som har stor næringsmessig betydning for en
kommune eller et distrikt. 

Det kan også gis dispensasjon for
mindre arrangementer som «handelens dag», eller
markering av en spesiell begivenhet for et utsalgssted, som f eks
5, 10 og 25-års jubileum e.l. Slike arrangementer bør
likevel vanligvis ikke tillates på søn- og helgedager. 

…

Departementet
foreslår å lovfeste praksisen som har utviklet
seg med søndagsåpne utsalgssteder i desember måned
for å avvikle julehandelen. Dette antas generelt å redusere
behovet for dispensasjon.»

Dette har Stortinget sagt. 

Det følger av dette at det må foreligge
en konkret begrunnelse for den enkelte søknad. Dersom fylkesmannen finner
at lovens krav til «særlige grunner» er
oppfylt, vil det bero på et skjønn fra fylkesmannen
om det bør gis dispensasjon. 

Loven åpner imidlertid ikke for at
en kan bytte en eller flere søndager før jul med
nattåpent på et annet/andre tidspunkt.
Slik tolker vi Stortingets vedtak. Det er bl.a. lagt vekt på at
lovgiver ikke har funnet å ville lovfeste lengre åpningstider
på hverdager i forbindelse med julehandelen, men har lovfestet
retten til å kunne holde åpent de tre siste søndagene
før julaften. Lovgiver har således spesielt vurdert
behovet for lengre åpningstider i forbindelse med juleaktiviteter/julehandel.
Departementet har ikke gitt dispensasjoner for å kunne
holde åpent utover de alminnelige åpningstider
i forbindelse med julehandel, julemarkeder, tenning av julegran
og åpning/tenning av julegater.

Jeg vil gjerne understreke at en rekke av de
aktivitetene som kjennetegner juleåpningen, ikke berøres
av loven og kan skje helt uavhengig av butikkenes åpningstider. 

Departementet har stadfestet og bekreftet at
fylkesmannen i dette konkrete tilfellet har gjort et riktig vedtak overfor
Lyngdal markedsforening, slik som loven er blitt tolket ut fra de
vedtak som Stortinget har gjort. Jeg vil for ordens skyld gjøre
oppmerksom på at min forgjenger, Valgerd Svarstad Haugland,
fattet en lik beslutning i en sak for nøyaktig et år
siden. 

Jeg har selvfølgelig et ansvar for å følge
opp og håndheve de beslutningene som Stortinget har fattet.
Det ligger til grunn i denne aktuelle sak. Jeg vil si at det må være
viktig at vi i kommende saker utøver en stor grad av skjønn
og fornuftig praktisering av denne loven. Jeg vil for ettertiden
oppfordre meget, meget klart mitt eget embetsverk til en skjønnsmessig
og fornuftig håndheving av loven. 

Jeg mener at det vil være ufornuftig
hvis vi får en A4-behandling av dette temaet som ikke vil
bli oppfattet som logisk ute i den norske befolkningen. Jeg håper
at representanten Lilletun har forståelse for de hensyn
som jeg er nødt til å ta i forhold til de klare
beslutningene Stortinget har fattet, men jeg vil si meget klart
til representanten at jeg vil ta et initiativ for å gå igjennom
og evaluere ordningen så langt, og se på måten
loven har fungert på i praksis. 

 Det er helt korrekt oppfattet av representanten
Lilletun.





                

 Spørsmålet fra representanten
Molvær Grimstad er rettet til barne- og familieministeren.
Svaret er utformet i samarbeid med Kommunal- og regionaldepartementet,
som har ansvar for alle flyktninger og asylsøkere som bor
på asylmottakene, også enslige mindreårige. 

Jeg er helt enig med representanten Molvær
Grimstad i at det er beklagelig at oppholdstida i mottak blir mye lengre
enn det som er forutsatt. Situasjonen for enslige mindreårige
i mottak er ikke god nok i dag, og målet er å forbedre
deres situasjon. Det vil Regjeringen gjøre, og fremmer
forslag på dette området i stortingsmeldingen om
asyl- og flyktningpolitikken i Norge. Denne blir oversendt Stortinget
i den aller nærmeste framtid. Jeg kan av naturlige grunner
ikke gå inn på hvilken type tiltak det vil være. 

Slik jeg ser det, er det ikke aktuelt å omgjøre
mottak for enslige mindreårige til barnevernsinstitusjoner.
Jeg legger i min vurdering bl.a. vekt på at den beste måten å gjøre
situasjonen bedre på for de barna som kommer alene, er
at mottakene styrkes og at barna kommer raskest mulig ut i en helhetlig
omsorgssituasjon i en kommune. Dette vil vi tilstrebe. Utlendingsdirektoratet
arbeider med å etablere en avdeling for de yngste asylsøkerne
som kommer uten eldre søsken eller slekt som de kan bo sammen
med, for å sikre at de yngste får en nødvendig omsorg
i en noe mer skjermet situasjon.

Jeg ser det heller ikke som noen god løsning å omgjøre
mottakene til barnevernsinstitusjoner, fordi dette vil innebærer
at alle enslige mindreårige blir gjort til barnevernsklienter,
mens behovene deres vel så gjerne kan være av
helsemessig eller skolefaglig art. Barnevernet har imidlertid en
viktig rolle lokalt når mottakene melder om en bekymring
som de vil at barnevernet skal følge opp. Slik oppfølging
gjør barnevernet i dag, men jeg er helt enig med Molvær
Grimstad i at de totale tilbudene til denne vanskeligstilte gruppen
er nødt til å forbedres. Derfor er Regjeringens
arbeid med stortingsmeldingen viktig, og vi vil som sagt komme med
konkrete tiltak i løpet av kort tid.

  Jeg sa meg enig med representanten Molvær
Grimstad under spørsmål 40 i at det bør
iverksettes tiltak for å bedre situasjonen for enslige,
mindreårige asylsøkere mens de er i mottak. Denne
utfordringen har Regjeringen som sagt tatt alvorlig, og en mer helhetlig
innsats vil bli foreslått i den nevnte meldingen. Jeg har
også lyst til å si at vi nå er i midten
av november, og meldingen vil bli lagt fram i desember, så det
er ikke så veldig lang tid igjen. En økt innsats
for å sikre rekruttering av verger inngår i den
helheten vi vil se på. Også mitt svar på spørsmål
41 er utarbeidet i samråd med Kommunal- og regionaldepartementet.

Representanten Molvær Grimstad viser
til at Redd Barna har meldt bekymringssak på alle enslige
mindreårige på mottak og tolker dette til at barnevernet
hittil ikke har gjort noe for disse barna.

Utlendingsdirektoratet har, som representanten
er kjent med, det faglige og administrative ansvaret for statlige
mottak av asylsøkere, direktebosetting av asylsøkere og
bosetting av flyktninger i en kommune. Det er utarbeidet egne rutiner
når det gjelder hvilket ansvar ulike instanser har for
enslige, mindreårige mens de bor i mottak. Her slås
det fast at lov om barnevernstjenester gjelder for alle barn som
oppholder seg i Norge, og at det lokale barnevernet har samme ansvar
for barn i mottak som for andre barn i kommunen. Mottaket skal bl.a.
sørge for at det blir opprettet relevant kontakt med skole,
PP-tjeneste, helsetjeneste og barnevernstjeneste. Jeg nevner dette
fordi jeg finner det trolig at de barna som er meldt kollektivt
som bekymringssaker til barnevernet, ikke alle har behov for hjelp
etter lov om barnevernstjenester. Behovene kan like gjerne være
av helsemessig eller skolefaglig art.

Barnevernet har ansvar for alle barn i Norge
og vil undersøke de bekymringsmeldingene de mottar. Dette
skjer fortløpende når behov er meldt. Men det
er ingen automatikk i at alle barn på mottak skal undersøkes
etter barnevernsloven. Det vil være å gjøre
alle enslige, mindreårige til klienter i barnevernet,
hvilket jeg tror ikke er ønskelig. Det går fram
av rutinerundskrivet at mottaket skal varsle kommunen om at barnet
er kommet til mottaket. Videre skal mottaket melde fra til barnevernet
dersom de vurderer at barnet har behov for hjelpetiltak etter lov
om barnevernstjenester. Da kan de også søke råd
i en anonymisert form.

Selv om det ikke ligger i spørsmålet,
vil jeg gjerne nevne at rutinene i nevnte rundskriv også omfatter
situasjoner der enslige, mindreårige forsvinner fra mottak. Enkelte
presseoppslag gir et bilde av at denne situasjonen tas lett på,
mens det faktisk som fast rutine settes i verk en hel rekke tiltak.

  Jeg vil si meg helt enig med representanten
i at vi selvfølgelig skal ha en meget, meget lav terskel
når det gjelder å komme med konkrete hjelpetiltak
overfor disse barna. Hvis det er riktig, som representanten sier,
at barnevernet ikke er nok involvert, og at en kan vise til den
type eksempel der barnevernet ikke går inn og gir hjelp
til disse barna når det er behov for det, er dette meget
alvorlig. Da bør vi rette opp det. 

Jeg vil derfor bare si at jeg tar det representanten
sier, med meg i mitt videre arbeid, og vil også gjerne
ha ytterligere dokumentasjon på det, slik at vi får
muligheten til å følge opp disse konkrete sakene. 





                

