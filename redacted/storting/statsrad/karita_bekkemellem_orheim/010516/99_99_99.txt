  Jeg vil innledningsvis presisere at dette
spørsmålet primært berører olje-
og energiministerens ansvarsområde, og at svaret naturlig
nok er utformet i samarbeid med Olje- og energidepartementet.

Strømprisene husholdningene stilles
overfor, kan deles inn i tre deler: en kraftpris, en nettleiepris
og avgifter til staten gjennom momsen og elavgiften. Det er bare gjennom
den siste delen at myndighetene direkte påvirker prisen
på strøm overfor forbrukerne.

Spørsmålet om en bør
differensiere elavgiften, har vært vurdert ved flere anledninger
de siste årene. I energimeldingen, som ble lagt
fram av regjeringen Bondevik, ble det vist til at de administrative
kostnadene ved en progressiv elavgift vil være uforholdsmessig
store i forhold til den fordelingsgevinsten som kan oppnås.
Det ble også pekt på at elavgiften er et lite
egnet virkemiddel i fordelingspolitikken.

I innstillingen til statsbudsjettet for 2000
bad flertallet i finanskomiteen om at Regjeringen skulle legge fram vurderinger
av og forslag til et toprissystem for strøm. I forbindelse
med økningen i elavgiften ble det da også bedt
om at eksempler som kunne bedre fordelingsvirkningene, skulle utredes.
Finanskomiteens innstilling ble fulgt opp av en interdepartemental
arbeidsgruppe som utarbeidet en rapport som vurderte en progressiv
elavgift. I rapporten ble det konkludert med at det ikke bør
innføres en differensiert elavgift. Konklusjonen ble lagt
fram i statsbudsjettet for 2001.

Arbeidsgruppen vektla for det første
at fordelingspolitikken kan ivaretas mer effektivt på andre
måter. Det vil være mer hensiktsmessig å drive
fordelingspolitikk gjennom mer generelle og målrettede
virkemidler som inntektsbeskatningen og overføringssystemet.

For det andre var rapportens innvendinger mot
en progressiv elavgift av mer administrativ karakter. Det ble vurdert
som svært vanskelig å utforme en progressiv elavgift
som kan administreres innenfor dagens system. Avgrensningsproblemene
i forhold til hvem som skal omfattes av kriterier for når
den progressive elavgiften skal gjelde, vil også være
omfattende. Regjeringen sluttet seg til disse vurderingene.

Det er ingen spesielle tegn på at
strømprisene i løpet av kort tid skal stige dramatisk.
Men for å unngå unødvendige prisøkninger
på elektrisk kraft på grunn av knapphet i kraftforsyningen
ser Regjeringen det som viktig med rammebetingelser i kraftmarkedet
som sikrer at det kan bygges ny kraftproduksjon. I denne forbindelse viser
jeg til stortingsmeldingen om vannkraften og kraftbalansen, som
Regjeringen la fram tidligere i år.

  Jeg har lyst til å si at jeg deler
tanken bak representanten Gløtvolds spørsmål.
Men vi er nødt til å ta en totalvurdering i forhold
til hva vi får av nyttegevinst ved å innføre
en slik ordning. Som jeg redegjorde for i mitt svar, er det slik
at det etter de vurderingene som er gjort – også av
regjeringen Bondevik i sin tid – ville være lite
nyttig å legge opp til en slik ordning.

Jeg har også lyst til å minne
om at prisene på elektrisitet til produsent i de siste årene
har vært svært lave. Selv om vi vet at vi som
forbrukere har fått økt strømregning i
den siste tiden, har vi fortsatt lave priser på elektrisitet til
husholdningene i Norge sammenliknet med andre land. 

Men det er ingen tvil om at det er et kjempedilemma at
vi har for lite egenprodusert kraft her i landet. Det betyr at vi
også får et helt annet press i markedet hvis vi ikke
klarer å bygge ut ny kraft. Da har jeg lyst til å minne
om at dersom vi hadde kunnet bygge mindre, forurensningsfrie
gasskraftverk, ville vi ha fått billigere strøm.
På den måten kunne vi også ha redusert
importen fra forurensende kullkraftverk.

  Jeg vil igjen bare vise til hva jeg sa i mitt
svar. Men det er ingen tvil om at en del enkeltmennesker har problemer
med å klare å betale sine utgifter til strøm
i dag, og da vil det være viktig at vi driver fordelingspolitikk
gjennom bedre og mer målrettede virkemidler, som bl.a.
inntektsbeskatningen og selvfølgelig også de
mulighetene vi har til å gi hjelp til våre vanskeligst
stilte gjennom sosialhjelpsystemet vårt.





                

  Representanten Ågot Valle viser til en OECD-rapport
som peker på at barnehagene i Norge har et forholdsvis
lavt antall pedagoger, og spør hva jeg kan gjøre
for å få til en god nok førskolelærerdekning.
Det er riktig som OECD-rapporten peker på, at sammenliknet
både med Sverige og Danmark har Norge en langt lavere pedagogtetthet
i barnehagene.

OECD-rapporten viser også til at barnehagesektoren har
størst turnover i offentlig sektor. Regjeringens barnehagesatsing
for 2002–2005 kan øke behovet for nye førskolelærere.
Dette gir grunn til bekymring for kvaliteten og antall føreskolelærere
i barnehagene.

Sammen med Kirke-, utdannings- og forskningsdepartementet,
Kommunenes Sentralforbund og Norsk Lærerlag arbeider
vårt departement med en rekke tiltak for å rette
på dette. Vi samarbeider bl.a. med Kirke-, utdannings-
og forskningsdepartementet om en større rekrutteringskampanje
til læreryrket forut for fristen for opptak ved høgskolene
i 2002. Sammen med samarbeidspartnere har vi arrangert en landsomfattende
konferanse for å etablere samarbeid om rekrutteringsarbeidet
mellom lokale aktører i barnehagesektoren.

For å få til en full førskolelærerdekning
innen 2005 må vi tenke nytt, og vi må også tenke
utradisjonelt. Realkompetanse gir studierett ved føreskolelærerutdanningen.
Det betyr at vi kan henvende oss til nye grupper med erfaring fra
arbeid i barnehagen. I år har dette betydd en sterk økning
i antall søkere til førskolelærerutdanningen.
Det er vanskelig på det nåværende tidspunkt å si
noe om hvor mange av disse som vil få godkjent sin realkompetanse,
eller hvor mange av disse som pr. i dag jobber i barnehagen. Vi
håper selvsagt at dette er et steg på veien i
forhold til å redusere antall dispensasjoner. De 3 000
som er ansatt på dispensasjon, kan være aktuelle kandidater.
I høst vil vi sammen med Kommunenes Sentralforbund
kartlegge denne gruppen for å kunne skreddersy
et utdanningstilbud som kan gi dem formell førskolelærer-
eller fagarbeiderkompetanse.

For å kunne beholde flere førskolelærere
i barnehagen har vi inngått et samarbeid med Kirke-, utdannings-
og forskningsdepartementet om en nettbasert 10 vekttalls videreutdanning
i pedagogisk utviklingsarbeid tilpasset barnehagene.

I tillegg til rene rekrutterings- og stabiliseringstiltak har
departementet satt i gang en treårig kvalitetssatsing for
utvikling av kvalitet i barnehagesektoren som kan være
med og forhindre avgangen av førskolelærere fra barnehagen.

La meg til slutt si at antall ansatte på dispensasjon
i barnehagene ikke skyldes at det er for få utdannede førskolelærere.
Om alle utdannede førskolelærere var i arbeid
i barnehagene, ville behovet vært dekket. Årsakene til
at førskolelærere velger bort barnehagen, er selvfølgelig
mange og sammensatte. Jeg nevner faglige utviklingsmuligheter,
ansettelsesforhold og ikke minst lønn.

Jeg håper at den totale innsatsen
og samarbeidet som jeg har nevnt, vil føre til at vi ikke
skal bekymre oss for pedagogtettheten i den norske barnehagen. Jeg
har lyst til å understreke at Regjeringen følger
utviklingen nøye, og at vi vil komme tilbake med tiltak
hvis det vil vise seg nødvendig.

  Først må jeg understreke
at vi, statsråder og representanter for nasjonalforsamlingen
vår, ikke kan gå inn i lønnsforhandlinger.
Jeg ber om forståelse for at jeg ikke kan gi flere føringer
på det punktet i forhold til det representanten spør
om, en likelønnspott.

Men jeg har lyst til å si at Regjeringen
har lagt fram et meget radikalt forslag til endringer i likestillingsloven som
har en bestemmelse om likelønn. Hvis en bestyrer i en barnehage
benytter seg av muligheten til å prøve sin sak
for Likestillingsombudet, kan en kvinnelig bestyrer faktisk få økt
lønn, sammenliknet med det en leder i f.eks. teknisk etat
tjener. Men det vil være opp til den enkelte ansatte selv å prøve
det. Det vi har lagt fram, er jo et forslag om at en kan sammenlikne
lønn på tvers av yrker på tariffområdet,
noe jeg tror kan bety ganske mye i forhold til lønnsutviklingen
til disse arbeidstakerne på sikt.

  Jeg har lyst til å si at Arbeiderpartiet
gjentatte ganger har sagt at det å få til en god
barnehagesektor ikke kun handler om kvantitet, men like mye om kvalitet.
Vi er opptatt av dette og har lagt inn penger til kvalitetssatsing
over tre år, nettopp fordi vi skal gjøre det attraktivt
for de ansatte å jobbe i barnehagen og stimulere flere
til å begynne å jobbe i barnehagen.
Vi ser også behovet for mer kompetanse for de ansatte i
barnehagen etter at de har vært der en del år,
og vi vil stimulere til etterutdanning på en helt annen
måte enn det vi har klart i dag.

Jeg har lyst til å si at vi følger
denne situasjonen nøye. Vi er selvfølgelig opptatt
av at det vi nå gjør i forhold til barnehageutbyggingen
de neste årene, ikke skal føre til at vi får
et altfor stort press på de ansatte, som igjen vil bety at
vi får en dårligere kvalitet på hverdagen
til våre aller minste.

