 Nåværende tilskuddsordning
til barne- og ungdomsorganisasjonene bygger på Stensrud-utvalgets
innstilling. Utvalgets rapport ble sendt på høring
til barne- og ungdomsorganisasjonene før Barne- og familiedepartementet
fremmet forslag til nytt regelverk for Stortinget i St.meld. nr.
32     for 1996-97. Forslaget ble så behandlet av familie-,
kultur- og administrasjonskomiteen i Innst. S. nr. 250 for 1996-97.
Barne- og familiedepartementet vedtok så en ny forskrift
om tilskudd til frivillige barne- og ungdomsorganisasjoner den 1.
juli 1997. Denne forskriften er altså et resultat av en
svært grundig prosess, der Stortinget selv spilte en aktiv
rolle.

Det er et viktig mål for tilskuddsordningen
at den skal bidra til deltakelse i samfunnet og til opplæring
i medbestemmelse og demokrati. Dette er nedfelt i formålsbestemmelsen,
hvor det fremgår at tilskuddsordningen skal legge til rette
for barn og ungdoms deltakelse i barne- og ungdomsorganisasjonene.
Organisasjonene skal sikres og styrkes som arena for medbestemmelse
og demokrati og som barn og ungdoms redskaper for deltakelse i samfunnet.
Tilskuddene skal også være en stimulering av aktivitet
og medvirke til mangfold i organisasjonslivet. For å sikre
målsettingen om medbestemmelse og demokrati stilles det
krav om at organisasjoner som får støtte, må ha en
demokratisk oppbygning som sikrer at alle tellende medlemmer som
har fylt 15 år, har fulle demokratiske rettigheter og lik
rett til å kunne velges til tillitsverv i organisasjonen.
Stortinget hadde ingen merknader til dette kravet ved behandlingen
av stortingsmeldingen.

I en overgangsperiode har forskriften åpnet
for dispensasjoner fra kravene, slik at organisasjonene skulle ha mulighet
til å tilpasse seg de nye reglene. Mulighetene for dispensasjon
strammes nå inn, og forskriften gjelder fullt ut fra tilskuddsåret
2002.

Tilskuddsordningen overfor barne- og ungdomsorganisasjonene
forvaltes av Fordelingsutvalget, som er underlagt Barne- og familiedepartementet.
Fordelingsutvalget har ved tildeling av støtte for 2000
fattet vedtak om at tre organisasjoner ikke fyller kravet om demokratisk oppbygning
og derfor ikke er støtteberettiget. De tre organisasjonene
har påklaget avslaget fra Fordelingsutvalget, og klagene
er nå til behandling i departementet. Derfor synes jeg
ikke det vil være riktig av meg å kommentere innholdet
i disse klagene før de er ferdigbehandlet i departementet.

  Representanten Ågot Valle tar opp
en viktig sak som angår en målgruppe
vi må holde et politisk søkelys på. Denne regjeringen
er opptatt av de svakeste barna. Barn som av ulike grunner må bo
på barnevernsinstitusjoner, er blant dem som trenger oss
aller mest. Da ligger det også implisitt at denne regjeringen
er opptatt av kvaliteten på tilbudet til disse barna. Historien
har lært oss at vi må unngå at slike
institusjoner blir lukkede organisasjoner som omverdenen ikke får
innsyn i.

Så over til Befring-utvalget og en
eventuell godkjenningsordning for private institusjoner.

Det er riktig at Befring-utvalget i sin nylig
avgitte innstilling har foreslått en godkjenningsordning
for private institusjoner. Departementet vil selvsagt vurdere dette forslaget
nøye – i likhet med de øvrige forslagene
og tilrådingene fra utvalget.

Jeg er selvsagt opptatt av at vi skal sikre
og styrke kvaliteten på offentlige og private barnevernsinstitusjoner,
og departementet vurderer fortløpende hvilke virkemidler
som kan være egnet til dette. Det er imidlertid viktig
at vi sikrer at institusjonene holder en god faglig standard hele
tiden, ikke bare i det øyeblikket de blir opprettet. Når
innføring av en godkjenningsordning til nå ikke
har vært ansett som et egnet virkemiddel, henger dette
sammen med at en godkjenningsordning baserer seg på en
forhåndsvurdering. 

Jeg er enig med representanten Valle i at det
er bekymringsfullt, slik det blir nevnt i hennes spørsmål,
dersom en kan starte en institusjon uten at det stilles konkrete
krav til innhold og åpenhet. Respekt for brukerne av disse
tjenestene forutsetter at vi til enhver tid er villige til å vurdere
virkemidler som sikrer kvalitet og rettssikkerhet. Vi har dessverre
sett fra media at noen institusjoner ikke alltid drives slik vi
må kunne forvente. Dersom vi kan finne gode løsninger
som sikrer at en godkjenningsordning blir reell og ikke en sovepute,
er jeg villig til å vurdere denne problemstillingen på nytt.

Vi vet at de ungene dette handler om, kan ha
store atferdsproblemer, og noen kan ha satt store spor etter seg
i lokalsamfunnet. Med den framveksten vi har hatt av private barnevernsinstitusjoner,
ser jeg en fare for at kommunen – fordi man føler
at man har prøvd alt – sender barn til dyre institusjoner
rett og slett for å få seg et pustehull.
Da er det viktig å presisere at det er et offentlig ansvar å sikre
at det alltid skal ligge faglige føringer til grunn for
en slik plassering.

Høsten 1999 trådte det imidlertid
i kraft en lovendring som pålegger fylkeskommunen et større
ansvar for private institusjoner. Lovendringen går ut på at
fylkeskommunen – og kommunen – for å ta
en privat institusjon i bruk må undersøke om institusjonen
drives i samsvar med lov og forskrifter, altså at den drives
forsvarlig. Bestemmelsen forutsetter at fylkeskommunen – og
kommunen – fortløpende følger institusjonens
virksomhet og forsikrer seg om at institusjonen har et faglig godt
tilbud til det aktuelle barnet før plasseringen skjer.
Dette ansvaret er altså ikke begrenset til en forhåndsvurdering,
slik en godkjenningsordning kunne ha blitt.

Med støtte fra Barne- og familiedepartementet
er det i 1998-1999 også gjennomført et prosjekt
i alle landets fylkeskommuner for å kartlegge alle private
institusjoner som fylkeskommunen benytter. Hensikten er å luke
bort de institusjonene som ikke holder faglige og rettssikkerhetsmessige
mål. Resultatet foreligger nå i form av en forpliktende
samarbeidsavtale. Avtalen stiller opp en rekke betingelser som går
på innhold, kvalitet og faglig standard. Uten en slik samarbeidsavtale
vil en institusjon ikke bli benyttet. Departementet mener at en
slik samarbeidsavtale på mange måter fungerer
som en form for godkjenningsordning, og at den ivaretar målsettingen
om å sikre kvalitet og rettssikkerhet for barn og ungdom plassert
i private institusjoner.

Selv om det i dag ikke finnes noen godkjenningsordning
for institusjoner, er det altså ikke slik at det ikke finnes
regler og ordninger som skal sikre at institusjonene drives forsvarlig,
for at de barn og unge som oppholder seg på private institusjoner,
skal få en best mulig omsorg og behandling. Men jeg vil
selvfølgelig vurdere nøye hvilke nye tiltak som
kan settes i verk for å gjøre dette enda bedre.
Da kan en godkjenningsordning være et mulig virkemiddel,
og da vil jeg komme tilbake til Stortinget med det.

  Jeg er veldig glad for at representanten Ågot
Valle er fornøyd med det svaret jeg gav.

I det arbeidet vi gjør på dette
feltet, er i hvert fall jeg opptatt av at vi skal få en
god kvalitet på institusjonene. Da kan vi ikke være
konservative i formen, vi er nødt til å bruke
alle muligheter for å gi et best mulig tilbud til barna.
Og hvis en godkjenningsordning kan være med og bidra til
det, vil jeg selvfølgelig være åpen for
det.

Når det gjelder behandlingsmåten,
ber jeg om forståelse for at jeg må få komme
tilbake igjen til det. Befring-utvalget la fram sin rapport i forrige
uke, og jeg føler at jeg er nødt til å bruke
litt mer tid for å se på helheten i rapporten.
Men jeg kan forsikre representanten om at denne regjeringen er opptatt
av å gi et tilbud som er best mulig på dette feltet,
og da vil vi vurdere eventuelt å komme tilbake igjen til
en godkjenningsordning særskilt.

 Jeg vil bare gjenta det svaret jeg gav i stad.
Jeg kan i grunnen ikke si noe særlig mer. 

Selvfølgelig vil jeg se på mulighetene
for å ta ut enkeltdeler av Befring-utvalgets rapport, men
jeg synes det mest forsvarlige nå er å få en
god gjennomgang selv av dette, og se på om det også kan
være ulike ting som man kan komme tilbake til Stortinget
med før det går ut på en bred høringsrunde.
Det kan være ting som er såpass åpenbare
at det kan kreve beslutninger raskt, om det kan være mulig,
men det ber jeg om forståelse for at jeg får komme
tilbake igjen til litt senere.





                

