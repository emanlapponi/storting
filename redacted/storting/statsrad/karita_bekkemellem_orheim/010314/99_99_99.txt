  La meg først få slå fast
at Regjeringens viktigste mål på barnehagesektoren
er å få ned foreldrebetalingen, slik at barnehager blir
reelt tilgjengelig for alle som ønsker en plass. Jeg deler
derfor representantens Kalands bekymring over de signaler som nå kommer
fra mange kommuner. Slike urovekkende tilbakemeldinger viser hvor
viktig det er at stat og kommune tar et felles krafttak i sektoren.

I forbindelse med behandlingen av St.meld.
nr. 27 for 1999-2000, Barnehage til beste for barn og foreldre,
ble Regjeringen bedt om å legge fram en sak om lovfestet plikt
for kommunene til å tilby barnehageplasser. Dette følges
nå opp av Regjeringen.

Under behandlingen av barnehagemeldingen var
Stortinget også svært opptatt av foreldrebetalingen
og la fram en målsetting om fordeling av utgiftene mellom
stat, kommune og foreldre på 50–30–20
fram mot 2005. I budsjettet for 2001 startet Regjeringen den statlige
opptrappingen. Men dessverre ser vi at de virkemidlene vi i dag
har, ikke er nok, for til tross for store statlige overføringer
for å få ned foreldrebetalingen heves nå prisene over
hele landet. Skal vi nå våre mål, forutsettes
det at kommunene tar sin del av ansvaret. Regjeringen ønsker derfor å ta
grep som sikrer foreldrene lavere utgifter til barnehage. 

Regjeringen ønsker en enda sterkere
statlig satsing på barnehager, fortsatt med fokus på våre
hovedmål om lavere foreldrebetaling og plasser til alle
som ønsker det. Arbeiderpartiet mener at de fleste barn
har nytte av å gå i barnehage, og vi skal sikre
valgfrihet gjennom å tilby nok plasser og gjennom å tilby
priser på et nivå som passer for alle lommebøker. 

Vi vil vurdere en statlig regulering av foreldrebetalingen
gjennom f.eks. innføring av en maksimalsats i sektoren
i en eller annen form eller gratis kjernetid. Det er viktig at den
statlige kompensasjonen da legges opp slik at alle utjevnende ordninger,
som friplasser, søskenmoderasjon, inntektsgraderte satser
o.l., også blir tatt hensyn til i en eller annen form i
en ny ordning. 

Det er et mål at dette skal merkes
allerede ved neste års budsjett. Regjeringens satsing på flere
og billigere barnehageplasser vil komme uansett hva som skjer med kontantstøtteordningen. 

  Jeg deler absolutt representanten Laila Kalands
synspunkter. Vårt håp er at kommunene vil se at
det nettopp kan være lønnsomt å investere
i barnehager. Jeg vet at den kommunale sektoren har behov for ganske
mange nye arbeidsplasser i årene som kommer, og da er vi
helt avhengige av å klare å legge til
rette for gode tilsynsordninger for barna i den tiden foreldrene
er på arbeid. 

Det er ingen tvil om at situasjonen i denne
sektoren er alvorlig, og vi følger den meget nøye.
Vi vet at vi i en del kommuner nå priser oss ut, dvs. en
del foreldre har ikke noen mulighet til å motta et tilbud
om barnehageplass, fordi prisen er høy. Vi har også eksempler
på kommuner som har fått til en god satsing på barnehager,
i form av en lav foreldrebetaling og en nesten fullt utbygd sektor.
Vi er i sluttfasen av å bygge ut denne sektoren, og jeg
håper at vi innen 2003 og innen 2005 klarer å nå de
målsettinger Stortinget har satt.

  Jeg vil bare si at jeg fullt ut deler representanten
Kalands synspunkter og vil vektlegge dem i det videre arbeidet.





                

  Jeg tror vi alle deler representanten Molvær
Grimstads bekymring for foreldrebetalingen i barnehagene. Jeg vet
at høye satser stenger viktige grupper ute fra barnehagene.
Regjeringens viktigste mål innenfor barnehagesektoren er
derfor å få ned foreldrebetalingen, slik at barnehager
blir reelt tilgjengelige for alle som ønsker
det. 

Jeg er glad for at Kristelig Folkeparti og
Molvær Grimstad er kommet på banen i spørsmålet
om for høye priser på barnehager. Jeg vil minne
representanten Molvær Grimstad om at det var
Arbeiderpartiet som var pådriver for å få på plass
målsettingen om en kostnadsfordeling der statens andel
skal være 50 pst. innen 2005.

I budsjettet for 2001 startet Regjeringen den
statlige opptrappingen. Men dessverre ser vi at de virkemidlene vi
har i dag, ikke er nok. Som jeg sa i et tidligere svar: Vi her helt
avhengige av å spille på lag med kommunene hvis
vi skal nå disse målene. 

Som nevnt i mitt svar på spørsmål
fra representanten Laila Kaland ønsker Regjeringen en enda
sterkere statlig satsing på barnehager. Vi ønsker
fokus på våre hovedmål om lavere foreldrebetaling
og plasser til alle som ønsker det. Arbeiderpartiet mener
at de fleste barn har nytte av å gå i barnehage,
og vi skal sikre valgfrihet gjennom å tilby nok plasser
og gjennom å tilby priser på et nivå som
passer alle lommebøker. Vi vil vurdere en statlig regulering av
foreldrebetalingen gjennom f.eks. innføring av en maksimalsats
i sektoren i en eller annen form eller gratis kjernetid. 

Vårt mål er at dette skal
merkes allerede ved neste års budsjett. Regjeringens satsing
på flere og billigere barnehager er, som sagt, uavhengig
av kontantstøtten. 

Per Ove Width hadde
her overtatt presidentplassen.

 Det er selvfølgelig et dilemma at
når vi øker den statlige andelen, opplever vi
i flesteparten av landets kommuner at foreldrebetalingen øker.
Men da må vi stille spørsmålet: Er det
slik at hvis vi legger inn mer penger i revidert nasjonalbudsjett,
så vil foreldrebetalingen bli redusert? Mitt poeng er at
vi er nødt til å bruke andre typer virkemidler for å få på plass
en løsning som gjør at kommunene tar sin andel
på alvor. Det er av de tingene Regjeringen nå jobber
med, og vi vil legge fram konkrete forslag for Stortinget om det.
Vi vil vurdere ulike løsninger, men jeg tror nok at med
det Stortinget har vedtatt overfor denne sektoren, er det feil å tro
at bare vi gjør det ene, så når vi målsettingen.
Det er nettopp det representanten Molvær Grimstad viser
til i sitt spørsmål. Vi ser en urovekkende utvikling,
og vi er nødt til å vurdere ulike typer virkemidler
for å stoppe den utviklingen.

 For første gang på mange år
er det lagt inn betydelige midler til barnehagesektoren, med et økt
statlig tilskudd på 2 pst. I tillegg har vi lagt
inn en full priskompensasjon for denne sektoren. Likevel opplever
vi nettopp at foreldrebetalingen øker. Derfor tror jeg
at vi må være ærlige og si at vi er nødt
til å komme med et virkemiddel i tillegg til at vi øker
den statlige overføringen, og det er av de tingene som
Regjeringen vurderer.

Men så har jeg også lyst
til å si at det blir spennende å se hva Kristelig
Folkeparti vil legge inn i revidert budsjett, for nå vet
vi at de både skal øke kontantstøttesummen
til hvert enkelt barn som mottar kontantstøtte, og de skal
legge inn betydelig mer penger i revidert budsjett. Så det
blir spennende å se hva sluttsummen blir fra Kristelig
Folkeparti på dette feltet.





                

 Representanten Frank Willy Larsen stiller et
spørsmål innenfor et område som er både
følsomt og vanskelig. Kjønnslemlestelse ble satt
ettertrykkelig på dagsordenen gjennom TV 2s avsløringer.
Etter dette har jeg mottatt mange brev og møtt grupper
hvor denne praksisen utøves. I tillegg har jeg besøkt
Göteborg og fått innsyn i svenske erfaringer i
arbeidet mot kjønnslemlestelse.

Mitt inntrykk er at den norske loven som forbyr kjønnslemlestelse,
har vært lite kjent, særlig blant grupper som
dette berører mest. I dag tror jeg at det er ytterst få som
ikke er kjent med at kjønnslemlestelse er forbudt i Norge,
og at dette også gjelder dersom jentebarnet blir tatt med
for gjennomføring av kjønnslemlestelsen i et annet
land. Etter mine vurderinger har det skjedd mye på dette
området på kort tid. Under arbeidet med Regjeringens
handlingsplan har vi samarbeidet nært med en rekke miljøer
hvor kvinnene selv er omskåret. Disse samarbeider i dag
om tiltak for å bekjempe denne praksisen.

Jeg nevner dette som en del av svarert på spørsmålet fordi
jeg vil at vi både skal være tydelige i vår
avstandtagen til denne grusomme handlingen som en kjønnslemlestelse
er, og samtidig opprettholde tilliten til de miljøer som
har tradisjon for denne praksisen.

Tollere som oppdager kjønnslemlestelse
i forbindelse med kroppsvisitasjon, bør varsle om dette.
Etter barnevernsloven § 6-4 skal alle offentlige
myndigheter på eget initiativ og uten hinder av taushetsplikt
gi opplysninger til barnevernet når det er grunn til å tro
at et barn blir mishandlet i hjemmet eller det foreligger andre
former for alvorlig omsorgssvikt. Tollere har etter tolloven § 8 taushetsplikt
om private forhold som oppdages i forbindelse med kontroller. Tolloven
gir åpning for unntak fra taushetsplikten, f.eks. som melding
til politiet, dersom det foreligger skjellig grunn til mistanke
og en viss alvorlighetsgrad, jf. § 8 nr. 2 bokstav
f. Det samme gjelder for melding til andre, f.eks. til barnevernet.
Dette står i § 8 nr. 2 bokstav g.

Ved vurdering av om det skal settes inn tiltak
etter barnevernsloven, og i så fall hvilke tiltak, er det
hensynet til barnets beste som skal vektlegges, jf. § 4-1.
Hvorvidt det skal settes inn barnevernstiltak etter en gjennomført kjønnslemlestelse,
vil derfor avhenge av barnets situasjon og behov i det enkelte tilfellet.
Det er barnets situasjon på vedtakstidspunktet som er avgjørende.

Kjønnslemlestelsen kan ha påført
barnet følelsesmessig og psykisk skade i tillegg til det
fysiske. En melding til barnevernet vil ivareta to hensyn. Det ene
er å kartlegge og følge opp barnets hjelpebehov.
Det andre vil være å hindre at andre søsken
blir utsatt for kjønnslemlestelse.

Jeg er primært opptatt av å ivareta
barnet i denne situasjonen, og det er til barnets beste at barnevernet
kobles inn og følger opp saken videre. Men en anmeldelse
til politiet må også vurderes. Sverige, som har
hatt en særskilt lov mot kjønnslemlesting i mange år,
har ennå ikke fått en sak brakt til domstolene.
Det forteller oss noe om hvor svenskene har lagt tyngdepunktet i
innsatsen for å bekjempe denne praksisen. Selv om vi kan
håpe at den norske loven nå er velkjent og i seg
selv vil hindre at det foretas kjønnslemlestelse, skal
den på ingen måte oppfattes som en sovende lov,
og at ingen rammes av den i Norge. Dette er et like viktig signal
som at loven skal virke preventivt.

Her, som i barnevernet, må det foretas
et visst skjønn. Kommer en familie til Norge for første
gang og det oppdages at barnet er kjønnslemlestet, er det
helt urimelig at denne familien skal rammes av den norske loven
og bli anmeldt til politiet. Noe helt annet er det dersom en familie
som bor i Norge, bevisst har tatt barnet ut av landet og foretatt
en kjønnslemlestelse. Det må tas på alvor
og meldes som det overgrep det er.

I det videre arbeid med oppfølging
av saken vil det fra politiets side være viktig å ta
hensyn til barnet og familiens totale situasjon. Jeg antar at det
raskt vil bli et samarbeid mellom barnevernet og politiet
i en slik sak.

  Jeg tror vi skal være forsiktig med å si
at vi skal be tollerne spesielt om å sjekke jenter basert
på mistanke om omskjæring. Tollere som oppdager
kjønnslemlestelse i sitt arbeid, bør helt klart
varsle om dette. Vi får håpe at det er et marginalt
problem. Vi har ikke oversikt over hvor mange jenter som blir kroppsvisitert
av tollere, men sannsynligheten for at disse også nylig
er blitt kjønnslemlestet, vil jeg tro er minimal. 

Det vil være viktig at vi nå fokuserer
på langsiktige og kommunikative tiltak for å få bukt
med omskjæring av kvinner. Vi legger opp til en bred handling
i vår handlingsplan, og jeg må si at jeg er veldig
glad for at representanten tar opp nettopp denne problemstillingen,
som ikke har vært et tema vi har omtalt i vårt
arbeid. Så vi vil følge dette nøye opp
i det arbeidet vi nå gjør.

  Jeg vil si at jeg deler representantens synspunkt,
og ett tilfelle er ett tilfelle for mye. Vi håper at vi
klarer å få tillit, innsikt og en god dialog med
de ulike miljøene, slik at vi klarer å stoppe
omskjæring på sikt. Vi vet at det går
an å få til dette gjennom et målrettet
og langsiktig arbeid. Vi har hatt et prosjekt i Senegal i regi av
UNICEF, hvor man faktisk klarte å utrydde omskjæring
i løpet av fem år, og mitt håp er at
vi også skal stoppe denne ugjerningen overfor barn i Norge.





                

