  La meg innledningsvis få takke representanten
Skei Grande for at hun tar opp spørsmål som berører
fedre, mødre og omsorg for barn. Jeg er opptatt av at vi
skal ha et regelverk som oppmuntrer til mye omsorg fra begge foreldrene
enten foreldrene lever sammen eller ikke. Vi må alltid være
villige til å stille spørsmål ved om
ordningen sementerer tradisjonelle kjønnsrollemønster
og hemmer en positiv utvikling på dette området.
Når det gjelder nettopp den problemstillingen
Skei Grande tar opp, ligger det til grunn en positiv og ønsket
forskjellsbehandling av kvinner.

Det generelle utgangspunktet er at fødselspenger
i utgangspunktet skal tilsvare forutgående inntekt,
og at de som hovedregel beregnes ut fra inntekten den siste måneden
før fødselspengeperioden starter. Mors fødselspenger beregnes
ut fra den inntekten hun har før fødsel. Fars
fødselspenger beregnes ut fra hans inntekt forut for hans
fødselspengeuttak.

Det gjelder imidlertid en særregel
for kvinner som er arbeidsledige og som mottar dagpenger før
fødselen. For disse kvinnene skal fødselspengene
beregnes ut fra inntekten i de beste seks av de siste
ti månedene før stønadsperioden. Dette
gir en mulighet til å oppjustere fødselspengeutbetalingene
til det som ville ha vært kvinnens normale arbeidsinntekt
hvis hun ikke hadde blitt arbeidsledig eller
permittert under graviditeten. Begrunnelsen er at det ofte
vil være vanskelig for gravide å skaffe
seg ny jobb.

I forarbeidene er det understreket at den gravide
kvinnen står i en spesiell stilling fordi det gjerne vil være
omtrent umulig for henne å skaffe seg arbeid dersom hun
blir arbeidsledig eller permittert under svangerskapet.
Dette hensynet gjelder ikke på samme måte
for menn som mottar dagpenger forut for sin stønadsperiode,
og regelen omfatter derfor ikke menn. Særregelen
gjelder heller ikke for kvinner som adopterer.

