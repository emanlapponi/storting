  La meg innledningsvis også få takke
representanten Sjøli for at hun løfter et tema
som vi vet mange er opptatt av, og som vi vet det vil komme til å bli
fokusert mye på i tiden som kommer. Jeg mener
at vi som samfunn og som kvinner og menn har alt å tjene
på å få menn til å ta mer omsorg
for sine barn i et samliv, og også etter
et eventuelt samlivsbrudd.

Nå er heldigvis situasjonen
litt bedre enn hva Sjøli hevder i sitt innlegg – jeg
har sjekket tallene. Fedre tar gradvis ut mer pappapermisjon. I
2004 var det 90 pst. av dem som hadde rett til fedrekvote, som benyttet
seg av den.

Det er likevel slik at det fortsatt
er mødrene som tar lengst permisjon, og som arbeider mest
deltid. Som representanten Sjøli påpeker, er det bare
16–17 pst. av fedre med fedrekvoteuttak som tar ut mer
enn fedrekvoten. Det er derfor et reelt behov for å få økt
fokus på fedres omsorgspotensial. Det er viktig av mange
grunner. Jeg tror at dersom vi skal komme videre i likestillingsarbeidet,
må vi få til en utvikling der fedre jobber mindre
og er mer sammen med barna. Ikke minst er dette viktig
for barnas beste. Det er viktig av hensyn til foreldrenes mulighet
til å fordele yrkesaktivitet og omsorgsansvar
og ikke minst av hensyn til fedrene selv.

Fedrekvoten har vist seg å være
en svært god ordning for å sikre fedres
uttak av fødselspenger. En slik øremerket periode
er særlig viktig som hjelp til fedre til også å sette
grenser overfor arbeidsgiver. Å utvide
fedrekvoten vil fortsatt være det mest effektive
tiltaket for å øke fedres fødselspengeuttak.
I Soria Moria-erklæringen heter det at Regjeringen vil
utvide pappakvoten til ti uker i form av en forlengelse av den samlede
stønadsperioden. Fedrekvoten er nå på fem
uker og utvides til seks for barn født fra og med 1. juli
2006. Når ytterligere utvidelser vil finne sted, må avgjøres
i forbindelse med de årlige budsjettene våre. Jeg
vil prioritere dette tiltaket, men det er for tidlig i dag å si
hvordan innfasingen blir på grunn av at det er et budsjettspørsmål.

Videre ønsker jeg å ta
initiativ til en bred diskusjon bl.a. om menn
og omsorg. Jeg vil vurdere å legge fram en egen stortingsmelding
om menn og likestilling. En slik melding vil gi Stortinget en mulighet
til å diskutere mannsrollen i et nytt perspektiv. I et
slikt perspektiv hører også selvsagt
fedres omsorg for egne barn hjemme.

