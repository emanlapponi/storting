  Det er riktig at regjeringen Stoltenberg ikke
valgte å gå for den økningen i budsjettet
som Bondevik II-regjeringen la opp til. Vi mener
at det er svært viktig at vi nå går igjennom og
ser på erfaringene fra alle de samlivstiltakene
vi har, og som staten etter hvert bruker mye penger på.

Etter at det ble gjennomført et prøveprosjekt
i 2004, så vi at det var om lag 80 kommuner som arrangerte
kurs i 2005. Foreløpige tall viser at om lag 230 kommuner
vil arrangere kurs i løpet av 2006. Hver kommune arrangerer i
utgangspunktet to kurs. Dette betyr at mange par har hatt eller
vil få muligheten til å delta på kurset.
Vi vet at mange av kursene har fått en god mottakelse rundt
omkring i landet, både blant arrangørene
og blant deltakerne. Det skal imidlertid gjennomføres en
nyttevurdering av Godt samliv!-kursene som til nå har vært
avholdt. Når vi satser så mye penger på et
tiltak, er det viktig for Regjeringen at vi også vet
hvordan tiltakene virker.

Jeg vil også peke
på at det i tillegg til Godt samliv! bl.a. finnes en tilskuddsordning
til samlivstiltak, som forvaltes av Barne-, ungdoms- og familiedirektoratet.
Ordningen ble opprettet i 1994, og for 2006 er det bevilget i overkant av
6 mill. kr til ordningen. Denne tilskuddsordningen er en viktig
del av det forebyggende familiearbeidet.

Gjennom denne ordningen gir direktoratet støtte
til lokale samlivskurs og fordeler midlene til utviklingsarbeid på området.
Frivillige organisasjoner, institusjoner og andre med
kompetanse på samlivsarbeid kan søke midler til
samlivskurs. Dette kan være humanitære eller
religiøse organisasjoner,
organisasjoner innen helse- og sosialsektoren, menigheter,
familievernkontor eller
kommunale instanser.

Vi har en høy skilsmisseprosent i
Norge. Denne regjeringen ønsker å føre
en aktiv politikk for å forebygge samlivsbrudd. Jeg vil
gjerne benytte anledningen til også å gi noen
mer generelle betraktninger rundt dette. Representanten Molvær
Grimstad og jeg selv deler bekymringen for alle de samlivsbruddene
som er i Norge. Særlig der det er barn med i bildet, vet
vi at det er mange familier som får en vanskelig
situasjon. Det er derfor en målsetting å bidra
til en samfunnsutvikling
der vi kan forebygge at så mange velger å bryte
samliv. Jeg er positivt innstilt til samlivskurs, men ønsker ikke å redusere
et så vidt komplisert spørsmål som samlivsbrudd
er, kun til om foreldrene har vært på et kurs eller
ikke. Vi må også sette spørsmålstegn
ved om det er andre faktorer i vårt samfunn som forårsaker
denne utviklingen. Jeg tror f.eks. at vi har mye å bidra
med gjennom fleksible arbeidstidsordninger for småbarnsforeldre,
nok barnehageplasser til en pris som folk kan betale, og ordninger
som gjør at fedre og mødre blir mer likestilte
på familieområdet. Jeg tror derfor det er viktig
når vi diskuterer dette alvorlige spørsmålet,
som er intimt, og som er følsomt for mange, at vi også tar
høyde for at det kanskje er andre ting
enn at staten går inn og bevilger x antall millioner som
kan redde familiesituasjonen i Norge.

