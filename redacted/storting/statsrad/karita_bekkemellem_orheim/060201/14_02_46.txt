 Som jeg sa i mitt hovedsvar, kan vi ikke
gå ut nå, når vi sitter midt i forhandlinger
om budsjettet, og si hvordan de ulike tiltakene blir prioritert.

Det er en del andre debatter vi gjerne
kunne reist i tilknytning til det representanten spør om.
Det går på fordelingen av den totale permisjonstiden,
der vi ser at mor har den andelen hun har. Vi vet at det er ulike
debatter i flere europeiske land om det skal gjøres endringer
på det. Det er også en debatt jeg tror
vil komme mye sterkere i Norge, fordi vi ser at vi har en pappagenerasjon som
vil stå mer på barrikadene for å få mer
tid utover en eventuell utvidelse på ti uker.
Jeg tror at denne debatten vil komme med full tyngde i tiden som
kommer. Jeg håper også at vi kan få en
tett dialog med opposisjonen i Stortinget om det, og at
en melding vil kunne være med på å trekke
fram noen perspektiv i forhold til
rettighetene de neste ti årene.





                

