 Først har jeg lyst til å takke for det representanten sa. Jeg må i grunnen si meg veldig enig i at det er utrolig godt at Arbeiderpartiet og Kristelig Folkeparti av og til er enige, og i denne saken er vi faktisk det.




Så fikk jeg tre helt klare spørsmål og utfordringer. Det ene går på trygdereglene og økonomi. Som jeg sa i innlegget mitt også, ser jeg helt klart at vi er nødt til å se disse utfordringene i lys av hele debatten vi har om fattigdomsbekjempelse. Så der kan jeg utkvittere og si at Regjeringen vil gå inn og se på nettopp denne problemstillingen i den totalgjennomgangen som vi nå har.




Til det andre spørsmålet, som gjaldt praksisen i utlendingssaker: Jeg må selvfølgelig vise til min kollega Bjarne Håkon Hanssen på det feltet. Men jeg har lyst til å si at det er ingen tvil om at denne regjeringen tar Barnekonvensjonen fullt på alvor. Det som ligger av forpliktelser nasjonalt på det, må gjennomsyre alle fagdepartementer, slik at alle departementers arbeidsområde tar høyde for de bestemmelser som ligger i Barnekonvensjonen.




Når det da gjelder det siste spørsmålet, om støtte til det senteret som man ønsker å etablere, er jeg nødt til å se litt nærmere på det. Jeg kan ikke gi noe svar på eller utkvittere noen pengebevilgning til det her og nå. Men det samspillet som vi har sett fra organisasjonenes side, er fantastisk bra, og jeg håper at vi klarer å få til en type hjelpeapparat som vil være målrettet og godt overfor disse barna. Jeg kjenner ikke nok til innholdet i det konseptet i dag, så det må jeg få lov til å komme tilbake til. Men jeg kan i hvert fall på vegne av Regjeringen si at når det gjelder det tilbudet som det legges opp til, er det også viktig at alle sammen klarer å tilrettelegge for at det tilbudet nå blir spredt, slik at vi ikke på et vis får kun ett senter som kan gi den hjelpen. Vi er nødt til å lage et system for en slik type hjelpetilbud som fanger opp alle disse barna, over hele landet.




Eirin Faldet hadde her overtatt presidentplassen.




