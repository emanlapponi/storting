 Jeg har lyst til å kommentere noen av de innleggene som har vært holdt, og jeg har lyst til å referere til det både representanten Knudsen fra Fremskrittspartiet og representanten Knutsen fra Arbeiderpartiet var inne på der de viste til at dette også handler om livskvalitet og om sosiale aspekter som vi er nødt til å ta høyde for når vi diskuterer disse viktige spørsmålene.




Representantene Knudsen og Olemic Thommessen var også inne på situasjonen for mange som har opplevd et samlivsbrudd og den tunge byrden det er, spesielt for mange menn, når en skal etablere seg på nytt med enhusholdning. Jeg har lyst til å si at vi nå, som representantene vet, foretar en evaluering av bidragsreglene, og i den forbindelse vil vi også ta høyde for de aspektene vi har hørt i debatten her i dag.




Representanten Olemic Thommessen var veldig opptatt av den betydningen eiendomsskatten hadde. Da kan jeg ikke helt dy meg for å komme med et lite spark tilbake til Bondevik-regjeringen. Vi så jo at Bondevik-regjeringen kuttet i dagpenger, de kuttet i småbarnstillegget, og de kuttet i støtten til utleieboliger. Dette var jo viktige tiltak som nettopp kunne hjelpe grupper av enslige til å få en bedre livskvalitet. Jeg tror at tiden nå er kommet til å foreta en god gjennomgang av situasjonen. Da vil vi også fra Stortingets side kunne gi svar på hva de beste tiltakene vil være.




Så har jeg lyst til å si at jeg synes ikke det er noen grunn til å kritisere verken SV eller Senterpartiet i denne saken. Det er to partier som jeg mener virkelig har stått på for denne gruppen gjennom mange år, og det er faktisk Senterpartiet og SV.




Jeg legger merke til at det som på et vis blir politikken eller retorikken her i dag, er om vi får en melding eller ikke. Jeg har lyst til å si at Regjeringen nå har sittet i ca. 100 dager. Kristelig Folkeparti satt i regjeringskontorene 2 300 dager. Jeg har ikke hatt mulighet til å ta en beslutning i kollegiet om det skal bli en egen melding, eller om Stortinget skal få presentert singelpolitikken på annen måte. Men det viktige er at de tre partiene som nå sitter med ansvaret og makten, vil gå gjennom situasjonen og gi Stortinget muligheten til å ha en ordentlig debatt om denne viktige saken.




Jeg kunne ha sagt mye om Sverre Myrlis innlegg, og jeg kunne sagt mye mer om mange andres innlegg. Jeg har bare lyst til å si at dette viser at det er en utrolig mangfoldig debatt, med mange ulike sider, og vi skal få muligheten til å komme tilbake til både pensjon, Sverre Myrli, og vi skal få muligheten til å diskutere mer sosiale aspekter. Og, Trine Skei Grande, det er mange ting i ditt innlegg som vi virkelig kunne hatt en stor debatt om i dag, men tiden strekker ikke til, så vi får avslutte med det.




