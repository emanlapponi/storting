  Representanten Arne Lyngstad refererer til
evalueringen av kontantstøtten. Jeg går ut fra
at han viser til rapporten «Ulik praksis – ulike
konsekvenser» – en evaluering av kontantstøttens
konsekvenser for likestilling i arbeidsliv og familieliv utarbeidet
av Brita Bungum, Berit Brandth og Elin Kvande.

En av grunnene til at Arbeiderpartiet gikk
imot innføring av kontantstøtteordningen, var
nettopp at ordningen ikke hadde noen likestillingsprofil. Selv om
kontantstøtten i utgangspunktet er en kjønnsnøytral
ordning, får kjønn, som det framgår av
evalueringen, stor betydning fordi praksis i forhold til hvordan
foreldre innretter seg, også styres av arbeidsforhold og
inntektsforskjeller mellom kjønnene. Evalueringen har vist
at småbarnsmødrene arbeider litt mindre som følge
av kontantstøtten, mens småbarnsfedrene arbeider
like mye som før. Redusert arbeidstid er et kvinnefenomen.
Det betyr at kontantstøtten er med på å besegle
tradisjonelle kjønnsroller og sementere utviklingen mot
likestilling mellom foreldre.

For meg handler likestilling om at kvinner
må få mer makt og innflytelse, og at menn må yte
mer omsorg. Disse tingene henger nøye sammen. Likestilling
oppnås ikke ved gode ønsker og holdninger alene,
men ved at vi bruker virkemidler som dreier samfunnsutviklingen
i ønsket retning. Den politiske uenigheten går
da sjelden på målsettinger, men på hvilke
virkemidler en er villig til å bruke for å oppnå målet.

Arbeiderpartiets utgangspunkt er at familiepolitiske reformer
også skal gi en likestillingsgevinst. Både den lønnede
fødselspermisjonen med en egen fedrekvote, selvstendig
opptjeningsrett til fødselspenger for fedre, rett til ett års
ulønnet permisjon for hver av foreldrene, permisjonsrettigheter
til hver av foreldrene ved barns sykdom, barnehager og skolefritidsordning
er viktige virkemidler for at begge foreldrene skal kunne dele på omsorgsoppgavene
samtidig med at de bevarer tilknytningen til arbeidslivet.

Selv om vi i stor grad har innført
ordninger som legger til rette for å kombinere arbeidsliv
og familieliv, er det fortsatt behov for holdningsendringer både
hos arbeidstakere og arbeidsgivere. Her har ikke bare Regjeringen
et ansvar, men også partene i arbeidslivet, som faktisk
er blitt seg dette spørsmålet mer bevisst i de
senere årene. Når det gjelder reformer, har fedrekvoten
så langt vist seg å være det viktigste
virkemiddelet. Før ordningen ble innført, var
det bare om lag 4 pst. av fedrene som tok ut lønnet
permisjon i forbindelse med fødsel. I 1999 viser statistikken
at om lag 80 pst. av fedrene som kommer inn under ordningen,
tok den obligatoriske kvoten. Det er også et økende
antall fedre som tar lønnet permisjon utover fedrekvoten.
Gjennom fedrekvoten har det blitt større aksept i arbeidslivet
for at også far har et omsorgsansvar i barnets første
leveår.

Vi ser altså at kontantstøtten
gir lite ekstra tid med foreldrene, og vi ser at den gir spesielt
lite tid med far. Det må da være et tankekors
for Kristelig Folkeparti at de har innført en ordning som
koster 3 milliarder kr, som fører til
lite mer tid med foreldrene, og som fører til at far holder
seg borte. Derfor er denne ordningen et skritt i gal retning. Så vil
en kanskje hevde at det ikke ble så galt som noen av oss
hadde fryktet på forhånd. Jeg er veldig glad for
at likestillingstanken og kampen for barnehageplass står
så sterkt i Norge, men jeg er på ingen måte
fornøyd med en ordning som bremser utviklingen. Det skulle
jeg ønske at heller ikke representanten Arne Lyngstad var
fornøyd med. Det følger dessverre ingen kjærlig tvang
med kontantstøtten, og da sementerer vi i beste fall kjønnsrollene.

Nå har jeg fått med meg at
en av Kristelig Folkepartis representanter gjerne ser at kvinner
blir hjemme og føder guttebarn. Det har derfor vært
gledelig å se at Kjell Magne Bondevik heller enn å støtte
dette utspillet har ønsket å fokusere på en
utvidelse av fødselspermisjonen og en utvidelse
av fedrekvoten. Dette er et tiltak som Arbeiderpartiet er stolt
over å ha innført, og det er svært gledelig at
også Kristelig Folkeparti ser dette som et viktig bidrag i
kampen for likestilling.

Jeg vil arbeide for større grad av
likestilling mellom mor og far når det gjelder permisjonsrettigheter
ved fødsel. Jeg tror bl.a. evalueringen av kontantstøtten
med all tydelighet har vist at det ikke er nok med kjønnsnøytrale ordninger
der familiene kan velge far som omsorgsperson. Vi må utvide
det som ble kalt «den kjærlige tvangen».
Et av tiltakene vi vil se nærmere på, er en gradvis utvidelse
av stønadsperioden ved fødsel, kombinert med at
en større del av permisjonstiden øremerkes far.

