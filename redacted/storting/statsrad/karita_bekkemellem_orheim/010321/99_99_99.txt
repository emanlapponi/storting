  Med utgangspunkt i spørsmålsstillingen
fra representanten Valle vil jeg gjerne presisere – for å unngå misforståelser – hva forskriften
om lekeplassutstyr faktisk regulerer, og hva den ikke regulerer.
Forskriften regulerer ikke lekeplasser, men den gir regler om sikkerheten
ved lekeplassutstyr med det formål å unngå at
barn skader seg alvorlig, eller til og med omkommer på grunn
av utstyret. Forskriften skal sikre at det lekeplassutstyret vi
voksne tilbyr barna, holder mål rent sikkerhetsmessig,
enten dette utstyret er plassert i en barnehage, i en skolegård,
på ei løkke som er åpen for alle, eller
f.eks. på fellesområdene i et borettslag. Forskriften
regulerer ikke øvrige forhold rundt barns lek, verken pedagogisk
innhold, motoriske utfordringer eller utfoldelsesmuligheter. På denne
bakgrunn må jeg si at det ikke er naturlig at motoriske
utfordringer og utvikling skal være et viktig tema ved
evalueringen av forskriften om sikkerhet ved lekeplassutstyr, simpelthen
fordi forskriften ikke omhandler denne biten.

Samtidig har departementet erfart at både
forskriftens mål og innhold har vært uklart og
misforstått av mange. Det er derfor naturlig at en ser
nærmere på bakgrunnen for at det har blitt slik
og om regelverket har medført tiltak og virkninger som
ikke var tilsiktet. 

Departementet utformer nå, i samarbeid
med et konsulentfirma, et opplegg for en større evaluering
av denne forskriften. Mandat og metode er ikke ferdig ennå,
og jeg finner det derfor ikke riktig å gå inn
i en diskusjonen verken om en foreløpig konklusjon eller
om hovedfokus for evalueringen. 

Men jeg har lyst til å si at jeg deler
representanten Valles engasjement, og vil her vise til at vi er
opptatt av at barn skal ha gode vilkår for motoriske utfordringer
og utvikling. Dette er problemstillinger som hører hjemme
i en debatt om ressurser, kvalitet og innhold i barnehager og skoler
og om lokal prioritering av barns fysiske oppvekstvilkår,
bl.a. i arealplaner samt gjennom idrettstilbud og mulighetene våre
barn og unge har for fritidstilbud og friluftsliv. Så jeg
deler engasjementet, og vi skal prøve å få fokus
på disse problemstillingene, men ikke gjennom det grepet
vi gjør i forhold til forskriften på dette området. 

  Jeg kan si til representanten Valle at vi
er helt enige i de målene vi har. Og det er ikke noe problem
for meg å se på dette en gang til, og også se
på uttalelsene fra førskolelærerstudentene.
Det skal jeg love representanten at jeg skal gjøre.

  Ja, den utfordringen kan jeg ta. Uten at jeg
vil si hva konklusjonene blir, så er dette et felt vi jobber
med i departementet, noe jeg også gjorde rede for i mitt
svar. Hvilke typer grep vi til slutt vil komme med, må vi
komme tilbake til. Men, som sagt, vi er opptatt av problemstillingen
og jobber med disse spørsmålene. Så her
er Arbeiderpartiet og SV helt enige.

