  Familieråd er en beslutningsmodell
der barnevernet gir familien og nettverket mulighet til selv å finne
løsninger og ta ansvar for å gjennomføre
disse. Familieråd oppstod i New Zealand på 1980-tallet,
og modellen har siden den gang spredt seg til store deler av verden, også til
vårt eget land.

Et forskningsbasert utviklingsprosjekt, Nasjonal
satsing for utprøving og evaluering
av familieråd i Norge, ble gjennomført fra sommeren
2003 til høsten 2006, finansiert av Barne- og likestillingsdepartementet.

Hovedkonklusjonen var at familieråd
gir en overvekt av positive effekter også i forhold
til tradisjonelle metoder. Det ble derfor bestemt at familieråd
som alternativ beslutningsmetode i barnevernstjenesten skal implementeres
over hele landet vårt. Barne-, ungdoms- og familieetaten,
Bufetat, er gitt ansvaret for denne implementeringen. I løpet
av prosjektperioden har mer enn 100 av landets kommuner fått
opplæring i familieråd. Det er gjennomført
over 400 familieråd, og aktiviteten ser vi er økende.
Det er under utarbeidelse en nasjonal implementeringsplan
for å sikre at alle kommuner får
kompetanse til å benytte denne modellen. Familieråd
er dermed generelt tatt mer i bruk.

Barne-, ungdoms- og familieetaten har i samarbeid med
Barnevernets Utviklingssenter i Nord-Norge tatt initiativ
til en kunnskapsstatus over relevante og eksisterende metoder og
arbeidsformer for Nordkalotten.

Når det gjelder spørsmålet
om familieråd har blitt en innarbeidet metode i arbeidet
med samiske familier, er det ikke slik ennå.
Modellen benyttes i arbeidet med samiske familier i enkelte kommuner,
som f.eks. Alta, Vadsø og Tana.

Fagteam Alta har 2. mai dette år
utarbeidet utkast til en samarbeidsavtale med de tre største
samiske kommunene, som er Karasjok, Kautokeino og Porsanger. Kommunene har
definert seg som urfolksregion, og avtalen er nå under administrativ
behandling i Avjovarri-styret. Et av punktene i samarbeidsavtalen
er «sammen å vurdere bruk av familieråd
i saker om omsorgsovertakelse, og samarbeide om gjennomføringen».

Vi ser at det er økende interesse
for modellen i andre samiske kommuner, og det diskuteres også en
forskningsbasert utprøving av modellen i arbeidet med samiske
familier.

