  I henhold til Soria Moria-erklæringen
og Stortingets bevilgning er etableringen av et omsorgstilbud
i mottaksfasen for enslige mindreårige asylsøkere
under 15 år igangsatt. Tilbudet skal gis i påvente
av avgjørelsen i asylsaken og fram til bosetting eller
eventuell retur til hjemlandet.

Departementet utarbeider nå forslag
til endringer og tilpasninger i regelverket. Utgangspunktet er at
de grunnleggende bestemmelsene i barnevernsloven skal gis tilsvarende
anvendelse når barnet oppholder seg på omsorgssenteret,
med de tilpasninger som er nødvendig for denne gruppen
barn. Statlig regional barnevernsmyndighet
får ansvar for å gi et omsorgstilbud
ved omsorgssenteret, og det skal stilles like strenge
krav til kvaliteten ved omsorgssenteret som de krav som stilles
til barnevernsinstitusjoner. Det vil bli knyttet to psykologer
til institusjonen. Dersom barnets behov ikke kan ivaretas
på en tilfredsstillende måte ved omsorgssenteret, eller
barnet ønsker opphold utenfor omsorgssenteret, skal senteret
varsle den kommunale barnevernstjenesten for vurdering
av om særlige tiltak etter barnevernsloven kapittel
4 bør iverksettes. Hvert barn vil få oppnevnt
en verge, og det skal utarbeides en individuell kartleggings- og
tiltaksplan. Denne vil danne grunnlag for hvilke behov som må oppfylles ved
eventuell bosetting eller retur til hjemlandet.
Det innebærer at den bistanden barna får etter
barnevernsloven, er basert på en helt konkret
individuell vurdering av det enkelte barnet.

Enslige mindreårige asylsøkere
vil i utgangspunktet alltid trenge et tilpasset omsorgstilbud
mens de venter på bosetting eller retur. Det
anses derfor ikke å være behov for at
den kommunale barnevernstjenesten i hvert enkelt tilfelle iverksetter
tiltak etter barnevernsloven kapittel 4, bygget på en
individuell konkret vurdering av om plasseringen er nødvendig eller
ikke. Det vil heller ikke være behov for slike
tiltak for fullt ut å ivareta den enkeltes rettssikkerhet
på senteret.

Fylkesmannen skal føre tilsyn
med hvordan det enkelte barn har det på senteret, og også med
selve driften av senteret, på tilsvarende måte
som ved dagens barnevernsinstitusjoner. Fylkesmannen i Oslo
og Akershus har fått i oppdrag å vurdere hvordan
det ordinære tilsynet med institusjonene bør tilpasses
denne spesielle målgruppen. Her er det viktig å presisere
at tilsynet skal ha en kvalitet og et omfang som følger
av dagens lovverk. Omsorgssenteret skal sikre barna et
omsorgstilbud i asylsøkefasen
og fram til en konkret bosetting.

Spørsmålet om ettervern blir
først aktuelt etter at den enslige mindreårige
er bosatt i en kommune. Ved bosetting i form av tiltak etter
barnevernsloven kapittel 4 vil barnevernsloven § 1-3 gjelde
på vanlig måte.

