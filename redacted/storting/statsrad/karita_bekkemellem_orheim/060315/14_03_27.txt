 Som representanten Grande er kjent med, satte
regjeringen Bondevik II i september 2005 ned et utvalg
som bl.a. skal vurdere om det bør etableres et særskilt
kontrollorgan som kan foreta etterfølgende
kontroll og kvalitetssikring av sakkyndiges rapporter i barnevernssaker.
Utvalgets rapport skal foreligge i løpet av denne måneden.

Når det gjelder det mer prinsipielle
synet på det forhold at de samme personene kan påta
seg oppdrag som sakkyndige utredere for den kommunale barnevernstjenesten
og samtidig sitte som fagkyndige medlemmer eller meddommere
i henholdsvis fylkesnemnd og domstol, vil jeg komme grundig tilbake
igjen til det når utvalgets rapport foreligger. Jeg vil
imidlertid vise til at det anses for å ha vært,
i hvert fall, en styrke for fagkyndige medlemmer av fylkesnemnd
og domstol at de har erfaring fra ulike stadier
av en barnevernssak. Det er nettopp denne erfaringen og
inngående kunnskapen til saksfeltet som gjør at
de kan få betegnelsen fagkyndige.

For det andre vil jeg vise
til at habilitetsreglene som gjelder for fylkesnemnd og domstol,
skal sikre at de fagkyndige medlemmene og meddommerne
er habile og uavhengige i den enkelte sak. Fagkyndige som har hatt befatning
med den aktuelle saken på et tidligere stadium
i saken, vil være utelukket fra å delta
i behandlingen av saken i fylkesnemnd eller domstol. Det
kan imidlertid være et problem dersom
de samme fagkyndige stadig påtar seg sakkyndighetsoppdrag
for den samme kommunen. I disse tilfellene kan den private part
ha en opplevelse av at de sakkyndige som påtar seg utredningsoppdrag
for kommunen, ikke framstår som nøytrale
og uavhengige fordi de er oppnevnt og betalt av kommunen. For å sikre
at de sakkyndige som oppnevnes for å utrede saker for den
kommunale barnevernstjenesten, oppleves som uavhengige og nøytrale
av den private part, har Barne- og likestillingsdepartementet anmodet
fylkesmennene om å bistå kommunene med å utpeke
en sakkyndig i saker der kommunen og den private part ikke
kommer fram til enighet om hvem som skal oppnevnes. Dette innebærer
at kommunene i slike tilfeller kan henvende seg til fylkesmannen,
som vil utpeke den sakkyndige. Den sakkyndige vil i disse tilfellene bli
utpekt fra register over fagkyndige som har gjennomført
opplæringsprogrammet i barnefaglig sakkyndighetsarbeid.
Registeret administreres av Norsk Psykologforening og ajourføres
jevnlig.

Til slutt vil jeg gjøre oppmerksom
på at det i dag er vanskelig å rekruttere
et tilstrekkelig antall fagkyndige til å påta
seg de nevnte oppdragene. Dersom det skulle etableres en ordning
som innebærer at de fagkyndige enten må arbeide
som sakkyndige utredere for den kommunale barnevernstjenesten eller
som medlemmer av fylkesnemnd eller domstol, vil denne
rekrutteringen naturlig nok bli vanskeligere.

