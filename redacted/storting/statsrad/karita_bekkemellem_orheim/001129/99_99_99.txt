 Regjeringen foreslår å øke
egenandelen for kommunenes bruk av fylkeskommunale barnevernstiltak
fra 11 000 kr pr. barn pr. måned til 22 000
kr fra 1. januar 2001. 

Når det gjelder de unge som mottar
behandling etter MST-prosjektet – multisystemisk terapi – og
asylsøkende umyndige flyktninger, opprettholdes
den kommunale egenandelen på 11 000
kr pr. barn pr. måned.   Jeg viser til kommuneøkonomiproposisjonen
og til statsbudsjettet.

Bakgrunnen for at Regjeringen ønsker
en økning av den kommunale egenandelen, er bl.a. at Kommunenes Sentralforbund
ved flere anledninger har tatt opp med departementet behovet for å øke
kommuneandelen ved fylkeskommunale barnevernstiltak. Disse tiltakene
har hatt en sterk kostnadsøkning de siste årene
og ligger i dag i gjennomsnitt på over 800 000
kr pr. plass pr. år. Jeg mener også at det er
viktig å stimulere til lokale løsninger der hvor
dette er riktig, og en heving av satsen kan nettopp understøtte
en slik utvikling.

For å bestemme reduksjonen av de statlige
overføringene til fylkeskommunene har departementet valgt å legge
til grunn det antall barn og unge som pr. 31. desember 1999 var
i institusjon, forsterket fosterhjem, bokollektiv eller lignende.
For tiltakene er det fylkeskommunene som dekker hoveddelen av kostnadene,
dvs. utover kommunenes egenandel. 

Statistisk sentralbyrås statistikk
pr. 31. desember 1999 viste at det var registrert 2 942
barn med slike barnevernstiltak 31. desember. 

Forsterkede fosterhjem er det eneste tiltaket
som kan koste under 22 000 kr pr. måned,
som er den nye egenandelssatsen. Dette vil være alt fra
12 000-13 000 kr og oppover pr. måned.
I utregningen har vi derfor skjønnsmessig justert ned antall
barn og unge fra 2 942 til 2 600 for å korrigere
for at kostnadene for en del av disse tiltakene er under 22 000 kr
pr. måned. Endringen er anslått å gi
en merutgift for kommunene på ca. 343,2 mill.
kr. Dette er beløpet som skal trekkes ut fra de statlige
overføringene til fylkeskommunen og overføres
til kommunene. For å forenkle beregningen av fordelingen
av reduksjonen mellom fylkeskommunene er det lagt til grunn totalt
antall barn og unge som var under omsorg pr.      31. desember 1999
i hvert fylke. I dette tallet inngår også ordinære
fosterhjem. Den kommunevise fordelingen tar utgangspunkt i de fylkesvise
rammene og fordeles forholdsmessig til kommunene etter antall innbyggere
fra 0 til 17 år i den enkelte kommune. Siden midlene er
lagt inn i overgangsordningen i inntektssystemet, tillegges denne
fordelingen 80 pst. vekt, mens det legges 20 pst. vekt
på kostnadsnøkkelen i inntektssystemet i 2001. Både
antall barn, barn på institusjon og barn under omsorg i
den enkelte kommune vil endre seg noe fra år til år.
Også derfor er det umulig å overføre
så mye midler mellom kommuner og fylkeskommuner uten at
enkelte mener at de får for lite.

Så skal jeg prøve å bevege
meg inn på det konkrete spørsmålet representanten
stiller, men jeg synes det var riktig å redegjøre
litt for selve ordningen.

Vi ser helt klart at det er en del kommuner
som kan ha kommet uheldig ut, fordi den prosentvise fordelingen
av barnevernsklienter ikke alltid følger den prosentvise
fordelingen av barn. Jeg må også si at det kan
være vanskelig å få dette helt nøyaktig
til og med millimeterrettferdighet. Det er vanskelig å tenke
seg en endring for neste år som ikke vil innebære
at en god del av kommunene vil få mindre enn det de så langt
har blitt forespeilet.

Jeg ser meget alvorlig på de eksemplene
vi har fått fra en del av de større bykommunene
våre. Jeg har bedt om å få en gjennomgang
av disse tingene i departementet. Men jeg tror nok, hvis vi er realistiske,
at eventuelle endringer først vil bli gjeldende fra 2002,
fordi vi har kommet så langt ut på året.
Men jeg deler absolutt representantens bekymring over hvordan dette
ser ut til å slå ut. Derfor ber jeg om å få en
gjennomgang av det, og kan også gjøre representanten
kjent med resultatet på et senere tidspunkt.

  Jeg deler representanten Kvassheims synspunkter
og kan love at vi skal komme tilbake igjen med en skikkelig gjennomgang av
dette.





                

  Representanten Molvær Grimstad tar
opp en meget viktig problemstilling, som jeg er svært opptatt
av. 

Mitt utgangspunkt er todelt. Barn bør
i minst mulig grad bli skadelidende i en konflikt mellom foreldrene.
Da må vi hjelpe par til å løse sine konflikter
best mulig uten at barna dras inn. Jeg mener at barn bør
ha god kontakt med begge foreldrene også etter samlivsbrudd.
Da må vi se på alle de utenforstående
forhold som hindrer en slik utvikling, og vi må se på hva
som kan støtte opp under en slik utvikling.

Jeg får daglig svært mange
henvendelser fra enkeltpersoner som forteller meg om sin livssituasjon
og hvordan regelverket virker i deres tilfelle. Mange har forslag til
regelendringer eller synspunkter på gjeldende regelverk.
Jeg synes det er mange vanskelige avveininger i disse sakene. Det
er ikke lett å regulere familiekonflikter ved hjelp av
lovgivning. Ingen familier er like, og det som passer fint i én
familie, kan passe dårlig i en annen. Barnas og foreldrenes
interesser trenger ikke være sammenfallende, og ofte kan
det være vanskelig for foreldrene nettopp å skille
sine egne interesser fra barnas. 

Jeg synes særlig det er to prinsipper
i barneloven det er verdt å framheve. Det er prinsippet
om barnets beste og prinsippet om at foreldrene har en avtalefrihet.
Jeg mener det er viktig å understreke at det er foreldrene
som er eksperter på sine egne barn, og at det er de – eventuelt med
veiledning fra det offentlige – som selv skal ta beslutningen
om hvordan de skal organisere sitt familieliv etter et samlivsbrudd.

Ved et samlivsbrudd må alle gifte
foreldre med barn under 16 år møte til mekling,
mens samboende får tilbud om mekling. Her får
de hjelp av familiemeklere til å komme fram til avtaler
om foreldreansvar, hvor barna skal bo fast og samværsrett.
Ifølge Møreforsking fører  81 pst. av
meklingene til en avtale om foreldreansvar, daglig omsorg og samvær.
92 pst. av obligatorisk mekling etter ekteskapsloven fører
fram til en avtale. Mange er også enige før de
kommer til mekling. Foreldrene får tilbud om inntil fire
timer med mekler, og det er uten kostnader for dem. Jeg synes det
er viktig å understreke at de aller fleste foreldrene håndterer
sine samlivsbrudd på en skikkelig og ordentlig måte,
uten å la sin voksenkonflikt ramme barna. Det er de svært
triste skjebnene vi ofte leser om i mediene. De er nok ikke representative
for de fleste som opplever samlivsbrudd. Men det vil ikke si at
vi ikke skal ta lærdom av disse skjebnene og vurdere hvordan
vi kan forbedre systemet slik at også disse kan komme bedre
ut.

Dagens barnelov er i prinsippet kjønnsnøytral.
Vi vet imidlertid at et tusen år gammelt kjønnsrollemønster
kobler mor til omsorg og far til forsørgerrollen,
så vel i samliv som etter et samlivsbrudd. Heldigvis
ser vi en begynnende endring i dette mønsteret. En ny generasjon
fedre tar mer omsorg for barna sine enn før.
Disse fedrene ønsker også å ha mer omsorg
for sine barn etter et eventuelt samlivsbrudd. Det er en utvikling
vi er nødt til å støtte opp om. Dersom
fedre tar et større ansvar for sine barn etter et samlivsbrudd,
vil også det økonomiske – og ikke minst
det sosiale – presset mot enslige mødre bli redusert.
Jeg er i tillegg opptatt av at en del foreldre føler seg
rettsløse i dag når den personen som har omsorgen for
barnet, tar barnet med seg og reiser langt vekk uten at den andre
parten har noen muligheter til å påvirke dette. Jeg
vil av den grunn foreslå endringer i barneloven som i større
grad enn i dag støtter opp under far som omsorgsperson,
og som ser på problemstillingen rundt flytting   og samvær
med nye øyne. Det er vel heller ingen hemmelighet at jeg
synes tanken om delt bosted som utgangspunkt etter et samlivsbrudd
har mye for seg. Det kan imidlertid være ulike måter å løse
dette på, og jeg vil som sagt komme tilbake til Stortinget
med dette i egnet form.

Jeg er oppmerksom på at de økonomiske
støtteordningene som er ment å hjelpe enslige
forsørgere etter et samlivsbrudd, ikke alltid er tilpasset
delte omsorgsløsninger. Målet bør være
at foreldrenes rett til økonomisk støtte virker
rimelig sett i forhold til foreldrenes valg av omsorgsløsning.
Jeg har på denne bakgrunn tatt et initiativ overfor Finansdepartementet
og Sosial- og helsedepartementet, og har nedsatt en arbeidsgruppe
som skal vurdere ytelsene ved delt bosted sett i forhold til ytelsene til
enslige forsørgere og ytelsene til foreldre med flere barn
som velger å dele søskenflokken.

Jeg vil om kort tid legge fram forslag til
nye regler for barnebidrag, som jeg mener vil være langt
mer tidsriktige, og vil oppfordre til størst mulig foreldrekontakt
for barn som ikke bor sammen med begge foreldrene sine. Blant annet
vil omfanget av samvær mellom barna og den bidragspliktige
få betydning ved bidragsfastsettelsen.

Lodve Solholm hadde
her teke over presidentplassen.

 Først må jeg tillate meg å si
at jeg liker veldig godt å diskutere barne- og familiepolitikk
med representanten Molvær Grimstad, og jeg håper
at hun holder på engasjementet sitt.

Barne- og familiedepartementet forvalter to
typer tiltak som direkte er innrettet på å gi
hjelp og støtte til samlivet mellom de voksne, og som dermed
også er viktige virkemidler for å skape gode oppvekstforhold
for barna. Det ene er familievernet, som gir behandling og rådgivning
til familier som er kommet i vansker, kriser eller konflikter. Det
er viktig at familier i krise får rådgivning og
hjelp raskt. Det andre er samlivstiltak som gir hjelp til kommunikasjon
og samhandling for å forebygge at problemene oppstår.
Til sammen gir disse tiltakene familiene muligheter til å søke
hjelp i ulike problemsituasjoner i samlivet. Jeg ser på disse
tiltakene som viktige familiepolitiske virkemidler og vil satse
på å utvikle dem og tilpasse dem best mulig til
dagens behov.

Familievernet er, som representanten Molvær
Grimstad vil være kjent med, nå en lovfestet tjeneste
som forvaltes av fylkeskommunene. Jeg mener at departementets viktigste
oppgave er å sikre at den faglige utviklingen av familievernet
blir videreført. Arbeidet med kompetanseutvikling for hele
tjenesten er i gang, og dette skal videreføres neste år.
Jeg ser det som viktig å legge til rette for at familievernet
til enhver tid kan være à jour med nye behandlingsmetoder,
at kontorene er i stand til å ta innover seg de utfordringer
som nye familiemønstre og møte med nye familier
stiller dem overfor, og at de har god kompetanse på barn.
Dette vil være noen grunnleggende forutsetninger for at
familievernet kan imøtekomme behovene hos dagens familier.

Det er viktig å presisere at familiemønsteret
har endret seg, at familievernmønsteret har endret seg,
og at familievernkontorene må ta høyde for dette
ved bl.a. å være et tilbud også til homofile
familier.

Når det gjelder samlivstiltak, er
det riktig som representanten Molvær Grimstad peker på,
at det etter hvert er blitt større aksept for å søke
hjelp for problemer i samlivet. Samtidig er det de siste årene
kommet mye ny kunnskap på feltet, og forståelsen
av at samliv kan læres sprer seg nå i stadig flere
og nye miljøer. Jeg synes dette er en positiv utvikling,
og jeg er særlig opptatt av at de mulighetene som ligger
i dette, skal komme de svakest stilte til gode. Regjeringen ønsker å målrette
bruken av midlene i samsvar med dette. Ved fordeling av midlene
vil vi prioritere de familiene som har størst behov, og
vi vil også legge vekt på utviklingsarbeid som
kan gjøre ny kunnskap tilgjengelig og styrke den faglige
kvaliteten på samlivsarbeidet.

Det er med andre ord et poeng å målrette
tiltakene slik at de treffer bedre, og det er ikke gitt at ressurssterke
familier skal få tilbud om samlivskurs finansiert av det
offentlige.

Departementet mener videre at samlivstiltak
bør ses i sammenheng med andre forebyggende tiltak, spesielt foreldreveiledning.
Vi har derfor foreslått å samle midlene til samlivstiltak
og foreldreveiledning i én budsjettpost. Som et ledd i
dette vil vi se spesielt på farsrollen. Dette er et ledd
i arbeidet med å legge best mulig til rette for en samlet
innsats i det forebyggende familiearbeidet, noe vi mener er en viktig
forutsetning for å kunne gi adekvat hjelp og støtte
til dagens familier.

  Hvis representanten Molvær Grimstad
lyttet til mitt ganske så grundige svar– om jeg
tør å si det – hørte hun at
jeg ganske klart gav uttrykk for hva min grunnholdning til dette
var. Det er ingen tvil om at det forebyggende arbeidet er viktig
og helt nødvendig, og jeg mener at det er viktig at vi som
samfunn setter inn ressurser før skaden er oppstått. Gjennom
en målretting av tilskudd og en samordning av samlivstiltakene
og foreldreveiledningen var vår oppfatning at vi klarte
nettopp å opprettholde et godt tilbud til disse gruppene.
Vi har forstått det slik at sentrumspartiene bifaller en
slik målsetting og en slik samordning, men at en ønsker
et noe større beløp avsatt til dette enn hva vi har
gjort i vårt forslag. Da kan en vel bare vise til det en ble
enig om i budsjettforliket, og som medfører noe mer romslige
rammer.





                

  Jeg tror representanten Valle og jeg er enige
om at barnehage er et viktig tilbud til barn. Vi er nok også enige
om at vi trenger flere barnehager, slik at alle som ønsker
det, kan få barnehageplass, at barnehagen har et godt kvalitativt
og faglig innhold som både ivaretar omsorg og pedagogikk, at
barnehagen er fleksibel, og at kostnadene er overkommelige for folk
flest.

Stortinget har i forbindelse med behandling
av St.meld. nr. 27 for 1999-2000, Barnehage til beste for barn og
foreldre, besluttet at målet om full dekning av barnehageplasser
skal være nådd i 2003. I Regjeringens budsjettforslag
for 2001 legger vi opp til at det skal bygges 6 000 nye
plasser neste år. I tillegg til å bygge nye barnehageplasser
må eksisterende barnehager utnyttes på en langt
bedre måte. Det er derfor viktig at alle barnehageeiere,
offentlige og private, utviser «stor kreativitet», for å bruke
representanten Valles egne ord.

Jeg har ingen opplysninger om at Bergen bryter
bestemmelsene i lov og forskrifter som skal sikre kvaliteten for
barna i barnehagen. Lov om barnehager regulerer krav til bemanning.
Barnehageloven slår fast at pedagogiske ledere skal ha
utdanning som førskolelærere, og at bemanningen
i barnehagen som en helhet «må være tilstrekkelig
til at personalet kan drive en tilfredsstillende pedagogisk virksomhet.» I
forskriften til loven heter det at «det skal være én
pedagogisk leder pr. 14-18 barn når barna er over tre år
og én pedagogisk leder pr. 7-9 barn når barna
er under tre år og barnas daglige oppholdstid er over seks
timer.» Det innebærer at et økt inntak
av barn ikke uten videre forringer kvaliteten, forutsatt at lovens bestemmelser
følges.

Bestemmelsene i Lov om barnehager er viktig
for å sikre barna en god barnehage. Det er kommunens
plikt å føre tilsyn med at bestemmelsene i loven
følges.

I forbindelse med behandlingen av stortingsmeldingen
om barnehager gav Stortinget sin tilslutning til en treårig
kvalitetssatsing i barnehagesektoren i perioden 2001-2003. Vi har
formulert tre hovedinnsatsområder: barnehage til alle barn,
tilgjengelige barnehager og et kompetent personale. Gjennom denne
innsatsen ønsker vi å styrke og videreutvikle
kommunens ansvar som barnehagemyndighet for derigjennom å styrke
kvaliteten i barnehagen. I utformingen av den gode barnehage,
og for å nå målet om tilbud til alle
som ønsker det, forutsetter jeg at kommunene og de private
barnehageeierne skaffer tilbud til flere barn, og at de systematisk
arbeider for       å opprettholde og videreutvikle kvaliteten
til beste for barna.

  Det er ingen tvil om at barnehagesektoren
i Norge kan bli langt bedre. Jeg mener at Stortinget gjennom sin
behandling av stortingsmeldingen for kort tid siden nettopp har
lagt et viktig grunnlag og gitt et politisk verktøy som
vi fra Regjeringens side er nødt til å følge
opp. Og da vil det være viktig at kommunene og private
barnehageeiere følger dette opp. 

Det er også riktig som representanten
Ågot Valle sier, at OECD har påpekt at det er noen punkt
vi kan bli bedre på. Og jeg har den ambisjonen at vi skal
klare å få til et løft for denne sektoren. 

Det er også riktig å si at
vi i Norge har tilsynsmyndigheter som skal påse at barnehageloven
følges. Og da er det viktig at tilsynsmyndighetene, når
de oppdager ulovlige eller uforsvarlige forhold i en barnehage,
må la dette få en konsekvens, og at det må komme
et pålegg. Men for å kunne ha muligheten til å reagere
er man jo helt avhengig av at fylkesmannen blir opplyst om ulovlige
forhold.

  Det er ingen tvil om at en dårlig
kommuneøkonomi blir avgjørende uansett hvilket
felt vi snakker om, men det er jo heller ingen tvil om at denne
regjeringen faktisk har lagt inn ganske høye beløp
til kommunesektoren, noe den forrige regjeringen ikke i samme grad
gjorde. Så er det selvfølgelig en diskusjon om
hvorvidt dette beløpet er høyt nok overfor kommunesektoren. 

Jeg har lyst til å peke på det
Stortinget har sagt i sin innstilling til barnehagemeldingen, og
det er nettopp at de statlige midlene skal være øremerket
fram til denne sektoren er fullt utbygd. Det har et flertall av
partiene på Stortinget gitt sin tilslutning til. Det Stortinget
også har bedt om, er å få tilbake en
egen sak når vi kommer til 2003, for på den måten å få muligheten
til å gjøre en ny vurdering av eventuelle virkemidler.
Og jeg må si at jeg støtter fullt ut det synspunkt
som Stortinget her har gitt uttrykk for. Det vil være uaktuelt å fjerne
denne øremerkingen før sektoren er fullt utbygd,
og det er for så vidt det Stortinget har sagt. 





                

