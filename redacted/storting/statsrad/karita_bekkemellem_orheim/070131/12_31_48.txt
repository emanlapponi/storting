  Det hersker ingen tvil om at dette handler
om å prøve å lokke, vil jeg si, en spesiell
gruppe til å kjøpe denne type bolig.
Det er ingen tvil om at ungdom i etableringsfasen har begrensede
muligheter til å kunne stifte en høy personlig
gjeld. Derfor blir dette muligheten for svært mange i vårt
samfunn i dag til å ha en aksje i boligmarkedet.
Derfor er det desto mer viktig at dette foregår på en måte
som er ryddig og ordentlig, og at bransjen opptrer på en måte
som er seriøs og skikkelig. Det er viktig at vi nå går
gjennom alle sidene ved den markedsføringen som
ulike eiendomsmeglere har. Jeg har lyst til å si at Regjeringen
den siste tiden har rettet stor oppmerksomhet mot eiendomsmeglerbransjen.
Vi går nå gjennom flere sider av loven, og Stortinget
vil få den til behandling i løpet av kort tid.
Vi vet at det er svakheter ved dette systemet som vi er nødt
til å se nøye på.

Jeg har også lyst til å si
at jeg er i ferd med å sette ned et utvalg som skal vurdere
bruken av tilstandsrapporter og se på en egen godkjenningsordning
for boligtakserere.

