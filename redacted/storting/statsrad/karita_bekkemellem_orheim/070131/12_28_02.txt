  Kjøp av bolig er normalt den største
enkeltinvesteringen forbrukerne gjør i løpet av
livet. Det er derfor viktig at det foreligger
et best mulig beslutningsgrunnlag som kjøperen kan støtte
seg til. Et av de viktigste spørsmålene
kjøperen må vurdere, er om han eller
hun har råd til å betale boligen til den prisen
som foreligger, og selvfølgelig om de klarer å bo
i den i ettertid. Boliger må derfor markedsføres
på en slik måte at både
nåværende og framtidige boutgifter tydelig framkommer.

Som spørsmålsstilleren viser
til, er enkelte boliger finansiert med svært lave
innskudd og høy fellesgjeld, såkalte lavinnskuddsboliger.
Fellesgjelden er gjerne avdragsfri de første årene.
Dette gir en lav inngangsbillett, men ofte høye
månedlige utgifter. Når det etter en
tid skal betales avdrag, kan de samlede boutgiftene bli svært
tunge å bære for mange. Slike boliger
markedsføres ofte særlig overfor ungdom
som er i ferd med å kjøpe sin aller første
bolig. Boligene kan virke forlokkende å kjøpe,
fordi det ikke er nødvendig å ta opp
så stort personlig lån. Ungdom har imidlertid
begrenset erfaring både med boligkjøp
og med finansiering, og det stiller særskilte krav til
markedsføringen, som ikke må lokke ungdom
til å kjøpe leiligheter som de egentlig ikke
har råd til, og som i tillegg kan bli svært vanskelige å selge.

Markedsføringsloven stiller krav om
at reklame ikke skal være villedende eller
urimelig. Loven vil også regulere markedsføring
av lavinnskuddsboliger. Det er Forbrukerombudet som håndhever
markedsføringsloven.

Annonsene som det vises til, har kun en utregning
av månedlige boutgifter. Slik annonsering, hvor bare
deler av prisbildet kommer fram, vil trolig kunne forbys etter
markedsføringsloven. I henhold til Forbrukerombudets praksis
er det bl.a. en forutsetning at dersom et priselement oppgis, må også resten
av elementene framkomme, herunder totalprisen. De reelle månedlige
omkostningene må også komme fram i annonsen.

Forbrukerombudet har hatt markedsføring
av bolig som et prioritert område og er for tiden i ferd
med å revidere gjeldende retningslinjer om boligmarkedsføring. Forbrukerombudet
har bl.a. hatt møter med organisasjoner innen
boligbransjen for å få på plass nye retningslinjer om
markedsføring av bolig. Saken har vært på høring,
og de nye retningslinjene vil trolig bli utarbeidet i løpet
av våren.

Jeg mener ut fra dette at markedsføringsloven
vil være et godt verktøy til å forby
villedende boligmarkedsføring, og jeg vil be Forbrukerombudet
om å vurdere lovligheten av de angjeldende annonsene.

