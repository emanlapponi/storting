  For det første vil jeg si at det
finnes en rekke gode private institusjoner som vi trenger,
og som vi naturlig nok bruker. Ved utgangen
av 2005 var det om lag 100 flere barn i private barnevernsinstitusjoner
enn i statlige institusjoner. Det er helt klart at private institusjoner
utgjør, og vil fortsette å utgjøre, en
viktig del av det samlede tilbudet til barn og unge som
av ulike årsaker ikke kan bo hjemme eller
i fosterhjem. Det er også svært viktig
at vi sikrer kvaliteten i både de private og
de statlige institusjonene våre. Derfor er det viktig at
vi har fått på plass en godkjenningsordning og
en kvalitetsforskrift som håndteres av Bufetat.

De private institusjonene kan deles inn i to
hovedgrupper, institusjoner som er drevet av ideelle frivillige
organisasjoner, og institusjoner drevet av private kommersielle
aktører. De frivillige organisasjonene har ikke
et profittmotiv og har inngått ulike avtaler med staten,
bl.a. driftsavtaler. Der kan staten styre både økonomi
og det faglige innholdet. Plasser i andre private institusjoner skaffes
gjennom anbudskonkurranser, og her kan også ideelle
organisasjoner delta.

I den nye barnevernsloven som trådte
i kraft i 1993, ble det inntatt egne bestemmelser om behandling
av atferdsvanskelige barn og unge i loven samtidig som
de statlige spesialskolene ble bygd ned, og det ble da et nytt privat marked
for bygging av barnevernsinstitusjoner. Fylkeskommunene den gangen
fulgte ikke opp med etablering av offentlige institusjoner.

I løpet av 2005 og 2006 er det opprettet én
ny statlig barnevernsinstitusjon
i hver av de fem regionene våre. Behandlingsopplegget ved
disse institusjonene er basert på den aller nyeste forskningen.
Behandlingsresultatene for ungdommene som bor på disse
institusjonene, skal evalueres. Når en skal ta i bruk nye
metoder, er det avgjørende at staten har god styring både
med ressursinnsatsen, behandlingsopplegget og resultatene.

Jeg kan også opplyse
om at staten ved overtakelsen av de fylkeskommunale barnevernsinstitusjonene
har lagt ned offentlige institusjoner som ikke har fungert
tilfredsstillende, eller som ikke har passet
inn i regionenes helhetlige institusjonstilbud. Prisene ved private
kommersielle institusjoner vet vi varierer sterkt, og noen
av dem er svært dyre. I noen tilfeller er prisen
høy fordi ressursinnsatsen som kreves for å gi
et godt nok tilbud, faktisk er så høy. I andre
tilfeller er det imidlertid mangel på gode alternative
tilbud som gjør at prisen blir høy. Det er et
marked for det. Generelt har det særlig vært mangel
på statlige plasser som kan gi et tilbud til ungdom med
sammensatte atferdsproblemer.

Vi ønsker å erstatte noen
av de private kommersielle institusjonsplassene med statlige plasser
primært av tre grunner:

For det første må kapasiteten
i dagens statlige institusjoner utnyttes så godt som mulig.
Dette er avgjørende for å overholde etatens budsjettrammer.
Dersom Bufetat klarer å utnytte kapasiteten fullt ut, vil
antall plasseringer i private institusjoner bli redusert.

For det andre vil videre utbygging
av statlige plasser som kan håndtere unge med
sammensatte atferdsproblemer, medføre at kompetansen i
det statlige barnevernet øker. Det er viktig at staten
opprettholder høy kompetanse bl.a. for å tilby
riktig tiltak til det enkelte barn. For eksempel
er det et mål at alle akuttplasseringer skal
håndteres innenfor det statlige apparatet,
slik at en sikrer at Bufetat, som i samarbeid
med kommunene og hjemmet skal finne tilbud til barna/ungdommene,
kommer inn på et tidligst mulig tidspunkt.

For det tredje er utbygging av det
statlige tilbudet i noen sammenhenger nødvendig
for at private ikke skal kunne opptre som monopolist og
ta ut en høy fortjeneste på sine tilbud.
I disse tilfellene er det en målsetting at Bufetat
i større grad skal kunne tilby et fullgodt alternativ innenfor
eget tiltaksapparat.

Regjeringen er opptatt av at det finnes et
godt og variert institusjonstilbud over hele landet, og
at alle som har behov for plass, skal få et individuelt
og godt tilpasset tilbud.

