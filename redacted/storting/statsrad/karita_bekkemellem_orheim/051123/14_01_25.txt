 Samfunnets arbeid med å beskytte barn
mot vold i nære relasjoner er en svært
viktig, men av flere grunner også en krevende oppgave.
Dette skyldes bl.a. at det kan være vanskelig å oppdage
at et barn er utsatt for vold i familien. Derfor er det viktig at
vi skaper arenaer også utenfor familien der barn
blir sett! Barn kan ha et sammensatt og variert symptombilde som også kan
ha andre årsaker enn at barnet har blitt utsatt
for vold. Arbeid med voldsutsatte barn stiller i tillegg store krav
til samarbeid og koordinering mellom de
involverte tjenestene og instansene. I denne forbindelse har jeg
i samarbeid med justisministeren allerede initiert
et arbeid for å styrke samarbeidet mellom
familievoldskoordinatorene i politiet, i barnevernet og i familievernet.

Kvinnevoldsutvalgets rapport «Retten
til et liv uten vold» gir en omfattende beskrivelse av
utfordringer og problemstillinger
knyttet til arbeidet med vold i nære relasjoner.
Statlige myndigheter har fulgt opp problemstillingene gjennom de
tverrdepartementale planene «Vold i nære
relasjoner» og «Strategi mot seksuelle og fysiske overgrep
mot barn». Tiltaket som mest direkte er innrettet mot det
aktuelle spørsmålet som blir reist nå,
er prosjektet «Barn som lever med vold i familien» – et
samarbeidsprosjekt mellom Alternativ til Vold og Senter
for Krisepsykologi. Prosjektets målgruppe er barn som utsettes
for vold i familien, enten ved at barnet selv er utsatt for vold
og mishandling, eller ved at barnet er vitne til vold.
Hovedmålsettingen for prosjektet er å framskaffe
ny faglig dokumentasjon og innsikt om voldens skadevirkninger. Prosjektet
har som mål at hjelpen når fram til flest mulig
barn gjennom nasjonal kunnskapsformidling til
familievernet, barnevernet, krisesentrene, barne- og ungdomspsykiatrien,
helsestasjonene og andre. Innsatsen her vil bli videreført
i 2006.

Til hjelp for praksisfeltet gav Barne- og familiedepartementet
i juni 2005 ut veilederen «Formidling av opplysninger
og samarbeid der barn utsettes for vold i familien». Et
av de viktigste formålene med denne
veilederen er å gi aktuelle tjenester og instanser nettopp
kunnskap om mulighetene for samarbeid i slike
saker, f.eks. mellom barnevernet, politiet
og familievernkontorene. Det er i veilederen understreket at det
i de fleste tilfellene, av hensyn til barnet, vil være
nødvendig for barnevernstjenesten å anmelde en
mistanke om at et barn er utsatt for alvorlige overgrep i hjemmet.
Det er også presisert at barnevernstjenesten
da skal anmelde dette forholdet. Det ligger her en klar oppfordring
til barnevernet om å anmelde flere slike saker til politiet.

Departementet vil følge nøye
med på hvordan de føringene som er gitt i veilederen,
blir fulgt opp av de tjenestene og instansene som arbeider med og
har ansvaret for voldsutsatte barn.

Regjeringen har sendt over Ot.prp. nr. 111
for 2004–2005, der det foreslås at også krisesentrene
skal ha en plikt til å melde fra der det er mistanke om
vold mot barn.

Jeg vil også nevne at departementet
er i ferd med å utarbeide en veileder om barnevernets rolle
ved overgrep ved samvær hos barnets foreldre. Et av hovedformålene vil
da bli å gi veiledning om forholdet mellom barnevernstjenesten
og andre tjenester og instanser i slike saker. Veilederen
vil bli ferdig i løpet av våren neste år.

Helt til slutt vil jeg nevne at Helse- og omsorgsdepartementet
i 2005 satte i gang et arbeid for å etablere
fem regionale ressurssentre på volds-
og traumefeltet, både for voksne og for barn.
Etablering av disse sentrene skjer i 2006, og denne satsingen går
på tvers av departementene.

Lodve Solholm hadde
her teke over presidentplassen.

