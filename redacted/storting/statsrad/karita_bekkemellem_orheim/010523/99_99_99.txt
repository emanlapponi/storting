 Høsten 1998 startet forsøket
med gratis korttidstilbud for alle 5-åringer
i bydel Gamle Oslo. Etter planen skulle forsøket
avsluttes i juli 2001. Stortinget besluttet imidlertid å utvide prosjektet
til også å gjelde 4-åringene
fra høsten 2000. Målet med forsøket er å tilrettelegge
for bedre integrering og språkopplæring
og å øke deltakelsen av flerspråklige
barn i barnehagene. Det er også ønskelig
at prosjektet skal ses i sammenheng med norskopplæring for
mødre med innvandrerbakgrunn.

Parallelt med at det over Barne- og familiedepartementets
budsjett gis midler til forsøket i Gamle Oslo,
gir Handlingsprogrammet for Oslo indre øst
støtte til tilsvarende tiltak i bydelene Sagene–Torshov
og Grünerløkka–Sofienberg. Staten bidrar
dermed med betydelig støtte til det viktige arbeidet med
integrering og språkopplæring av
flerspråklige barn i Oslos indre bydeler.

Det er flere kommuner som med rette kan hevde
at de er i samme situasjon som Oslo når
det gjelder andelen flerspråklige barn, selv om vi selvfølgelig
vet at Oslos problemer er spesielle. Regjeringen
har dessuten varslet at man drøfter ulike modeller
for å få et bedre barnehagetilbud. En
av modellene som drøftes, er et gratis korttidstilbud.
Det vil derfor ikke være riktig å gi
mer til Oslo på dette stadiet i prosessen.

Jeg må si at jeg har full forståelse
for at bydel Søndre Nordstrand kan
trenge midler til tiltak som gratis korttidstilbud i sine
barnehager, men vi har ikke rom for dette på departementets
budsjett i år. I statsbudsjettet er det bare
bevilget midler til prosjektet i Gamle Oslo bydel fram
til sommeren 2001. Foreløpige erfaringer er veldig positive.
Regjeringen har i revidert nasjonalbudsjett for inneværende år også fremmet
forslag om forlengelse av forsøket i Gamle Oslo
for både 4- og 5-åringene ut 2001.

Forsøket vil bli evaluert av NOVA
og Høgskolen i Hedmark. Barne- og familiedepartementet
har også mottatt søknader fra flere
andre kommuner om å få delta i tilsvarende
forsøk. Det har foreløpig ikke vært
aktuelt å utvide denne forsøksordningen til flere
bydeler/kommuner før evalueringen er sluttført.

Både stat og kommune må forholde
seg til vedtatte budsjett. Det vet jeg at også representanten
Kristin Krohn Devold har kjennskap til og sikkert også forståelse
for. Dersom Oslo kommune nå ønsker å gi
et gratis korttidstilbud i flere bydeler, oppfatter jeg
dette som veldig positivt. Bidrar kommunen også økonomisk
til denne sektoren, er jeg helt sikker på at både
Regjeringen og Oslo kommune kan få til et godt
og konstruktivt samarbeid om barnehagesektoren.

  Jeg setter stor pris på representantens
engasjement og har stor forståelse for den situasjonen
som Oslo kommune er i. Men det er slik at Stortinget faktisk
har bedt om å få en evaluering av
dette forsøksprosjektet, og da synes jeg det er riktig
at vi først får den. Men det betyr ikke
at vi vil utelukke en videre satsing på den slags tiltak.
Men jeg synes det er korrekt overfor Stortinget at vi foretar den
evalueringen, og så får vi komme tilbake til det.
Det ligger altså ikke noe politisk bak det avslaget
som Oslo kommune har fått.

  Jeg kan ikke gi et svar som representanten
vil være fornøyd med på det
punktet. Men jeg har lyst til å si at vi vil vurdere det, uten
at jeg kan si hva konklusjonen blir ved budsjettbehandlingen. 

Men som sagt: Vi tar med oss de signalene vi
har fått fra representanten Krohn Devold.





                

 Det er et grunnleggende prinsipp
i adopsjonsloven og i de internasjonale konvensjoner som Norge
har sluttet seg til, at en adopsjon skal være
til barnets beste. Det innebærer at barnet har rett til å vokse
opp i et hjem som er til gagn for det. Samtidig er det viktig å understreke
at ingen har rett til å adoptere barn.

Retningslinjene for behandling av søknader
om adopsjon er utformet på denne bakgrunn og
tar nettopp sikte på å ivareta
barnets beste. I dette ligger bl.a. at søkerne må ha
forutsetninger og muligheter for å kunne gi barnet en trygg
og harmonisk oppvekst. Ved adopsjon av norske barn
kjenner man til barnet som skal plasseres, slik at det blir lettere å finne
fram til foreldre som vil være
til akkurat dette barnets beste. Ved adopsjon av utenlandske
barn kjenner man vanligvis ikke til barnet på forhånd.
Retningslinjene for utenlandsadopsjon må således ikke bare avspeile
hva som kan være godt for ett barn, men hva som er bra
for barn generelt. Det er heller ingen grunn til å legge
skjul på at barnet som følge av sine
erfaringer før adopsjonen gjennomføres, kan komme
til å stille adoptivforeldrene overfor utfordringer som
er annerledes og langt mer krevende enn ved egenfødte barn.
Jeg vil presisere at det 

ikke 

er
lettere å få godkjenning for adopsjon av
utenlandske barn enn av norske.

Det er først og fremst personlig egnethet
som avgjør om adoptivforeldre blir gode foreldre.
Personlig egnethet er ikke et entydig begrep, og det vil
alltid måtte utøves skjønn i en slik
vurdering. Det er vanskelig, for ikke å si umulig, å skulle lage
retningslinjer som eksakt angir hva adopsjonssøkere må ha
f.eks. av overskudd, verdier og menneskesyn for å kunne
bli godkjent. Det er derfor understreket i retningslinjene for adopsjon
at disse kun er veiledende, og at den myndighet som skal godkjenne adoptivforeldre,
må foreta en helhetsvurdering av søkernes totale
livssituasjon, og hva som er til gagn for barnet. Hvordan både
mor og far er i stand til å gi omsorg totalt sett, vil
være det avgjørende.

Retningslinjene for godkjenning av adoptivforeldre ble
gjennomgått i september 1998. Under arbeidet med utformingen
av retningslinjene la departementet ikke minst vekt på den
utvikling som har skjedd i samfunnet, og hva man anser for å være gode
oppvekstvilkår for et barn.
Eksempelvis fikk adopsjonssøkere tidligere ofte avslag
fordi en av søkerne ikke fylte kravet til god
fysisk og psykisk helse. Dagens retningslinjer sier uttrykkelig
at man etter en konkret vurdering skal legge
vekt på at foreldrene skal utgjøre en omsorgsenhet.
Avgjørende for godkjenning vil være hvilket overskudd
søkerne har, og hvilken sikkerhet det er for at de sammen
kan ha omsorg for et barn i lang tid framover. Et annet eksempel
på at samfunnsutviklingen gjenspeiles i retningslinjene
for adopsjon, er at disse nå i langt større grad
enn tidligere åpner for adopsjon til enslige.
I dag blir således enslige søkere vurdert ut fra sine
ressurser og omsorgsevne, ikke først og fremst
ut fra sin sivile status.

Departementet er i dag ankeinstans. Det er
således ikke oppsiktsvekkende at noen
få avgjørelser fattet av SUAK, blir endret
av departementet. Men også i ankesaker vektlegges
faglige vurderinger gitt av så vel SUAK som av adopsjonssøkerens
hjemkommune. Det er særlig der de faglige vurderingene
spriker, departementet vil kunne ta en annen avgjørelse
enn SUAK.

Jeg er glad for at forskning viser
at de fleste adopsjonsforholdene utvikler seg på en god
måte, selv om vi også må ta
innover oss at noen familier sliter. Jeg er åpen for
at det kan være riktig å se på det
godkjenningssystemet for adopsjon som retningslinjene
er en del av. Det kan bl.a. vurderes om departementet fortsatt skal være
en klageinstans, eller om avgjørelsen i disse
sakene bør legges til et uavhengig organ, slik man har
gjort f.eks. med barneverns- og utlendingssaker. Målet
må uansett være at samtlige involverte
så langt som mulig kan være garantert
at beslutningen om hvem som skal få adoptere, er basert
på hensynet til barnets beste.

  Jeg vil si at vi har tillit til den vurdering
som gjøres i SUAK – det har vi. Vi er helt avhengige
av at de retningslinjene som Stortinget helt klart har gitt direktiv
om, etterleves av de ytre etatene våre. Men det
er ingen tvil om at vi får en del ankesaker til departementet,
og at det vil være ulike typer skjønnsvurderinger
i de enkelte saker. Jeg tror det er veldig vanskelig å ha
et fasitsvar på mange adopsjonssaker, men
det er ingen tvil om at norsk lovgivning på dette feltet
er meget restriktiv. Derfor synes jeg også det
blir helt uhørt å komme med påstander
om at denne regjeringen ikke tar utgangspunkt i barnas
beste. 

Ut fra de erfaringene jeg har gjort meg dette året
som statsråd, mener jeg det er riktig at vi ser
på prosedyrene for behandling av ankesaker, men selvfølgelig også at
vi får mulighet til å se på kriteriene
for tildeling av adopsjon.

  Jeg ber om forståelse for at jeg ikke
kan si noe mer om den konkrete saken. 

Jeg forstår veldig godt at det reageres
på at en familie ikke har mulighet til å få adopsjon
hvis én part i familien har vært syk, når
den totale omsorgsevnen hos familien kanskje blir vurdert som meget
god – dette også sett i lys av at vi
nå har fått en praksis der vi åpner for
at enslige skal få muligheten til å adoptere.
Det som må vektlegges, er den totale omsorgsevnen hos mor
og far, og at en også nøye
vurderer sykdommen og hvilken betydning den har for innsatsen det
foreldreparet kan gjøre for barnet. 

Vi vil komme til å gå igjennom
dette, og så får vi komme tilbake til konklusjonene. 





                

