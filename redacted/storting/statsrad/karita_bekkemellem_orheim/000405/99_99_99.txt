  Spørsmålet som her reises
av representanten Solberg, er viktig og handler om et tema som jeg
er opptatt av, å sette barnas situasjon i fokus, spesielt
de svakeste barnas situasjon. Det er gjort flere ting i forhold
til evalueringen av ordningen med talsperson for barn i de årene
som har gått siden Stortinget vedtok ny lov om barnevernstjenester. 

Etter barnevernsloven § 7-4
kan fylkesnemnda oppnevne en egen talsperson for barn i saker som
skal behandles i fylkesnemnda. Det er med hjemmel i bestemmelsen
gitt nærmere forskrifter om ordningen. Lovbestemmelsen
ble vedtatt i 1993 etter at Stortinget hadde bedt den daværende
regjering fremme et forslag om en slik ordning. I den daværende
forbruker- og administrasjonskomiteens innstilling uttalte komiteen
at Stortinget innen tre år etter at denne ordningen var
satt i verk, burde få seg forelagt en evaluering av ordningen
bl.a. for å vurdere utviklingen av praksis med hensyn til
bruk av talsperson i de ulike fylkesnemndene. 

Talspersonsordningen trådte i kraft
1. januar 1994. Dette innebærer at ordningen har fungert
i noe over seks år. For å følge opp Stortingets
anmodning om evaluering ble det besluttet at talspersonsordningen
skulle inngå i delprogrammet «Evaluering av velferdslovene» i
regi av Norges forskningsråd. Barnevernets utviklingssenter
på Vestlandet og NOVA fikk oppdraget, og de evaluerte ordningen
for perioden 1994-97. En såpass lang periode var nødvendig
for å få et tilstrekkelig stort materiale. Evalueringsrapporten
om talspersonsordningen forelå i oktober 1998. Evalueringen
viser at ordningen på mange måter fungerer svært
bra, men at det kan være behov for visse justeringer.

Det pågår imidlertid fortsatt
en omfattende evaluering av barnevernsloven i regi av Norges forskningsråd.
En del av de enkelte forskningsprosjektene er avsluttet, mens andre
ikke er det. Departementet vil derfor på bakgrunn av de
samlede evalueringsresultatene vurdere om det er behov for endringer
i regelverket og/eller andre tiltak, f.eks. med hensyn
til opplæring eller informasjon. Det ble i 1999 av regjeringen
Bondevik oppnevnt er utvalg, Befring-utvalget, som er i ferd med å foreta
en helhetlig gjennomgang av barnevernet. Herunder går utvalget
inn i en del av de forskningsrapportene som foreligger. Også i
Befring-utvalgets innstilling, som vil foreligge innen 1. mai i år,
kan det bli foreslått endringer i regelverket. 

Jeg vurderer det slik at det er riktig å se
de ulike evalueringsprosjektene samt Befring-utvalgets innstilling
i sammenheng før det trekkes endelig konklusjon med hensyn
til nødvendige tiltak, herunder også eventuelle endringer
i regelverket. Så snart utvalgets innstilling og de ulike
evalueringsprosjektene foreligger, vil departementet ta fatt på dette
arbeidet. Resultatene vil deretter bli presentert for Stortinget
så raskt som mulig. Men jeg kan love representanten Solberg
at praktiseringen av talspersonsordningen skal vektlegges
i denne sammenheng.

  Jeg vil si at jeg deler representanten Solbergs
syn, at det mest ønskelige selvfølgelig hadde
vært at vi hadde hatt en helt annen framdrift i denne saken.
Men jeg synes det er mest forsvarlig at vi nå ser hva Befring-utvalget
vil legge fram av dokumentasjon. Jeg kan forsikre representanten
Solberg at vi så skal komme tilbake og legge det fram for Stortinget
så raskt som overhodet mulig, for det er ingen tvil om
at evalueringen av ordningen viser at den har blitt praktisert forskjellig,
og at talspersonsordningen har vært brukt i ulik grad.
Noe av årsaken til dette er at det er opp til fylkesnemndslederen å bestemme
om ordningen skal tas i bruk. Evalueringen så langt viser
også at talspersonene har fått avsatt for lite
tid til dette arbeidet. Jeg kan bare forsikre representanten om
at vi skal følge opp dette nøye.

  Jeg vil selvfølgelig følge
nøye opp det Stortinget har sagt. Når jeg har
fått mer innsyn i denne problemstillingen og også får mulighet
til å gå mer inn i Befring-utvalgets innstilling, vil
jeg selvfølgelig vurdere om det er riktig å ta
denne biten ut og legge den fram for Stortinget raskere
enn resten av evalueringen. Men det skal vi komme tilbake til.
Jeg kan love representanten et svar på dette senere.





                

 La meg innledningsvis få si
at det vel ikke kommer som noen stor overraskelse for representanten
Vihovde at jeg og mitt parti kunne tenke oss helt andre svar på de
problemstillingene barnefamiliene står overfor enn kontantstøtte. Men
jeg er samtidig veldig klar over at et flertall i denne salen ser
det annerledes, og det er selvfølgelig et flertall jeg
skal respektere. 

Representanten Vihovde har rett i at det er
en sammenheng mellom familieinntekt og mottak av kontantstøtte,
ved at andelen som mottar kontantstøtte, synker både
når mors inntekt og den samlede familieinntekten stiger.
Men så lenge 80 pst. av foreldrene til 1-åringene mottar
kontantstøtte, er det vel vanskelig å finne belegg for
at det er en støtteordning som er innrettet mot dem med
dårligst levekår her i landet. Kontantstøtten
er ikke behovsprøvd, og med det faktagrunnlaget som vi
i dag har, er det vel en noe rask konklusjon å si at dette
har en utjamnende effekt. Det norske samfunnet er slik innrettet at
mange av de økonomiske rettighetene man har opparbeidet
seg, forutsetter yrkesdeltakelse, og er noe som hjemmeværende
småbarnsforeldre ikke nyter godt av. Selv om kontantstøtten
endrer noe på det, er det vel fortsatt bred enighet i denne
salen om at lønn og opptjening av rettigheter først
og fremst skal være koblet til et aktivt yrkesliv. 

Det pågår nå en
bred evaluering av kontantstøtten. I tillegg til de undersøkelsene
som departementet har igangsatt, koordinerer Norges forskningsråd
en rekke prosjekter som vil være ferdig ved årsskiftet.
Ett av dem, som pågår i Statistisk sentralbyrå,
analyserer også nærmere kontantstøttens
virkning på inntektsfordelingen. 

I en samlet vurdering av kontantstøtten
må en imidlertid også vurdere om det vil være
andre måter å bruke offentlige midler på som
kan være viktig for familier som ikke har det altfor rommelig økonomisk.
For eksempel kan dagens høye foreldrebetaling i barnehagene
være en belastning for økonomien i mange barnefamilier. 

La meg avslutningsvis si at utjamning ikke
bare handler om økonomi. Et viktig element i en sosial
utjamningspolitikk er å nå barn med spesielle
behov for opplæring og omsorg på et tidlig tidspunkt.
Barnehage kan både være et virkemiddel for å avdekke
hjelpebehov og en arena for en målrettet innsats. Dersom
en evaluering av kontantstøtten viser at de barna som har
størst behov for et barnehagetilbud, faller ut, regner
jeg med at vi vil få en ny diskusjon om tiltak som kan
sikre disse barna den hjelpen de trenger. Det er en viktig diskusjon
i et utjamningsperspektiv. 

 Jeg har lyst til å si at vi i fremtiden
vil ha et stort behov for arbeidskraft i Norge. Og som jeg sa innledningsvis,
har det også vært bred enighet i Norge om at lønn
og opptjening av rettigheter, som pensjonspoeng, trygd og sykepenger
fortrinnsvis har vært knyttet til deltakelse i arbeidslivet. Men
selvfølgelig må det være slik i vårt
velferdssamfunn at vi også skal ha minimumsstandarder for
dem som av ulike årsaker faller utenfor. Men det er ikke
riktig at vi fra statens side skal gå inn og bruke milliardbeløp
til grupper som kanskje strengt tatt ikke har behov for det. Det
synes i hvert fall jeg og mitt parti blir et paradoks når vi
ser den offentlige fattigdommen i sektor etter sektor. 

Vi er opptatt av at vi skal ha en barne- og
familiepolitikk som etterkommer det småbarnsforeldrene
selv ønsker, og da vet vi at svaret er fellesskapsløsninger,
billige barnehager og mer tid, og ikke en kontantstøtte
som ikke nødvendigvis fører til mer tid mellom
foreldre og barn. Men jeg har stor respekt for at flertallet i denne
salen mener noe annet. 

  Kontantstøtten er et politisk valg,
og vi skal ikke bruke mer tid på den nå og argumentene
for den. Men jeg har lyst til å si at evalueringen selvfølgelig
skal avdekke alle sider ved kontantstøtten og konsekvensene
ved innføringen av den. Og det er viktig, for dette er
en ganske stor ordning, hvor vi ikke hadde en eneste konsekvensutredning
før den ble iverksatt. Derfor har Arbeiderpartiet vært
veldig opptatt av at vi måtte få en grundig og
god evaluering, som også et flertall i familie-, kultur-
og administrasjonskomiteen har bedt om å få seg
forelagt. Det representanten var opptatt av, nemlig den utjamnende
effekten, vil selvfølgelig også bli belyst i evalueringen.

