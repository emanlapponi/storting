 Det er Regjeringens mål å få høy overgang til arbeid blant dem som står utenfor arbeidslivet.


Arbeidsgivere kan benytte midlertidig arbeidskraft i en rekke tilfeller, f.eks. i vikariater, dersom noen er syke eller i permisjon. Midlertidig arbeidskraft kan også benyttes dersom arbeidsgiver av andre grunner har et midlertidig behov for arbeid, f.eks. i arbeidstopper. Ifølge tall fra SSB er så mye som om lag 200 000 personer, eller 8,6 pst. av alle arbeidstakere, midlertidig ansatt. Andelen har vært relativt stabil det siste tiåret og er høyest i hotell- og restaurantbransjen, med hele 16 pst.


Midlertidig ansettelse kan for noen fungere som en første jobb og deretter føre til fast ansettelse i arbeidslivet. En utvidelse av muligheten for midlertidig ansettelse til andre situasjoner enn der det foreligger midlertidig arbeidskraftbehov, har imidlertid mange dilemmaer ved seg. En liberalisering kan føre til at langt flere som i dag er fast ansatte, blir midlertidig ansatt. Og ofte vil ikke én midlertidig ansettelse føre til fast ansettelse, men til flere midlertidige jobber etter hverandre. Dette gir betydelig usikkerhet for den enkelte, også fordi manglende fast ansettelse kan gi problemer med å få lån. Derfor har Regjeringen i Soria Moria II lovet å arbeide videre for å sikre at fast ansettelse er hovedregelen, og begrense midlertidige ansettelser.


Jeg tror det er en risiko for at utvikling mot flere midlertidige ansettelser først og fremst går ut over de vanskeligst stilte på arbeidsmarkedet. Jeg er opptatt av at det ikke utvikler seg et segmentert arbeidsliv der innvandrerbefolkningen er overrepresentert i bransjer med mangelfull opplæring, større ulykkesrisiko, lav organisasjonsgrad, svakere stillingsvern og lavere lønnsnivå. Jeg tror at andre tiltak og virkemidler har større betydning. Regjeringen legger derfor opp til en bred innsats for å få innvandrere over i arbeid. Jeg tror en kombinasjon av styrket kvalifisering og utdanning, samarbeid med partene i arbeidslivet og aktive tiltak for å motvirke diskriminering i arbeidslivet gir gode resultater.


