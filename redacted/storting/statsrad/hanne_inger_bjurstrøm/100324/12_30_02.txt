 Alle som hadde vedtak om rehabiliteringspenger, attføringspenger eller tidsbegrenset uførestønad som gikk utover 1. mars 2010, ble fra dette tidspunktet overført til arbeidsavklaringspenger. Mottakere av arbeidsavklaringspenger får ikke rett til skattemessige særfradrag på grunn av alder og uførhet, og barnetillegg gis etter fast sats.


Departementet har derfor, som varslet i Ot.prp. nr. 4 for 2008–2009, Om endringer i folketrygdloven og i enkelte andre lover (arbeidsavklaringspenger, arbeidsevnevurderinger og aktivitetsplaner), fastsatt overgangsregler som gir tidligere mottakere av tidsbegrenset uførestønad kompensasjon for bortfallet av retten til halvt skattemessig særfradrag på grunn av alder og uførhet og det behovsprøvde barnetillegget. Mottakerne har rett til å få arbeidsavklaringspenger beregnet etter overgangsreglene ut den perioden de allerede hadde fått vedtak for, men ikke lenger enn til 31. desember 2012.


Kompensasjonen for bortfallet av det behovsprøvde barnetillegget fastsettes ved at det barnetillegget som en ville hatt krav på dagen før den nye ytelsen trer i kraft, fryses. Det medfører at kompensasjonen ikke justeres opp eller ned hver gang det skjer endringer i mottakerens økonomi.


Bortfallet av det halve særfradraget blir etter overgangsreglene kompensert fullt ut.


