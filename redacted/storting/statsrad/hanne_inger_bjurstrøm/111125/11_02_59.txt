 Vi tar brukerundersøkelser på det største alvor. Det skal man gjøre. Men jeg tror faktisk at Torbjørn Røe Isaksen er enig med meg, og for så vidt også med svenskene – som sier det riktige – i at brukerundersøkelser skal måle noe som nok, for denne type ytelser, alltid vil være veldig krevende å oppnå gode score på. Det betyr ikke at man ikke skal ta dem alvorlig, men det betyr det som er viktig for meg, nemlig at vi må sørge for at de kan brukes på en god måte. Det er ingen vits i at jeg bare står og sier det jeg sier, jeg må passe på at vi får brukerundersøkelser som gjør at Nav får en god oppfølgingskultur knyttet til dem. 




Så er det viktig å være helt tydelig på – og det har jeg vært før – at Nav-reformen er en kjempereform. Det er den største forvaltningsreformen som dette samfunnet har gjort noen gang. Det har tatt tid, og det kommer til å ta tid. Det er en stor forvaltningsomlegging som er gjort – den var ferdig i 2010, da åpnet vi de siste kontorene. I 2008-undersøkelsen hadde man ikke hatt alle de turbulente situasjonene som man nå har hatt rundt Nav, både knyttet til det organisatoriske og knyttet til en finanskrise som gjorde at man fikk problemer også når det gjaldt dagpengene. Det gjør – og det er det viktig å være klar over når det gjelder brukerundersøkelsen – at det har faktisk vært en jevn oppgang i det store og hele siden 2008. Hvis man bare sammenligner 2008 og 2011, blir det litt feil. Men det er ikke så viktig for meg, det viktigste for meg er at det er ikke bra nok. 




Det går veldig bra, mener jeg, når det gjelder arbeidsavklaringspengene og oppfølgingen. I 80 pst. av tilfellene klarer man dette innenfor de tidsfrister man har satt, og brukerne opplever at de får en god oppfølging fra Nav når det gjelder arbeidsavklaringspengene, og det å få en plan. En del av dem som ikke har plan i dag, skal heller ikke ha plan, for de hadde allerede et opplegg før man innførte arbeidsavklaringspengene, så de tallene er heller ikke helt riktige. Det jeg er veldig opptatt av, er hvordan man nå hele tiden får unna nye brukere. Man skal være opptatt av at det er noe som faktisk går bra i Nav. 




Så er jeg helt enig med Torbjørn Røe Isaksen i at vi har et problem når det gjelder at folk skal over i aktivitet. Det har jeg sagt mange ganger før: Det kan ikke Nav klare å gjøre alene. Næringslivet, bedriftene og det offentlige må åpne sine arbeidsplasser. Der er vi veldig enige om – langt på vei – at noe av det vi må gjøre, er å se på hvordan vi får folk ut, og så lære dem opp ute, i stedet for å gjøre noe av det systemet gjør i dag, hvor vi kanskje over tid låser folk litt inne med passive ytelser eller i ulike typer tiltak, men kombinasjonen er viktig. 




Så er det helt grunnleggende å spørre Høyre: Hva vil egentlig Høyre? Jeg hører her at Nav ikke lykkes, men jeg er opptatt av – for jeg er faktisk genuint opptatt av at Nav skal lykkes – å høre alle gode forslag til hva vi skal gjøre for at Nav skal kunne lykkes bedre. Jeg har min medisin. Jeg mener at det som skal til for at Nav møtes med respekt, er at de som jobber der, får mer tid – det kan de få ved at vi etter hvert får et bedre IKT-system – og opplæring, og det holder vi på med kontinuerlig. Men jeg understreker at det vil ta tid, for det er en riktig, men ny arbeidsmetode. 




