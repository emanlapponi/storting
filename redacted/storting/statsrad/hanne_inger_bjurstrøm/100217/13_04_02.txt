 Som jeg sa innledningsvis, har vi nå lagt frem et forslag om at man skal utvide pleiepengeperioden, fra 20 til 60 dager. Pleiepengene gir 100 pst. lønn og er kompensasjon for bortfall av lønn i en periode hvor man pleier syke, men da ikke basert på varig sykdom. Det er ikke en ordning som skal kompensere for pleie generelt, men altså kompensere for lønnstap.


Så har man, som jeg var inne på, flere andre typer ordninger. Man har omsorgslønnen, som ikke gir tilsvarende høy dekningsgrad, og som er en kommunal ytelse.


Jeg tror det er viktig å være klar over at hele spørsmålet – det er derfor jeg sier at dette er store, kompliserte spørsmål – hvorvidt man mener at man i realiteten skal erstatte offentlig omsorg for syke barn og eldre med private ordninger, er et prinsipielt spørsmål hvor vi kan være uenige. Det er helt klart at man generelt har et grunnlag og en plikt fra det offentlige til nettopp å ha ordninger for å ivareta disse hensynene. Så vi ser det ikke nødvendigvis som noe ønske å ha et privat tilbud på den måten.


