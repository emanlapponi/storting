 Pleiepenger ytes til den som har omsorg for barn under 18 år som har en livstruende eller annen svært alvorlig sykdom eller skade og som av hensyn til barnet må oppholde seg i en helseinstitusjon mens barnet er innlagt, eller må være hjemme fordi barnet trenger kontinuerlig tilsyn og pleie. Retten til pleiepenger er avgrenset til pleiebehov som ikke er varig, unntatt i ustabile perioder og i startfasen av slik sykdom. Pleiepenger ytes også ved omsorg for barn under 12 år som er innlagt i institusjon eller som i forlengelsen av sykehusbehandlinger trenger kontinuerlig tilsyn og pleie i hjemmet. Bortsett fra aldersgrensene og vilkåret om at sykdommen ikke er varig, er pleiepenger ikke avgrenset på annen måte enn at det er knyttet til behovet. Videre ytes pleiepenger i inntil 20 dager ved pleie i hjemmet av nære pårørende i livets sluttfase. Pleiepenger beregnes som sykepenger, dvs. at man inntil en grense på 6 G får 100 pst. av grunnlaget.


Hjelpestønad er en folketrygdytelse som har som formål å gi økonomisk kompensasjon til den som har behov for særskilt tilsyn og pleie. Stønaden gis til den som har pleiebehovet og er betinget av at det foreligger et privat pleieforhold. Stønaden kan gis uavhengig av om den som utøver pleie, har annen inntekt.


Omsorgslønn er en kommunal ytelse som gis som betaling til private som er omsorgsytere og som utfører særlig tyngende omsorgsoppgaver som ellers skulle ha vært utført av kommunen. Det er kommunen som vurderer og fatter vedtak om omfang og typer av tjenester, herunder også omsorgslønn.


Spørsmålet fra representanten omfatter flere tjenester og ytelser på ulike nivå og reiser en rekke prinsipielle, juridiske og kostnadsmessige spørsmål. Regjeringen fremmet den 11. desember i Prop. 64 L for 2009–2010 forslag til lovendringer som gir bedre muligheter til å kombinere arbeid med pleie- og omsorgsoppgaver. I proposisjonen foreslås det bl.a. forbedringer i pleiepengeordningen og retten til hjelpestønad. Disse forslagene må også ses i sammenheng med at regjeringspartiene i sin politiske plattform har sagt at de vil gjennomgå omsorgslønnsordningen. Helse- og omsorgsministeren skal besvare en interpellasjon om omsorgslønnsordningen i Stortinget den 2. mars 2010, og jeg tillater meg derfor å vise til hennes redegjørelse der.


