 I mitt svar 25. januar 2011 på spørsmål til skriftlig besvarelse nr. 697 fra representanten Giltun redegjorde jeg for at stiftelsen Helse og Rehabilitering fra 2001 til 2006 finansierte to servicehundprosjekter på totalt 8 mill. kr i regi av Norges Blindeforbund og Norges Handikapforbund. Hunder fra disse prosjektene når nå etter hvert forventet pensjonsalder for en servicehund, noe som har aktualisert spørsmålet om å videreføre disse avsluttede prosjektene.


Jeg har selvsagt merket meg arbeids- og sosialkomiteens innstilling i saken i forbindelse med Stortingets behandling av statsbudsjettet for 2011.


I mitt svar til representanten Giltun redegjorde jeg for at bevilgningen på kap. 634 post 21 går til å finansiere flere tiltak, herunder forsøket med servicehunder, og har stikkordet «kan overføres» knyttet til seg. Det var i 2010 avsatt totalt 71,88 mill. kr på denne posten. Først når det foreligger en samlet regnskapsrapport med fullstendig oversikt over merforbruk eller udisponerte midler i alle tiltak i 2010, er det mulig å tallfeste den endelige summen udisponerte midler som kan overføres til 2011 og avsettes til innkjøp av erstatningshunder. Her legger jeg til grunn at Stortinget ønsker at rapportering av overføringer fra ett budsjettår til året etter meddeles Stortinget på vanlig måte i Meld. St. 3.


Jeg vil, når fullstendige regnskapstall for 2010 foreligger, følge opp arbeids- og sosialkomiteens innstilling i saken med sikte på å disponere ubrukte midler i bevilgningen for 2010 til å dekke behov for erstatningshund til aktuelle brukere.


Dette svaret er tydeligere enn det representanten fikk i det skriftlige svaret, og det er det tydeligste jeg som statsråd kan gi på dette tidspunktet.


Øyvind Korsberg hadde her overtatt presidentplassen.


