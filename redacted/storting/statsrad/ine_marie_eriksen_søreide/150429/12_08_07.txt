 Jeg takker representanten Elvestuen for et godt spørsmål. Han henviser til flertallets ønske i budsjettinnstillinga om å styrke innsatsstyrkene ytterligere. Det har regjeringa særlig gjort ved å forsterke treninga til utvalgte tropper i innsatsstyrkene. Der har vi lagt på ekstra penger, og det har vært viktig for å kunne øve og trene mer. I seg selv er jo det et rekrutterende tiltak, det at det øves og trenes, sånn at soldatene er godt rustet til oppgavene.


Stortinget ber i innstillinga regjeringa vurdere hvordan man best kan rekruttere, beholde og rerekruttere personell med særlig høy kompetanse til områdestruktur og til HVs innsatsstyrker, herunder personell fra de tidligere nedlagte 016-avdelinger.


Per i dag er bemanninga i innsatsstyrkene på mellom 95 og 100 pst. Generelt rapporterer Heimevernet at det er god rekruttering til innsatsstyrkene. Så skal vi også ha in mente at i tråd med den inneværende langtidsplanen for Forsvaret skal innsatsstyrkene reduseres fra et styrketak på 5 000 til 3 000, men det vil altså si at vi når omtrent det antallet som det over tid har vært, nemlig ca. 3 000 i innsatsstyrkene.


Vi har litt utfordringer med rekruttering til Sjøheimevernet, opplyser også Heimevernet. For å sikre at så mange som mulig skulle fortsette i innsatsstyrkene, besluttet generalinspektøren for Heimevernet å holde personellet fra 016 samlet i hver sin tropp ved de fem berørte distriktene. Man opprettet altså egne tropper. Heimevernet har tidligere opplyst at ca. 35 pst. av HV-016-soldatene valgte å fortsette i innsatsstyrkene. Siden 2011 har det vært noe avgang, særlig på grunn av alder og kontrakter som går ut, men det er sånt som man sånn sett har innberegnet at kommer til å skje.


Så er det viktig også å understreke at HV-sjefene var veldig opptatt av å beholde den kompetansen som de tidligere HV-016-soldatene representerte. Det betyr at av dem som av ulike årsaker ikke ble med over til innsatsstyrkene, er det mange som ble med til områdestrukturen – ca. 139 soldater – og det har vært et veldig pluss for områdestrukturen både når det gjelder kompetanse og selvfølgelig også de kunnskapene og ferdighetene som soldatene besitter.


Vi følger utviklinga nøye med tanke på hvor mange som er igjen både i innsatsstyrkene og ellers, og det viser seg at siden 2011 virker det som om tallet har vært noenlunde stabilt – altså på ca. 50 soldater fra HV-016 inn i innsatsstyrkene.


Jeg vil bare understreke igjen at personell med bakgrunn fra HV-016 både har vært og er veldig velkomne til å tjenestegjøre i Forsvaret, tjenestegjøre i Heimevernets innsatsstyrker eller i områdestrukturen, så lenge de tilfredsstiller kravene til tjenestegjøring. Det mener jeg er viktig for å kunne utnytte den kompetansen som fortsatt sitter i personellet som er en del av Forsvaret.


