 Vi har også bedt forsvarssjefen eksplisitt om et råd på dette fra noe tidligere. Forsvarssjefen er nokså tydelig på at det ikke per i dag er et udekket militært behov som ikke innsatsstyrker sammen med andre kapasiteter kan dekke. Det som i terrorsituasjoner typisk skjer, er at man påkaller helikopterressurser fra Forsvaret og av og til også spesialstyrker, i noen grad også Heimevernet og andre kapasiteter som trengs. Men når det er sagt, har forsvarssjefen og jeg hatt en dialog om at dette er det naturlig å se på i en helhet, nettopp fordi, som representanten sier, det er urolige tider, og vi må sørge for fortsatt å ha god beredskap. Jeg mener vi på mange av disse områdene har god og styrket beredskap sammenlignet med hva vi hadde tidligere, men vi kan alltid bli bedre. Da er dette ett av de elementene som inngår i den vurderinga.






                

