 Det er skjedd mye positivt i NATO siden det representanten nå nevner, ble lagt til grunn. NATO utarbeidet i 2007 en egen policy på området og i 2010 en egen handlingsplan som styrer arbeidet med sikkerhetsrådsresolusjon 1325. Som representanten helt riktig nevner, tiltrådte Mari Skåre, en norsk diplomat, i 2012 den første stillingen som spesialrepresentant for kvinner, fred og sikkerhet.


I 2013 ble det gjennomført en evaluering på vegne av NATO og Nordic Centre for Gender in Military Operations. Evalueringa omhandlet de praktiske konsekvensene av implementeringen av resolusjon 1325 i NATOs operasjoner hittil. Rapporten ble presentert på forsvarsministermøtet i Brussel i oktober i fjor, og jeg var selv til stede for å ta imot rapporten, og det var et fint arrangement.


Evalueringa som NATO har gjort, framhever at det er gjort betydelige framskritt i å integrere kjønnsperspektivet i NATO-ledede operasjoner. Men samtidig understrekes det veldig klart at det er behov for økt kompetanse på området. Blant annet har man etablert gode mekanismer, sånn at «gender policy» implementeres i NATOs styrkestruktur. Det er også etablert genderrådgivere i organisasjonen, noe som det trekkes fram som et veldig godt eksempel på en konkret måte å øke kompetansen og ikke minst kjennskapen til disse problemstillingene i NATO på.


Norge tok i oktober i fjor initiativ til å styrke oppmerksomheten om temaet kvinner, fred og sikkerhet i NATO fram mot toppmøtet i september. Det fikk bred støtte blant allierte og partnere, så tematikken står på agendaen for toppmøtet og er et av de temaene NATO vil profilere fram mot møtet i Wales. En ny og overordnet politikk for å gjennomføre resolusjon 1325 og relaterte resolusjoner fikk tilslutning på utenriksministermøtet i NATO i april, og handlingsplanen er under utvikling. Etter planen vil også frivillige organisasjoner inviteres til å delta i arbeidet, og det nye rammeverket vil altså bli presentert på toppmøtet.


Det er også gjennomført undersøkelser i Norge basert på hvordan vi opererte i ISAFs hovedkvarter og i PRT Meymaneh fra 2009 til 2012. Det er mange tilbakemeldinger som går i retning av at genderrådgiverens funksjon ikke hadde så klar effekt som man kanskje skulle håpe, men samtlige mente at det bør være genderrådgivere i militære operasjoner, og det tror jeg er en viktig lærdom. Det er et relativt nytt felt, men jeg tror det er rom for å utvikle dette videre. Det kreves både ledelsesforankring, kompetanse og trening og opplæring for at dette skal fungere på en god måte. Fra norsk side jobber vi for at stillingen som generalsekretærens spesialrådgiver for kvinner, fred og sikkerhet skal bli en fast del av det internasjonale sekretariatet til toppmøtet – ikke bare noe som enkelte land engasjerer seg i, men altså være en fast del av strukturen i NATO. Vi legger opp til å være en veldig aktiv og tydelig pådriver for dette fram mot toppmøtet.


