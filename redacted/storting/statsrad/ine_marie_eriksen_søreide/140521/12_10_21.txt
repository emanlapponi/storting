 Det har i arbeidet vi gjør opp mot toppmøtet, vært viktig for Norge å sikre at dette blir en del av det faste sekretariatet til generalsekretæren. Da tror jeg noe av det viktige vi kan gjøre, i tillegg til at vi fokuserer på det og løfter temaet inn mot toppmøtet, er at vi sørger for at dette er en del av de fellesfinansierte institusjonene. Det er alltid en viss risiko når enkeltland over lang tid påtar seg å finansiere særstillinger, enten det er i NATO, FN eller andre steder, for da får man ikke den samme typen oppmerksomhet om det fra alle land, og det samme ansvaret fra alle land. Derfor har vi primært et ønske om å få dette inn i den ordinære strukturen som en del av de fellesfinansierte stillingene i NATO. På den måten vil også eierskapet blant de andre landene øke, og det vil lettere få et preg av å være noe alle land ønsker, noe alle land tar ansvar for, og der flere land selvfølgelig også kan bidra med sine kandidater til stillingen.


