 Jeg legger til grunn at vi gjør de vurderingene som også representanten Navarsete gjorde da hun satt i regjering, om hva som skulle til for eventuelt å kunne aktivere norsk deltakelse i EU Battle Group under svensk kommando i både 2008 og 2011.


Det vil jo som sagt være en konkret vurdering, der EU vil vurdere om den skal iverksettes, og så er det hvert enkelt land som i sin tur tar en beslutning om de da ønsker å aktivere det styrkebidraget de har meldt inn. Hvilke situasjoner man kan se for seg i framtida, er det vanskelig å spå nå, men det vil selvfølgelig være en naturlig og grundig drøfting i regjeringa, på samme måte som jeg er helt sikker på at det var i den regjeringa Navarsete satt i.


Så til spørsmålet om hvorfor dette med FN-mandater ikke er med. Det er, som jeg har forklart, fordi denne regjeringa mener at vi skal ha et klart folkerettslig grunnlag for å bidra i operasjoner, men det fins også andre tenkelige folkerettslige grunnlag enn FN-mandat, selv om det er en snever adgang.






                

