 Regjeringa vil sikre at Stortinget står reelt fritt til å ta stilling til hvorvidt norske styrker skal delta i en konkret EU-ledet operasjon. Regjeringa gjør dette på nøyaktig samme måte som den forrige regjeringa, som Senterpartiets representant, Liv Signe Navarsete, var en del av, og som de gjorde gjennom åtte år. Det var for øvrig en periode hvor Norge to ganger stilte med et styrkebidrag til EU Battle Group med Sverige som ledernasjon, så jeg er litt overrasket over spørsmålet.


Deltakelse i internasjonale operasjoner har vært og er fortsatt en viktig del av norsk sikkerhetspolitikk.


Dette spørsmålet har to sider. Det handler også om forholdet til Grunnloven § 25. Norsk deltakelse i EU-ledede stridsgrupper vil ikke være i strid med Grunnloven § 25. Dette er forankret i solid konstitusjonell praksis. Det er også i tråd med den praksis som ble lagt til grunn av den forrige regjering, som Senterpartiet var en del av, og som representanten Navarsete satt i.


Bestemmelsen har vært vurdert flere ganger med tanke på norsk deltakelse i ulike typer militære operasjoner i utlandet, særlig under alliert felleskommando, men også under en annen stats kommando. Det er sikker konstitusjonell praksis for at den ikke anses å være til hinder for den typen deltakelse i forbindelse med kollektive krisehåndterings- og sikkerhetsordninger. Blant eksemplene er selve FN-paktens opprinnelige sikkerhetssystem, Tysklandsbrigaden, NATOs kommandosystem, innsats under Golfkrigen, NATO-operasjonene mot Jugoslavia under Kosovo-krisen og deltakelse i EU-operasjoner.


I Norge legger vi til grunn at vår sikkerhet bygges sammen med andre, og vi kan ikke være oss selv nok. Vi må i dag forholde oss til kollektive krisehåndterings- og sikkerhetsordninger. De utvikles bl.a. i samspill med organisasjoner Norge er medlem av, som NATO og FN, og organisasjoner som vi ikke er medlem av, som EU.


Vi har da meldt inn styrker til mulig bruk i EU-operasjoner, men det vil likevel være en selvstendig vurdering av om disse styrkene skal settes inn i konkrete operasjoner. Dette ble også konsultert i den utvidede utenriks- og forsvarskomiteen 25. februar. Jeg registrerte ingen motstand fra Senterpartiet om å melde inn inntil 70 personell i Nordic Battle Group for første halvår 2015. Det er under svensk ledelse.


Regjeringa Bondevik II sendte til sammen 15 soldater i operasjoner under EU-kommando. Den regjeringa Liv Signe Navarsete var en del av, sendte 217 soldater. Jeg kan ikke annet enn å legge til grunn at representanten Navarsete, da som medlem av regjeringa, mener at hun gjorde det med tilstrekkelig konstitusjonelt grunnlag.


