 Som representanten Nybakk helt riktig sier, er MPA-kapasiteten vår svært viktig. Jeg skal ikke gå inn i de operative vurderingene av hvordan vi nå tilrettelegger for at vi kan fortsette flyvningen på en god måte med Orion. Men det er helt avgjørende for oss å kunne opprettholde en kapasitet på dette området – kanskje spesielt nå med tanke på hva som skjer i våre nærområder. Så har både statssekretæren og statsministeren nylig vært på Andøya og snakket med både tillitsvalgte, ansatte og ledelsen.


Når det så gjelder F-16, har antall flytimer med F-16 vist en nedgang helt siden 2011 og lå for 2013 et godt stykke under det som var måltallet på 9 000 flytimer. Generalinspektøren for Luftforsvaret har som målsetting, og det har også Forsvarssjefen, at dette skal opp igjen på normtallet på 9 000 timer i løpet av 2014. Men det har altså fra 2011 vært en nokså stor nedgang, og det har vi nå gjennomført tiltak for å rette opp.






                

