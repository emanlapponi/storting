 Jeg er glad for spørsmålet og for interessen for den enorme omstillinga som Luftforsvaret nå er på vei inn i.


Gjennomføringa av langtidsplanen går som forutsatt, med unntak av at vi har justert tidslinja for to tiltak. Det er en omstilling som er veldig komplisert. Det er mange parallelle prosesser og behov for nær og utstrakt koordinering. Det er, for å si det forsiktig, avgjørende at brikkene i dette store puslespillet legges på riktig tid og riktig sted.


Noe av det første jeg ba om etter at jeg tiltrådte som forsvarsminister, var å få en helhetlig gjennomgang av hva som nå er status for tiltakene i langtidsplanen som skal gjennomføres. Det vi da raskt så, var at det var nødvendig å gjøre noen justeringer av tidslinjene. Det ene var, som representanten Nybakk sier i spørsmålet, beslutningen om å utsette flyttingen av Generalinspektøren for Luftforsvaret fra Rygge til Reitan inntil hoveddelen av omstillinga er gjennomført i 2020. Egentlig skulle jo Generalinspektøren blitt flyttet i to etapper – i 2014 og 2016. Vi mente at det var en uklok beslutning fordi behovet for å ha ledelseselementet samlet og ikke flytte ledelseselementet samtidig som man gjør omstillingen, etter hvert ble veldig tydelig. Så vi beholder dette samlet, vi hindrer – eller bidrar i hvert fall til å hindre – kompetansetap, og vi styrker evnen til å gjennomføre selve omstillingen.


Så har vi også besluttet å videreføre Bodø som operasjonsbase for QRA med to F-16, så lenge F-16 skal ha denne rollen. Det er en løsning som vi samlet sett vurderer som bedre enn å opprette en QRA på Evenes for et par år med F-16, før vi går over på F-35. Så vedtaket om Evenes ligger helt fast, men vi går rett på F-35 på Evenes i stedet for å gå innom F-16.


Så har vi i investeringsproposisjonen, som ligger i Stortinget nå, satt av penger til bygging av skvadronsbygget på Ørland, og det er veldig viktig at vi nå kommer i gang med oppbyggingen på Ørland, sånn at Ørland er klar til å ta imot de første flyene i 2017. Det ligger et viktig grep i å kraftsamle så mye som mulig på Ørland i prosessen som går framover nå, og de beslutningene vi har tatt, inkludert den med å sette i gang bygging av skvadronsbygget, vil bidra til å øke forutsigbarheten for personellet. Det kan bidra til å hindre kompetanseflukt og, ikke minst, gi en god styring og ledelse av prosessen. Jeg får både rapporter og bekreftelser på at prosessen er godt i rute, men det er, som sagt, en stor og krevende prosess, og det betyr også at det underveis kan dukke opp ting som vi må justere eller endre. Men foreløpig tyder altså alt på at omstillinga, med de grepene vi nå har gjort, går bra. Det vil gi Forsvaret en betydelig styrket operativ evne når de nye kampflyene er på plass.


