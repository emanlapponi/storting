 For det første var vårt hovedhensyn, da vi gjorde den vurderingen, å hindre kompetanseflukt og å holde Luftforsvarets ledelse samlet for på den måten å bidra til at vi klarer å gjennomføre omstillinga, og at vi klarer å opprettholde den operative evnen. Da var det å utsette flyttingen det eneste vi kunne gjøre. Samtidig var vi veldig opptatt av, som representanten Nybakk også er inne på, å sette en tidsfrist for det. Det er for at alle parter skal ha en rimelig forutsigbarhet, både med tanke på hvor lenge man blir værende på Rygge, og også med tanke på når det skal bygges opp på Reitan for å kunne ta imot GIL og GILs stab. Så vi har ønsket forutsigbarhet, og vi har ønsket å styrke evnen og muligheten til både å gjennomføre omstillinga og å sørge for den operative evnen gjennom omstillinga. Det kommer til å bli en krevende oppgave for alle impliserte og for alle deler av Luftforsvaret, men vi mener vi nå har tatt grep som i alle fall skal bidra til å gjøre det enklere enn det så ut til en periode.


