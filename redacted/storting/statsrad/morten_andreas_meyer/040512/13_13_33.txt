 Regjeringen har etter sin tiltredelse høsten 2001 gjennomført omfattende tiltak for å bedre situasjonen på arbeidsmarkedet. Jeg vil særlig framheve at vi fører en ansvarlig økonomisk politikk som styrker norsk næringslivs konkurranseevne. Det er det aller viktigste vi kan gjøre for å redusere arbeidsledigheten og styrke sysselsettingen.




Vi ser resultater av denne politikken. Vi ser bedringer i norsk økonomi. Sysselsettingen er i en forsiktig bedring. Vi må få lov til å konstatere at bunnen er nådd. Vi er på vei oppover, selv om det går forsiktig og sakte. På ingen måte er jobben gjort. Særlig gledelig er det at det er i konkurranseutsatt virksomhet, i industri og bygg og anlegg, sysselsettingsveksten nå kommer. Det gir grunn til forsiktig optimisme.




Det å redusere ledigheten og styrke sysselsettingen må angripes med en bredt anlagt strategi. Tiltaksplasser er viktig, men tiltaksplasser og antall tiltaksplasser er neppe noe godt mål i seg selv. Målet må være at vi raskest mulig hjelper mennesker uten arbeid tilbake igjen i arbeidslivet, og det må inneholde virkemidler som strekker seg utover tiltaksplasser.




Regjeringen og arbeids- og administrasjonsministeren er svært opptatt av å bistå dem som har de største utfordringene med å komme ut i arbeidslivet i en ledighetsperiode. Det er i særlig grad der Aetat skal sette inn et bredt spekter av virkemidler, og det gjør også Aetat.




Vi har bak oss en periode hvor medarbeiderne i Aetat har fått økt sin myndighet. Vi har vært gjennom en periode hvor de som møter de ledige ute i Aetats kontorer, har fått større muligheter til å innrette tiltakene individuelt. Det er et viktig virkemiddel for å få flere arbeidssøkere ut i arbeid, og er særlig til fordel for dem som har de største utfordringene på arbeidsmarkedet. Dette er en utvikling jeg ønsker å fortsette. Jeg har tillit til at den enkelte medarbeider i Aetat bruker den økte friheten til å finne de beste løsningene, som ikke minst vil ha stor betydning for dem som har de største utfordringene med å komme inn på arbeidsmarkedet.




Vår oppfølging av yrkeshemmede ble også bekreftet i revidert nasjonalbudsjett i går, hvor vi prioriterer gruppen yrkeshemmede og tilrettelegger for 750 nye tiltaksplasser. Like viktig er det at vi gir Aetat ressurser som gjør en individuell oppfølging mulig. Vi prioriterer altså de gruppene som har de største utfordringene på arbeidsmarkedet.




