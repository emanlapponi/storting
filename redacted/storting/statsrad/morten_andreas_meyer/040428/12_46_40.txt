 Mitt utgangspunkt er enkelt: Både
kommuner og fylkeskommuner skal innenfor rammen
av gjeldende regelverk sørge for best mulige tjenester
med hensyn til ytelse, pris og kvalitet. For flere av de kommunale
tjenestene kan kommunene selv kreve betaling fra brukerne for tjenesten. Dersom
dette er tjenester brukeren er pålagt å nytte,
omtales gjerne betalingen som gebyr eller avgift, f.eks.
avfallsgebyr.

Selve inkassovirksomheten omfatter «ervervsmessig eller
stadig inndriving av forfalte pengekrav for andre» og oppkjøp
av forfalte pengekrav og egen inndriving av disse, jf. inkassoloven § 2.
Dette lovverket åpner for at også kommuner
kan overlate til inkassoselskaper å inndrive gebyrer og
avgifter gjennom ordinær utenrettslig inkasso. Men jeg
understreker at virksomheten til inkassofirmaet skal skje innenfor
rammen av lovens krav om «god inkassoskikk». Det
vil være i strid med god inkassoskikk å bruke
inkassometoder som utsetter noen for urimelig påtrykk,
skade eller ulempe.

Min holdning er at det er fullt ut forsvarlig å overlate til
kommunene og de lokalt folkevalgte selv å vurdere hvordan
innkreving skal foretas, om de vil gjøre det selv, eller
om de vil overlate inndrivingen til et inkassofirma, selvfølgelig
innenfor de rammer lovverket åpner
for. Dersom kommunen etter en samlet vurdering ser seg
mer tjent med å overlate inndrivingen til et inkassofirma
enn med å bygge opp en enhet i kommunen som selv kan utøve
denne virksomheten, ser jeg liten grunn til å avskjære
de lokalt folkevalgtes mulighet til å foreta en slik beslutning.

Det er grunn til å understreke at
inndrivingen selvsagt ikke vil være
kostnadsfri om kommunen velger å forestå inndrivingen
selv. Det må være i alles interesse
at selve inndrivingen av forfalte krav skjer til en lavest mulig kostnad
for kommunen og kommunens innbyggere. Det innebærer
at tjenesten bør overlates til private dersom kommunen
selv mener at private kan løse oppgaven bedre
og mer effektivt enn det kommunen selv kan gjøre.

Når det gjelder hensynet til dem av
kommunens innbyggere som er i en vanskelig situasjon,
mener jeg at de primært bør hjelpes
på andre måter enn gjennom en mindre
effektiv inndriving av forfalte pengekrav. Det er fullt mulig å ivareta
det sosiale aspektet gjennom den muligheten kommunen eventuelt
måtte ha til å ettergi kravene.

