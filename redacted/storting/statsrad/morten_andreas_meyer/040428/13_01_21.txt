 I St.prp. nr. 1 for 2003-2004 varsler Arbeids-
og administrasjonsdepartementet at de vil vurdere å åpne
for at Statens Pensjonskasse skal kunne utvikle
et justert bruttopensjonsprodukt.

I Budsjett-innst. S. nr. 2 for 2003-2004 gir
Stortinget sin tilslutning til dette. Etter denne behandlingen
i Stortinget har som kjent Pensjonskommisjonen framlagt sin innstilling.
Regjeringen har varslet at på bakgrunn av Pensjonskommisjonens
innstilling vil Regjeringen fremme en stortingsmelding, og vi har
til hensikt å levere den slik at Stortinget kan behandle
det nye pensjonssystemet i vårsesjonen 2005.

Pensjonskommisjonen har lagt hele
pensjonssystemet vårt i støpeskjeen. Vi står
foran det som sannsynligvis vil være store endringer,
og vi står overfor det jeg oppfatter som en rimelig rask
avklaring av store, viktige spørsmål om hvordan
pensjonssystemet vårt kommer til å se ut i framtiden.

På bakgrunn av denne erkjennelsen
har jeg vurdert spørsmålet om å gi Statens
Pensjonskasse anledning til å utvikle
et justert bruttopensjonsprodukt, men jeg er kommet til at det på det
nåværende tidspunkt ikke synes hensiktsmessig.

Jeg vil derfor avvente en videre åpning
for produktutvikling i Statens Pensjonskasse til det framtidige
pensjonssystemet vårt er nærmere klarlagt, og
til Stortinget har behandlet den varslede stortingsmeldingen, forhåpentligvis
allerede til våren. Når Stortinget har behandlet meldingen,
er vi kjent med rammene i det framtidige pensjonssystemet, og det
gir bedre anledning til å vurdere hvordan produktspekteret
til Statens Pensjonskasse bør se ut, godt tilpasset det
framtidige pensjonssystemet.

Eirin Faldet hadde
her overtatt presidentplassen.

