 Økt bruk av informasjonsteknologi i offentlig sektor gir store muligheter for å gjøre hverdagen enklere og for å utnytte offentlige ressurser bedre. Men økt bruk av teknologi i offentlig sektor reiser også viktige spørsmål om verdier knyttet bl.a. til personvern. I mitt nære rådgivningsorgan eforum sitter det mennesker nettopp med den innfallsvinkelen til bruk av teknologi.




Når jeg søker råd utenfor mitt eget departement i tilknytning til teknologibruk i det offentlige, spør jeg langt flere enn aktørene i den kommersielle delen av bransjen. Vi har sterke faglige miljøer i Norge som stiller viktige og sentrale spørsmål om hvordan personvern kan ivaretas, samtidig som det offentlige i økende grad bruker teknologi. Jeg lytter, og jeg lytter med interesse til alle de menneskene som har vektige oppfatninger om dette, og jeg har også trukket dem aktivt med i arbeidet for å utmeisle en ny og mer offensiv IT-politikk i Norge.




Når det gjelder utviklingen av en felles offentlig IT-arkitektur, er jeg altså av den oppfatning at vi er nødt til for framtiden å stille krav til investeringer i offentlig IT som styrker samhandlingen, som bryter ned silovegger i stedet for å bygge dem opp, og som sørger for at vi kan samhandle på tvers av sektorer og forvaltningsnivåer. Vi investerer med fellesskapets midler, og da må vi altså sørge for at investeringer i denne type teknologi bygger opp under samhandling, bygger opp under løsninger som innbyggere og næringsliv er tjent med, og ikke løsninger hvor samhandling forhindres. Teknologi skal jo nettopp brukes til å gjøre offentlig tjenesteproduksjon og offentlig forvaltning mer effektiv. Da må vi altså sørge for investeringer i utstyr som «snakker» med hverandre.




Spørsmålene om åpen kildekode og åpen programvare er vanskelig. Jeg har startet arbeidet med å utvikle en robust politikk på området, og vil selvfølgelig komme tilbake til det når vi kommer så langt at vi har en tydelig oppfatning. Men representanten Knudsen er godt kjent med at jeg også er konkurranseminister, og jeg er opptatt av at offentlig IT-politikk skal stimulere til konkurranse, stimulere til innovasjon og bidra til at ingen holdes ute fra det viktige markedet som IT i det offentlige utgjør.




