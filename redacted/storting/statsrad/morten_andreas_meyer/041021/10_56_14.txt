 Ja, denne debatten viser at representanten Knudsen og Regjeringen har mange felles mål og deler oppfatninger om virkemidler som nettopp kan være med og realisere en litt enklere hverdag og en mer effektivt arbeidende offentlige sektor.




Jeg tror på samhandling, og jeg tror på en nødvendig standardisering for å få mer ut av de offentlige investeringene på området, også fordi standardisering vil være et bidrag til å gjøre leverandørenes jobb enklere og faktisk vil stimulere til økt konkurranse og ikke svekke den, som noen antar.




Jeg kan ikke la være å kommentere SVs innfallsvinkel til moderniseringen av det offentlige Norge. Noen av oss ser muligheter, andre problemer. Uavhengig av hvor vi står i politikken, må vi være opptatt av at fellesskapets knappe ressurser i størst mulig grad rettes inn mot det som er kjernetjenester for innbyggerne. Det å være på jakt etter de gode løsningene som gjør at vi kan levere mer trygghet, mer velferd, de fellesskapsløsningene som virkelig betyr noe for folk i hverdagen, må både venstresiden og sentrum-høyre-alternativet i norsk politikk være opptatt av.




Slik jeg ser det, gir altså teknologien noen muligheter nettopp til å skape en litt enklere og gladere hverdag for innbyggerne våre, og ikke minst muligheter til å sørge for at vi kan frigjøre ressurser fra permflytting og byråkrati til mer pleie. Det mener jeg burde interessere også SV.




Det er med glede jeg konstaterer at Regjeringens politikk virker. Bredbåndsutbyggingen går med et høyere tempo enn de største optimistene hadde forestilt seg. I august 2004 hadde altså 81 pst. av Norges husstander muligheten til å få installert bredbånd. Og det er grunn til å tro at vi innen utgangen av 2006 har nådd målet om at 95 pst. av alle husholdninger skal ha muligheten til å installere bredbånd. Vi satser mer enn noen gang på Høycom-prosjekter, som skal medvirke til at offentlige tjenester bidrar til utbygging av bredbånd overalt i Norge.




Mitt departement skal selvfølgelig følge bredbåndsutviklingen nøye, men i øyeblikket kan vi altså med tilfredshet konstatere at politikken virker. Bredbåndsutbyggingen skjer i høyt tempo, og den skjer fordi det er tjenester som krever bredbånd, som driver bredbåndsutviklingen fram. Det er god politikk.




Til slutt: Det er først når vi klarer å foreta de organisatoriske endringene som bygger ned byråkratiet, at teknologien virkelig skaper resultater. Der deler jeg representanten Hedstrøms oppfatninger.




