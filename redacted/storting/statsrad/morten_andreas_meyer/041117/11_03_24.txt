  Etter endringen i departementsstrukturen i juni
i år ble forvaltningsansvaret for lov og forskrift
om offentlige anskaffelser lagt til mitt departement.

Jeg er i likhet med representanten Hedstrøm
svært urolig og bekymret over de grove brudd på lov
og forskrift om offentlige anskaffelser som er avdekket både tidligere
og ikke minst i den senere tid. Manglende etterlevelse
handler ikke bare om brudd på formkrav,
men innebærer at man ignorerer formålet
med reglene, som er å sikre sunn konkurranse
og en effektiv bruk av skattebetalernes penger.

Jeg er klar over at brudd på regelverket
kan ha ulike årsaker. Mindre statlige enheter
og mindre kommuner kan ha utfordringer med å knytte
til seg nødvendig kompetanse for å etterleve regelverket.
Men det vi har sett av grove brudd på regelverket
i den siste tiden, er brudd fra institusjoner med størrelse
mer enn tilstrekkelig til å ha nødvendig kunnskap
og ressurser til å vite hvordan innkjøp
skal foregå i tråd med regelverket.

Vi har i mitt departement denne høsten
startet opp et stort og omfattende arbeid for å revidere
regelverket for offentlige anskaffelser.
Målet er et enklere regelverk, ikke enklere i
den forstand at det skal liberaliseres i forhold til de viktige
målene om konkurranse og
gjennomsiktighet, men enklere i den forstand at kunnskapsbrist ikke
lenger skal være argument for ikke å overholde
regelverket. Vi har som mål at et enklere og bedre
regelverk skal være tilpasset moderne innkjøpspraksis.
Regelverket skal gjennom forenkling
gjøres mer pedagogisk, og det skal bli lettere for offentlig
virksomhet å foreta helhetlige anskaffelser.

Vi mener også at
et modernisert regelverk gir grunnlag for å være
tøffere mot det som opplagt er bevisste og overlagte brudd
på regelverket. I fjor la arbeidsgruppen mot ulovlige direkte
anskaffelser – AUDA – fram en rapport med forslag
til sanksjoner og tiltak. Disse forslagene vil bli vurdert ved gjennomgangen
av det nye regelverket, og nødvendige sanksjoner vil komme
inn i det nye regelverket som blir
presentert for Stortinget. Gjennom dette arbeidet skal vi altså oppnå regelverksforenkling, og
vi vil sørge for kompetansetiltak og styrkede virkemidler
for at det viktige og strenge innkjøpsregelverket skal
bli overholdt og etterlevd i framtiden.

