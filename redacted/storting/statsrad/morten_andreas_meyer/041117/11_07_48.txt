  Jeg har tillit til at representanten Hedstrøm
forstår at jeg ikke skal gå inn i enkeltsaker,
spesielt ikke enkeltsaker som en annen statsråd
har det formelle ansvaret for. Jeg registrerer imidlertid at helseministeren
deler mine synspunkter og har nøyaktig
den samme tilnærmingen til behovet for en oppfølging
som er langt tøffere enn det den har vært til
nå, og at vi ikke tolererer den typen brudd som
vi har fått dokumentert den siste tiden.

Det er helt riktig, som Hedstrøm påpeker,
at vi handler for ca. 220 milliarder kr i året,
og at et innkjøpsregelverk som overholdes, vil gi besparelser. Like
viktig er det at et innkjøpsregelverk i det offentlige
skal stimulere til innovasjon og nyskaping. Vi skal bidra til at
små- og mellomstore bedrifter gjennom et innkjøpsregelverk
får tilgang til dette spennende og viktige markedet med
det offentlige som krevende kjøpere. Det er en av de viktige sidene
utover det å oppnå direkte besparelser ved et strengt
innkjøpsregelverk.

