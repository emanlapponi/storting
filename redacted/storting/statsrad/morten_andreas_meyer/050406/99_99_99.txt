 Regjeringen ønsker at det
ved utflytting av tilsyn blir slik at flest mulige av de ansatte
flytter med. Det er derfor lagt opp til et bredt spekter av ulike økonomiske
virkemidler for de ansatte nettopp for å nå dette
målet. Bevilgningen over statsbudsjettet til den enkelte
tilsynsflytting er basert på en kostnadsmodell som skal
ivareta de ulike tilsynenes utfordringer og egenart, f.eks.
i forhold til alders- og utdanningsprofil og i forhold til avstand
til ny geografisk plassering, tilpasset de ulike forutsetningene
som tilsynene har i den prosessen de står foran.

Mitt departement har som overordnet arbeidsgiverinstans
inngått en sentral særavtale med hovedsammenslutningene
i staten som regulerer bruk av virkemidler ved geografisk flytting
av virksomheter. Det finnes bl.a. ulike løsninger for pendlerordninger,
lønnstilskudd for å stå i stilling,
dekning av flytteutgifter, dekning av utgifter til visningstur og
ekstra boliglån i Statens Pensjonskasse. Det
er også mulig for ansatte som ikke
kan flytte med, å få sluttvederlag
og studiestønad. For arbeidstakere som gis fritak for flytteplikten,
er det mulig å søke om ventelønn.
Dette gjelder i hovedsak de eldste arbeidstakerne, som blir vurdert
som lokale arbeidssøkere i samsvar med Aetats regelverk.

Moderniseringsdepartementet har, i samråd
med hovedsammenslutningene i staten, lagt som forutsetning at det
er arbeidsgiveren i de enkelte tilsynene som bestemmer hvordan de
ulike økonomiske virkemidlene best kan benyttes innenfor
de sentralt gitte rammene.

Moderniseringsdepartementet har i tillegg lagt
opp til et eget program med karriereutvikling, som er et tilbud
til samtlige ansatte i tilsynene som er under utflytting. Tiltaket
er delvis finansiert over Moderniseringsdepartementets budsjett.
Tilsynenes personalsjefer har fått eget tilbud og oppfølging
i nettverk. Bruk av karriereutvikling som verktøy skal
bidra til at den enkelte ansatte får bedre grunnlag
for beslutninger om videre jobbvalg. Tiltaket er blitt meget godt
mottatt.

Moderniseringsdepartementet har fra de ulike
tilsynene fått bekreftet at prosessene går etter
oppsatte fremdriftsplaner, og at det for tilsynene nå ikke
er alvorlige problemer med å beholde
og nyrekruttere medarbeidere. I tilfeller der det oppstår
helt spesielle utfordringer, slik som det f.eks. har gjort i forhold
til Luftfartstilsynet, vil forholdene bli forelagt Stortinget som
egen sak.

  Mitt inntrykk er at det underveis i denne
prosessen har utviklet seg et svært godt samarbeid mellom
hovedsammenslutningene og mitt departement som overordnet arbeidsgiverdepartement,
og at prosessene tilknyttet tilsynsutflyttingene nå er inne
i et godt spor med relativt små problemer, problemer
som i hvert enkelt tilfelle er håndterbare. Jeg understreker
at der hvor det eventuelt skulle oppstå utfordringer
som har et større omfang, vil selvfølgelig Stortinget
bli orientert om det. Jeg tror vi nå er ved en korsvei
hvor vi kan glede oss over oppfølgingen av et viktig vedtak,
hvor vi sprer viktige kompetansearbeidsplasser til hele
Norge. Jeg tror vi gjør et arbeid nå som innebærer
at denne tilsynsutflyttingen vil bli karakterisert som vellykket
og forhåpentligvis vil være en ytterligere spore
til å videreføre denne politikken.





                

