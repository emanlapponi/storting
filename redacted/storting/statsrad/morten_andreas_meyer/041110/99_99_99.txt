  Jeg legger til grunn at representanten Nybakk
tenker på statens eiendom Torshovgata 46.

Som det framgår av Forsvarsdepartementets
budsjettproposisjon, er Regjeringens plan at vi gjennom klarere prosedyrer
for gjennomføring av salgene skal sikre at både
allmennhetens muligheter til friluftsliv og forholdet til våre
kulturhistoriske verdier blir belyst og vurdert.

Selv om ikke salget av Torshovgata 46 inngår
i en slik konkret plan, har vi hatt de nevnte problemstillingene
til vurdering. Generelt er det slik at Riksantikvaren varsles ved
salg av statlige bygninger eldre enn 50 år – så også i dette
tilfellet. Riksantikvaren vurderer om eiendommens kulturhistoriske
kvaliteter er tilstrekkelig ivaretatt, eller om det skal settes
i verk ulike former for vernetiltak. Den eldste delen av bygningsmassen
på statens eiendom i Torshovgata 46 er fra 1880. I denne
saken har Statsbygg vært i kontakt med både Byantikvaren
og Riksantikvaren. Det er foretatt arkeologiske undersøkelser,
og blant funnene er en gravhaug fra eldre jernalder. Det er varslet fredning
av denne, med tilhørende siktsoner. Eiendommen ble besluttet
solgt i 2001 fordi den statlige brukeren, Torshov kompetansesenter,
skulle flytte. Flyttingen skjedde i november i fjor. Departementene
ble på helt ordinær måte varslet med
forespørsel om behov for eiendommen. Slike behov forelå ikke.
Eiendommen ble annonsert for salg i september i år. Det
har vært stor interesse i markedet. Oslo kommune har i
tilknytning til salget skriftlig meddelt at de ikke ønsker å kjøpe eiendommen,
men de leier noe areal til spesialskoleformål.

Det skal også nevnes at eiendommen
er regulert til offentlige formål, men at det foregår
en reguleringsprosess på eiendommen. Oslo kommune er som
planmyndighet tungt inne i denne prosessen. Jeg har stor tiltro
til at kommunen vurderer alle sider av saken, herunder allmennhetens
tilgjengelighet og de bevaringsinteresser som gjør seg
gjeldende.

 Det er selvfølgelig ikke noe i veien
for at Oslo kommune kan kjøpe eiendommen. Men jeg vil understreke
at det er Oslo kommune som planmyndighet som har en særlig viktig
rolle i forhold til den framtidige bruken av området, uavhengig
av hvem som eier eiendommen.

Det er riktig som representanten Nybakk sier,
at eiendommen i dag er en del av et stort friområde – Torshovgata
46 er riktignok ikke regulert til friområde, men er en del
av det som oppfattes som friområde i Torshovdalen. Men
det er altså et område som er regulert til offentlige formål.
Det er Oslo kommune som eventuelt må omregulere til andre
formål. Det har foreløpig, så vidt jeg
vet, ikke vært innsigelser mot en eventuell omregulering
av deler av området til boligformål.

  Jeg understreker at jeg på ingen
måte vil motsette meg at Oslo kommune overtar Torshovgata
46. Min oppgave er å innfri Stortingets forventninger om
salg av statlig eiendom som ikke lenger trengs til statlig virksomhet.
Denne eiendommen er et eksempel på dette. Jeg skal sørge
for at framtidige eiere blir kjent både med reguleringsplanprosess
og sannsynlig resultat av planprosessen, slik at framtidige eiere
vet hva området kan benyttes til, for det vil sannsynligvis
speile viljen til å betale for eiendommen.

Jeg imøteser den dialogen vi skal
ha om saken. Min oppgave er som sagt å avhende eiendommen.
Så er det Oslo kommune som planmyndighet som har et særlig
ansvar for den framtidige reguleringen, og som bestemmer hva eiendommen
skal brukes til i framtiden.





                

