  Jeg deler representanten Leknes’ syn
om at Microsofts rolle i programvaremarkedet reiser mange og sentrale
konkurransepolitiske spørsmål som det er viktig å få besvart.
Det er en stor og helt nødvendig utfordring å skape
fungerende konkurranse innenfor
dette området. Jeg er opptatt av å sikre
mangfold. Det er også en viktig årsak
til at denne regjeringen sa opp den sentrale innkjøpsavtalen
som departementene hadde med Microsoft, nettopp for å sikre god
konkurranse. Jeg er også opptatt av at det ikke
er nødvendig å ha en spesiell programvareplattform, eller
teknisk plattform, for å ha en digital dialog
med det offentlige.

Som representanten selv viser til, er denne
konkrete saken nå til behandling i Konkurransetilsynet.
I den forbindelse kan jeg opplyse om at saken
ifølge tilsynet reiser flere problemstillinger knyttet
til den nye og strenge konkurranseloven. Blant disse problemstillingene
er påstander om prising i strid med konkurranseloven § 11,
om forbud mot at ett eller flere foretak utnytter dominerende
stilling. Dette kan f.eks. innebære at en bedrift priser
en vare eller en tjeneste under produksjonskostnadene
for å presse konkurrenter ut av markedet, for så å ta
en høy pris når konkurrentene er presset ut.

Det hevdes at Microsoft tilbyr operativsystemer
til skolene for 130 kr pr. lisens, mens KS til sammenlikning har
framforhandlet en nasjonal avtale hvor prisen
er 329 kr pr. lisens. Skolelinux mener at dette viser
at prisen som tilbys skolene, er under kostnadene Microsoft selv
har ved å tilby produktet. Det hevdes også at
Microsoft gir gunstigere avtaler til skoler som forplikter seg til å installere
Microsofts operativsystem på alle skolens PC-er.
Slik atferd kan altså være i strid med
punkt c i konkurranseloven § 11.

Vi må medgi at denne typen saker er
kompliserte og krever stor ressursinnsats
i tilsynet. Jeg har fått opplyst fra tilsynet at det har
kontakt med Office of Fair Trading, som utreder tilsvarende problemstillinger
i Storbritannia. Tilsynet forventer at det kan ha behandlet saken
ferdig mot slutten av dette året. Tilsynet kan pålegge
overtredelsesgebyr etter konkurranseloven § 29 eller
pålegge å bringe en ulovlig atferd til opphør
i forhold til konkurranseloven § 12. Et eventuelt
pålegg om opphør vil kunne påklages til Moderniseringsdepartementet.

Det er tilsynet som nå behandler saken,
og det vil ikke være riktig av meg å gi
synspunkter på denne konkrete saken. Jeg har full tillit
til at tilsynet behandler den på en god måte.
Men mer generelt kan jeg opplyse at vi fra Regjeringens side
har et stort engasjement for spørsmålet om bruk
av åpne standarder og forsterket konkurranse
i programvaremarkedet. Jeg vil i eNorge-planen for 2005–2008,
som legges fram i juni i år, presentere en robust
politikk for hvordan vi i det offentlige skal legge til rette for mer
bruk av åpen programvare og sikre konkurranse
og frihet til å velge den programplattformen brukeren selv ønsker.

