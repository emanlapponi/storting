  Representanten Leknes og jeg deler målet
om styrket konkurranse og et friere
programvaremarked i Norge, og vi deler oppfatningen om at det offentlige Norge
har en viktig rolle i å være pådriver
nettopp for å skape større åpenhet
og konkurranse.

Jeg tar gjerne en debatt om virkemidler som
skal stimulere til dette, men jeg ber om forståelse for
at denne politikken fra Regjeringens side nå er
under bearbeidelse. Jeg har også, både
fra denne talerstolen og i andre sammenhenger, lovet at
vi skal presentere en politikk for styrket bruk av åpne
standarder i offentlig sektor i eNorge-planen 2005–2008,
og jeg ser fram til en spennende og nyttig debatt etter
at vi har fått lov til å presentere en helhetlig
politikk på dette området.

