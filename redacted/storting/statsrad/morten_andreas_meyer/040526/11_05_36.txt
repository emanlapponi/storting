 Jeg viser til tilleggsspørsmål
fra stortingsrepresentant
Britt Hildeng i spørretimen onsdag 12. mai 2004 vedrørende overføring
av ressurser fra trygdeetaten til Aetat.

I tilleggsspørsmålet la representanten
til grunn at styrkingen av Aetat som Regjeringen foreslår
i revidert nasjonalbudsjett, er ressurser overført fra
trygdeetaten. I mitt svar kom jeg i skade for å si at bevilgningen
til Aetat ikke inkluderer overføringen av ressurser
fra trygdeetaten. Det er ikke riktig. 15 mill. kr
av totalt 40 mill. kr som Regjeringen foreslår å styrke
Aetat med, er rammeoverføring
fra trygdeetaten som følge av flytting av oppgaver fra
denne etat til Aetat. I tillegg kommer forslaget om 45 mill. kr
til flere arbeidsmarkedstiltak – i alt 85 mill. kr.

La meg tilføye at dette er en betydelig
og målrettet satsing. Formålet med satsingen er å gi
yrkeshemmede aktive og arbeidsrettede tilbud på et tidligere
tidspunkt enn i dag. Dette vil kunne bidra til at yrkeshemmede kommer
raskere tilbake til arbeidslivet. En styrking av attføringstilbudet
til yrkeshemmede vil også bidra til å øke
yrkesaktiviteten for funksjonshemmede, som er en viktig målsetting
for denne regjeringen. Det å redusere ledigheten og styrke
sysselsettingen må angripes med en bredt anlagt strategi.
Tiltaksplasser er viktig, men antall tiltaksplasser er ikke
noe godt mål i seg selv. Det viktigste
er her raskest mulig å hjelpe mennesker uten arbeid tilbake
til arbeidslivet. Det må inneholde virkemidler som strekker
seg utover tiltaksplasser.

