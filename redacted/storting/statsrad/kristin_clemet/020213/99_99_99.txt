 Etter gjeldende regler i opplæringsloven
er det bare elever og ikke lærlinger
som har rett til gratis skyss. Personer som tar yrkesfaglige
studieretninger, omfattes av bestemmelsene om skyss når
de får opplæring i skole og har status som elever.
Når disse blir lærlinger, omfattes de ikke
av definisjonen «elev» i loven og har derfor heller ikke
rett til fri skyss.

Lærlingene mottar lønn i
læretiden. Det er et hensyn som taler mot at de får
samme rettighet til skyss som elever, og formodentlig grunnen til
at det har vært slik siden Reform 94 ble innført.
På grunn av at lærebedriftene er lokalisert mer
spredt og finnes i et langt større antall enn videregående
skoler, vil skyssansvaret for lærlinger bli langt mer kostbart
og mer komplisert å organisere enn skoleskyss
for elever. Det er antakelig ytterligere en grunn.

På denne bakgrunn har jeg ingen aktuelle
planer om å vurdere å innføre rett til
fri skyss for lærlinger. Jeg vil imidlertid vise
til at flere fylkeskommuner allerede har rabattkortordninger for
ungdom. Disse ordningene omfatter normalt hele ungdomsgruppen
16-19 år, herunder lærlingene – dette
gjelder altså mange fylker. Dessuten vil jeg vise
til Sem-erklæringen, som under sitt kapittel om samferdselspolitikk
redegjør for den kollektivsatsing Regjeringen ønsker å foreta,
og der heter det bl.a. at et prioritert felt er prisreduksjon for
studenter og skoleelever. Dette er et arbeid som er i gang, men
da i Samferdselsdepartementet.

 For det første vil jeg vise til
at det i en rekke fylker ikke er noen forskjellsbehandling
fordi man simpelthen har rabattkortordninger for hele
gruppen, uansett hva de driver med – det gjelder også lærlinger.
Jeg har fått opplyst i dag at det dreier seg om
ca. halvparten av landets fylker, og det kan man vel tenke seg er
ordninger som vil bli utvidet.

For det andre: Når det gjelder forskjellsbehandling, må man også ta
i betraktning at det er en forskjell ved at disse lærlingene
mottar lønn. De mottar altså noen tusen
i måneden, og det øker opp gjennom lærlingperioden.
Så det er jo forskjeller her som begrunner hvorfor det
er slik.

Jeg føler at det er riktig å avvente
de satsingene vi nå skal gjøre på det
samferdselspolitiske området. Da kan vi også ta
med dette i vurderingen. Jeg har ikke noen planer om å endre
opplæringsloven slik at lærlinger får
samme status som elever på akkurat dette punkt, men jeg
vil ta det med meg i den samferdsels- og kollektivsatsing som Regjeringen
skal gjøre.

 Mangelen på arbeidskraft innenfor
visse områder bekymrer meg. Det må vi være opptatt
av, og det er vi på mange fronter.

Akkurat når det gjelder dette med
skyss, har det meg bekjent ikke vært noe stort
problem. Det har i liten grad vært fremme siden denne reformen
ble innført. Men jeg tar det som sagt med meg, og jeg vil også studere
utviklingen i fylkene for å se om det skjer en utvikling
der som gjør at dette til slutt er et problem
som faktisk løser seg selv ved de ordningene fylkene selv
velger å gjennomføre.





                

 Det gis normalt ikke gebyrstipend
til doktorgradsstudier i utlandet. Unntak er gjort for studenter
som tar Ph.D.-utdanning i psykologi i USA eller Canada.

Dette unntaket fra hovedregelen ble innført
i studieåret 1996-97, da det var lange ventelister for å komme inn
på profesjonsstudiet i psykologi i Norge. Det var på denne
tiden et stort behov for flere med cand.psychol.-grad i Norge. Ph.D.-utdanning
i klinisk psykologi fra USA og Canada sidestilles med en cand.psychol.-grad
i Norge, og man ønsket derfor å stimulere økonomisk
til at flere tok denne utdanningen.

På den tiden da unntaket ble innført
fantes det knapt norske studenter i Australia, og den
problemstillingen som reises i dette spørsmålet,
var derfor ikke aktuell på det tidspunktet.

Det er i denne sammenhengen ikke
foretatt noen kvalitativ vurdering av doktorgradsutdanningen
innen psykologi i Australia, hvorvidt den kan sies å være
på nivå med Ph.D.-studiene i psykologi
i USA og Canada eller ikke. Det er imidlertid slik at
det pr. i dag ikke gis gebyrstipend til doktorgradsstudier
i noen andre land enn USA og Canada, og da bare
til psykologistudier.

Departementet er nylig blitt gjort oppmerksom
på at dagens forskriftstekst kan misforstås, men
intensjonen bak forskriften er at det kun kan gis gebyrstipend dersom doktorgradsutdanningen
i psykologi tas i USA eller Canada. Departementet arbeider
nå med forskriftene for studieåret 2002–2003,
og vi vil da omformulere forskriftsteksten for å unngå misforståelser
med hensyn til hva slags Ph.D.-utdanning det kan gis gebyrstipend
til.

Når det er sagt, kan jeg også opplyse
at departementet har mottatt en rapport fra Rådgivende
utvalg for gebyr- og tilleggsstipend, det såkalte Lykke-utvalget,
der det foreslås endringer med hensyn til gebyrstipend
til psykologistudier i utlandet. Departementet vil nå vurdere
disse forslagene.

 Jeg legger veldig stor vekt på at
vi får til en internasjonalisering av høyere utdanning.
Det kan skje på flere måter, og det ligger inne
i kvalitetsreformen for høyere utdanning. Det kan skje
ved at studenter tar hele sin utdanning i utlandet – vi ønsker selvfølgelig også utenlandske
studenter til Norge – og det bør i større
grad også skje ved at norske studenter
reiser ut som en del av sin utdanning, gjerne som en del av utvekslingsprogrammer.

Jeg synes det er riktig å beholde økonomiske
incentiver til dette, gebyrstipendordningen er et kraftfullt incentiv.
Det kan hjelpe oss til å dekke behov på spesielle
fagområder og utdanninger hvor vi har mangler. Det bidrar også til
denne generelle internasjonaliseringen. Samtidig er det selvfølgelig også en
kostbar ordning, så vi er nødt til til enhver
tid å vurdere hva vi har råd til og hva vi vil prioritere
ut fra de behov vi har. Men mine føringer vil
i hvert fall være at jeg ønsker å bidra
til internasjonalisering, og så vil jeg også selvfølgelig
fra tid til annen evaluere gebyrstipendordningen
og sikre oss at den virker på en hensiktsmessig måte.

 Jeg har ikke noe å kommentere
til det. Med jevne mellomrom, årlig faktisk, vurderer man
gebyrstipendordningen, hvilke fag og utdanninger den skal omfatte.
Den blir gjenstand for en årlig vurdering. Da ser man på behov,
men man ser også på budsjettmessige
forhold.





                

 Sakens bakgrunn er at EFTAs overvåkningsorgan,
ESA, i august 2000 mottok en klage mot Norge vedrørende øremerking
av vitenskapelige stillinger for kvinner ved Universitetet i Oslo.
Det ble hevdet at universitetets ordning med øremerking
var i strid med EØS-avtalen.

Universitetet i Oslo øremerket
20 postdoktorstillinger for kvinner i 1998. I departementets budsjett
for 2001og 2002 er det også satt av sentrale
midler til øremerkede postdoktorstillinger og professorater
for kvinner.

Norge mottok en grunngitt uttalelse
fra ESA i november i fjor. ESA slo da fast at den anser universitets-
og høgskoleloven og ordningen med øremerking ved
Universitetet i Oslo for å være
i strid med EØS-avtalen.

Regjeringen har etter en grundig
vurdering kommet frem til at den vil fastholde det syn Norge
tidligere har gitt uttrykk for i saken. Det vi si at universitets-
og høgskoleloven og ordningen med øremerking av
vitenskapelige stillinger for kvinner ikke vurderes å være
i strid med EØS-avtalen. Departementet utarbeider nå et
svarbrev til ESA i tråd med Regjeringens vurdering.

Dette vil kunne innebære at ESA bringer
saken inn for EFTA-domstolen, og vi vil da få domstolens
syn på saken.

Som jeg har konstatert tidligere, er andelen
kvinner i ledende stillinger innen akademia meget svak. Bare 13 pst.
av professoratene og 29 pst. av førsteamanuensstillingene
er besatt av kvinner, dette på tross av at vi gjennom en årrekke
har hatt en høy kvinneandel blant dem som tar høyere
utdanning. Det er derfor viktig med ulike tiltak for å øke
kvinneandelen i vitenskapelige stillinger. En mulighet er å benytte
kvoteringstiltak ved å øremerke stillinger i en
periode for å få i gang en
endring, slik bestemmelsene i universitets- og høgskoleloven gir
adgang til. Dette er dog en midlertidig løsning, og det må også benyttes
andre virkemidler for å styrke kvinneandelen
i akademia, slik som etablering av mentorordninger for kvinnelige
tilsatte, fastsettelse av måltall for likestillingsandel
m.m. Departementet har oppfordret institusjonene til å lage
handlingsplaner for likestilling, og de må rapportere til
departementet om sitt arbeid på dette området
i budsjettsammenheng.

Jeg vil dessuten henvise til at departementet
denne våren skal legge frem en stortingsmelding om rekruttering av
vitenskapelig personell til høyere utdanning, der også likestilling
blir behandlet.

 Vi er jo kjent med de vurderinger som gjøres
på den andre siden, men jus er ikke matematikk,
og derfor er det rom for tolkning. Vi mener at vi har
en sak som bør prøves. Denne saken utfordrer Norge
og norske forhold på to måter, kan man
si. Det ene er at den utfordrer norsk lov, i dette tilfellet særlig
universitets- og høgskoleloven. Dette punktet i loven ble vedtatt
midt på 1990-tallet av et ganske bredt flertall
i Stortinget – faktisk på eget initiativ, fordi
regjeringen ikke hadde foreslått denne paragrafen
i sin tid. Man kan vel si at denne paragrafen i loven siden har
vært nokså uomstridt i Norge, og jeg har derfor ikke
til hensikt å foreslå å endre
den dersom jeg ikke blir tvunget til det, eller
problemet i sektoren så å si
blir løst.

Den andre måten dette utfordrer Norge
på – det er i og for seg ikke bare
Norge, for det er det underliggende problemet
i sektoren – er at vi har et lite antall kvinner
i vitenskapelige stillinger. Det er akkurat som kvinner faller av
gradvis ettersom de nærmer seg toppen i universitets- og
høgskolesystemet. Vi vet at det er svært mange
kvinner som studerer, så det er ikke der problemet
er, men de faller fra.

Det er 13 pst. kvinner blant professorene
i Norge. Det er et lite tall. Men i EU-landene er tallet
faktisk enda mye lavere, slik at 13 pst. er et høyt
tall sett i sammenheng med mange EU-land. Så hvis vi holder
oss til det politiske, omfattes denne saken i mange land – og
særlig i denne sektoren i mange land – med meget
stor interesse, og man er veldig interessert
i ulike typer av tiltak for å få opp kvinneandelen.
Dette er ikke det eneste som kan brukes, og det er ikke
det mest positive, jeg må si det også. Jeg nevnte noen
andre, og de vil jeg også forfølge.

 Det er kanskje riktig som replikanten her antyder,
at dette åpner opp for en litt stor og bredere debatt enn
det som egner seg for denne delen av spørretimen, hvor også utenriksministeren
burde være involvert. Men jeg informerer ham gjerne om
dette oppfølgingsspørsmålet.

Men bare la meg si en ting: Jeg sa ikke
at «jus ikke er politikk» – det
er i og for seg riktig. Jeg sa at «jus er ikke matematikk».
Min erfaring er at i enhver sak hvor det er jurister, enten det
nå er rettssaker eller andre saker,
er det som regel en jurist på hver side, og begge
høres veldig sikre ut. Det forteller noe om at det er rom
for tolkning og rom for skjønn, og at jus altså ikke
er et matematisk fag hvor det er et endelig
svar. Jeg mener at vi har en sak som bør prøves,
og det er dette Regjeringen nå har bestemt.





                

 Jeg har ikke uttalt meg så sterkt
som spørsmålet tyder på. Stavanger
Aftenblad har da også dementert at de har sitert
meg, og endret et oppslag som, så vidt jeg vet,
var på deres nettavissider.

Men mitt poeng er å sette søkelyset
på matematikkfagets plass i skolen og ønsket
om å styrke elevenes matematikkunnskaper. En
del av dette bildet er at om lag halvparten av lærerne
som underviser i matematikk på barnetrinnet, oppgir at
de har null vekttall i matematikk. Dette er etter min
mening bekymringsfullt.

Manglende kompetanse i matematikk kan lett føre
til at læreren ikke makter å inspirere
elevene til å like matematikk, noe som igjen
kan føre til manglende interesse for
de andre realfagene. Internasjonale undersøkelser
viser generelt sett at norske elever viser mindre
positive holdninger til matematikk på mellomtrinnet enn
de gjør på lavere trinn. Dessuten viser
undersøkelser at det er store forskjeller mellom kjønnene
her i landet når det gjelder holdninger til matematikk
og naturfag. Jentene er klart mindre positive enn guttene.
PISA-undersøkelsen viser samme tendenser i 2000. Etter
min mening kan vi ikke utelukke at slike holdningsforskjeller også gjør
seg gjeldende blant lærerne, og i så fall er det også av
denne grunn ønskelig med en bedre kjønnsbalanse
i lærerkorpset. Om lag 92 pst. av lærerne
på småskoletrinnet i grunnskolen er i dag kvinner,
mens det er om lag 72 pst. kvinnelige lærere i
grunnskolen sett under ett.

Vi har nå satt i gang en lærerrekrutteringskampanje som
bl.a. legger vekt på å få flere menn
inn i lærerutdanningen. I tillegg arbeider vi nå med
en lærerutdanningsmelding, hvor styrking av matematikkopplæringen
blir foreslått. Denne meldingen vil bli lagt fram om kort
tid.

Det er også meget viktig å ta vare
på de lærerne som er i skolen, både
kvinner og menn, og gi dem mulighet for kompetanseutvikling. Derfor
vil vi fra høsten starte opp en nyutviklet etter- og videreutdanning
i bl.a. matematikk med vekt på bruk av IKT. Tiltakene når
det gjelder å styrke lærernes kompetanse i matematikk,
er en prioritert oppgave. I tillegg til dette vil vi sette i gang
en rekke tiltak for å utvikle bedre arbeidsmåter
og læringsstrategier i matematikkfaget.

 Jeg vet ikke helt om jeg forstod
det siste spørsmålet, hvilke «tøffe
og konkrete tiltak» som her etterspørres. Intervjuet
i Stavanger Aftenblad var for øvrig
et ganske langt intervju som jeg gjorde med
en journalist som jeg selv oppfatter som ganske saklig.
Jeg tror overskriften ble litt uheldig – jeg vet ikke
om det var så veldig mye mer, og jeg tror heller ikke
at dette fører til noen veldig dårlig
dialog i forhold til lærerorganisasjonene. Jeg
kommer nettopp fra et møte med dem nå,
og der var det meget hyggelig stemning, og ingen reiste spørsmål
om akkurat dette.

Jeg synes ikke det er så veldig
oppsiktsvekkende det jeg her er inne på. Vi er
veldig opptatt av, inklusive spørgeren her, at vi må få flere
kvinner inn i yrker og posisjoner som er mannsdominert.
Jeg svarte nettopp på et annet spørsmål
som jeg tror replikanten er ganske opptatt av, når
det gjelder universitets- og høyskolesektoren. Da må selvfølgelig
nøyaktig det samme gjelde når
det er et motsatt bilde. Jeg synes det er bekymringsfullt at vi
ser en grensende til total feminisering av barn og unges barndom
og oppvekst, hvis vi nå holder oss til barnehage og skole.
Andelen kvinner i barnehage er enda mye høyere enn
den er i grunnskolen, og hvis det er noe i at vi har litt forskjellige
holdninger til fagene, er det klart at det også kan
gjenspeile seg blant lærerne, akkurat som det gjør
det blant barna. Hvor disse holdningsforskjellene kommer fra, er
litt vanskelig å bedømme – det
kan vi spekulere i, men jeg har altså bare antydet
at det også av denne grunn er ønskelig
med en bedre balanse.

Jeg må nesten be replikanten gjenta
spørsmålet om tøffe tiltak, for jeg forstod ikke
riktig på hvilket område hun etterlyste tiltak.

 Jeg vil ikke gå inn på de enkelte
ord og uttrykk her, men jeg har prøvd å redegjøre for
et fenomen som jeg i hvert fall synes vi må ta alvorlig.
Det har vært mulig for dem som skal bli lærere, å ha sitt
siste år med matematikk i 1. klasse i videregående skole.
Fra da av kunne man velge matematikk helt bort, og etter
at man har valgt det helt bort og blitt lærere, kunne man
bli underviser i matematikk i grunnskolen. Så kan man spørre
seg: Hvorfor velger man det bort? En grunn til at man velger noe
bort, kan være at man misliker faget,
har litt dårlige holdninger til faget, ikke er motivert
for faget, ikke liker faget. Det er det vi ser bl.a. gjør
seg gjeldende i forskjellen mellom jenter og gutter i skolen i dag.
Men det kan jo også gjelde de som har utdannet
seg til lærere, og jeg mener at da har det formodentlig
noe for seg at hvis de underviser i matematikk i dag og selv har
valgt det bort siden de gikk i 1. klasse på videregående – hvis
det skjer – kan den holdningen forplante seg over til barna.
Jeg bare prøvde å formidle en refleksjon
omkring det, og det synes jeg må være
tillatt.

Når det gjelder tøffe tiltak
for å styrke matematikkopplæringen, handler det
om lærerutdanning, om etter- og videreutdanning, og vi
kommer også snarlig til å legge fram
en handlingsplan for å styrke matematikkfaget i grunnopplæringen.





                

 Som representanten Reikvam påpeker
i sitt spørsmål, har det offentlige lagt til rette
for voksnes kompetanseutvikling gjennom ulike virkemidler, bl.a.:

Voksne har rett til videregående
opplæring.

Fra 1. august i år vil voksne også ha
rett til grunnskole.

En arbeider med å etablere et system
for kartlegging og dokumentasjon av voksnes realkompetanse.

Arbeidstakere har rett til utdanningspermisjon

Reglene for studiefinansiering
er endret for å samsvare bedre med
voksnes behov.

Særlig relevant med tanke på å stimulere
næringslivet til å satse på kompetanseoppbygging
er:

Utdanning er skattefritt. I 1999 ble
skatteloven endret slik at i hovedsak er utgifter til
utdanning fradragsberettiget for arbeidsgiver.

I løpet av tre år er det bevilget 250 mill. kr
til kompetanseutviklingsprogrammer som skal bidra til å

gjøre private og offentlige virksomheter bedre
i stand til å identifisere, uttrykke og oppfylle sine kompetansebehov

videreutvikle arenaer for samarbeid
mellom aktører på arbeidslivssiden og utdanningssiden

utvikle etter- og videreutdanningstilbud som i større
grad er tilpasset behov i arbeidslivet

Programmet er opptatt av å nå frem
til virksomheter som møter spesielle utfordringer i å integrere
etter- og videreutdanning med daglig drift. Kompetanseutviklingsprogrammet
forutsetter en betydelig egenfinansiering fra brukerne. Det vil
bli evaluert, og erfaringene vil bli distribuert til aktuelle aktører
og drøftet med næringslivet.

Realkompetanse erverves også i
arbeidslivet. Partene i arbeidslivet vil derfor ha et særlig
ansvar for sammen med myndighetene å utvikle ordninger
for å dokumentere læring på arbeidsplassen.

Jeg vil for å forsøke å få fortgang
i dette arbeidet etablere et forum for kompetanse og arbeidsliv,
som bl.a. vil bestå av partene i arbeidslivet og andre
aktører på dette markedet, om jeg kan uttrykke
det slik. Dette forumet vil jeg bruke til å sette
kompetanseutvikling på arbeidsplassen sterkere på dagsordenen.

 Det spørs antakelig hva slags virkemidler
representanten Reikvam tenker på. Men la meg si det slik:
Hvorvidt vi greier å realisere visjonen om livslang læring,
er avhengig av flere ting. Det er avhengig av det system vi bygger
opp, og der er vi vel enige om at vi er ganske gode
i Norge. Det er det vi har referert og snakket om nå. Det
andre er hvilket omfang vi vil få på deltakelsen
i etter- og videreutdanning, og hvilken kvalitet det er på den.
Og jeg skal ærlig innrømme at jeg er litt forbauset
over resultatene. Jeg trodde kanskje vi skulle komme bedre
ut, både når det gjelder omfang og kvalitet,
enn det kan tyde på at vi gjør. Det
fordrer at vi setter oss sammen og analyserer dette nøye
og vurderer andre tiltak vi kan gjennomføre.

Jeg er ikke beredt til her og nå å si
hva slags tiltak det skal være, eller om det
kan gå under overskriften «hardere lut»,
som representanten Reikvam sa, men jeg synes jo det er en begynnelse
at vi etablerer dette forumet for kompetanse og arbeidsliv, at vi
kommer sammen med aktuelle aktører og drøfter
hva som er situasjonen og status i Norge når
det gjelder etter- og videreutdanning og livslang læring,
og hvilke ideer vi kan ha til å komme videre
med denne reformen. Noe som staten skal bidra med dette året,
er jo å utvikle et nasjonalt system for dokumentasjon og
verdsetting av realkompetanse.

 Jeg skal gå inn i dette arbeidet med
et åpnet sinn og ikke minst lytte til dem som skal
delta i forumet for kompetanse og arbeidsliv, og som kjenner disse
utfordringene og problemene på kroppen. Jeg er ikke
beredt til å si hva jeg skal konkludere med, men jeg kan
vel si at det å tenke seg at vi skal pålegge nye
avgifter for næringslivet, er vel kanskje ikke
helt i denne regjeringens ånd, så jeg tror ikke
det er det mest aktuelle tiltaket, for å si det slik.





                

