 Svaret på spørsmålet
er i grunnen ja. Etter regjeringsskiftet tok jeg umiddelbart initiativ
til å forenkle de administrative rutinene
for behandling av privatskolesøknader, noe som har gjort
saksbehandlingstiden adskillig kortere.

Når det gjelder søknaden
fra Wang Toppidrett, har imidlertid denne tatt noe lengre
tid enn andre søknader. Dette skyldes bl.a. at
Wang Toppidrett har bedt om fritak fra privatskolelovens
krav om skoleleder. Departementet har også måttet
be søkeren om utfyllende opplysninger til søknaden.

Det vil ikke være
riktig av meg rent formelt å forhåndskonkludere
vedrørende behandlingen av denne søknaden, men
jeg vil likevel si at når premissene for godkjenning
er avklart og vi har fått disse utfyllende opplysningene
til søknaden, vil departementet kunne avgjøre
saken raskt.

 Som representanten Øye sikkert er kjent med,
vil Regjeringen i relativt nær fremtid foreslå ytterligere
forenklinger i privatskoleloven, men så lenge vi har den
vi har, må vi naturligvis holde oss til de reglene som
gjelder der.

Representanten Øye kjenner sikkert bedre
til de lokale behov og ønsker enn jeg gjør.
Som sagt har vi greid å korte ned saksbehandlingstiden
betydelig, men det er klart at forutsetningen er at søknaden
er kvalifisert, i den forstand at den oppfyller kravene i loven.
Vi skal medvirke til å gjøre dette raskt straks
vi har de nødvendige opplysningene i departementet.

 Jeg skjærer igjennom på generelt
og prinsipielt grunnlag i den forstand at jeg har medvirket til
at saksbehandlingstiden er så kort som overhodet mulig,
men jeg kan ikke skjære igjennom en lov som er
vedtatt her i Stortinget. Så til syvende og sist må vi
altså ha de opplysningene på bordet som faktisk kreves
i loven.





                

 Også rullestolbrukere har etter
opplæringsloven rett til å gå på den
nærmeste skolen på samme måte
som andre elever, og kommunen har ansvaret for å legge
forholdene til rette slik at det er praktisk mulig. Jeg kjenner ikke
denne konkrete saken, og jeg vet derfor ikke noe om hvorvidt
den ansvarlige kommunen har informert de aktuelle elevene og deres
foreldre om den retten de har etter
loven, noe kommunen plikter å gjøre.

Loven er ikke til hinder for at en
elev i særlige tilfeller får tilbud om et bedre
opplegg et annet sted enn det som er mulig å få til
ved den ordinære hjemmeskolen. Et slikt tilbud kan imidlertid ikke
fremsettes uten at det er foretatt en forsvarlig sakkyndig vurdering
av saken og eleven og foreldrene har blitt informert om retten
til å gå på den nærmeste skolen.
Dersom eleven likevel velger å gå på hjemmeskolen etter å ha
fått tilbud om å gå på en annen
skole, må forholdene legges til rette for at eleven kan
motta opplæringen der. Jeg vil for øvrig understreke
betydningen av at kommunene ikke utsetter eleven og foreldrene
for et utilbørlig press i denne sammenheng.

Eleven har rett til å påklage
saken til Statens utdanningskontor, dersom eleven mener
at kommunen ikke legger forholdene til rette på en
akseptabel måte for at eleven kan motta opplæringen
ved hjemmeskolen.

 Jeg må først si meg enig
i alt det som representanten Molvik nå sa. Det sentrale
i hans spørsmål til meg er at det er en kommune
som har tilbudt dette. Jeg har redegjort for at det er i og for
seg ikke forbudt, men det må skje på visse
premisser, det må informeres om hvilke rettigheter eleven
har til likevel å gå på hjemmeskolen,
osv. Det redegjorde jeg for i mitt svar.

Jeg kjenner ikke denne konkrete saken,
men jeg har undersøkt med Statens utdanningskontor i Telemark
forut for at jeg svarer dette spørsmålet, og de
har ikke mottatt denne saken som klagesak. Jeg tror det
er generelt viktig at også publikum
blir oppmerksom på hvilke klagemuligheter de
har, slik at de kan ta opp saken dersom de føler seg urettmessig
behandlet.

Så bare for å gjenta:
Disse elevene har en rett på lik linje med alle
andre. De kan få tilbud om noe annet, men da på visse
premisser, og jeg kjenner ikke til hva som har skjedd
i denne saken. Når det gjelder det generelle, er jeg enig
med representanten Molvik. Vi bidrar så godt vi kan til å informere
kommunene om hvorledes denne loven er å forstå.

 Det er litt vanskelig for meg å gå inn
i en enkeltsak og helt konkrete spørsmål vedrørende
tilrettelegging, men generelt er jeg meget opptatt av dette spørsmålet.
Man kan forstå at det av og til kan være vanskelig
i eksisterende gamle bygg osv. å legge til rette så godt
som man kunne ønske seg, men jeg tror det er
veldig vesentlig at alle kommuner og vi som rikspolitikere
er opptatt av å sørge for at vi får tilrettelagt, særlig
når det gjelder nye bygg og når det gjennomføres nye
tiltak. Det man nå kaller universell design, burde være
et lite problem for oss andre, og jeg tror det
kan være ganske kostnadseffektivt dersom man
tar disse hensynene allerede fra starten av. Jeg kan forstå at
det av og til kan være vanskelig
i gamle og eksisterende bygg, men det er vanskelig
for meg å bedømme akkurat denne konkrete saken.
Jeg ber om forståelse for det.





                

