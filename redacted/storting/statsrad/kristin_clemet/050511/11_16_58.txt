  Utdannings- og forskningsdepartementet har
ansvaret for at det føres tilsyn med bl.a. offentlig grunnskoleopplæring
og videregående opplæring.
Denne myndigheten og oppgaven er delegert til fylkesmennene.

Det er skoleeieren, som den ansvarlige for
opplæringen, som er gjenstand for tilsyn. Dette innebærer
at staten ved Fylkesmannen formelt sett forholder seg til kommuner
og fylkeskommuner når det skal gjennomføres tilsyn etter
opplæringsloven. Tilsyn kan imidlertid gjennomføres
på mange forskjellige måter. Tilsyn kan skje ved
at tilsynsmyndighetene kun møter sentraladministrasjonen
i den enkelte kommune eller fylkeskommune, men tilsyn
kan også gjennomføres ved besøk
på enkeltskoler og ved hjelp av spørreskjema.
Hvordan tilsynet kan utføres mest mulig hensiktsmessig,
vil bero på hva som er grunnen til at tilsynet gjennomføres,
og hvilke bestemmelser i regelverket
det føres tilsyn med, f.eks. om det er retten
til et godt fysisk og psykososialt miljø, retten
til gratis grunnskoleopplæring eller
kravet om innhenting av politiattest.

Jeg har gått igjennom noen
av de tilsynsrapportene som fylkesmennene har lagt ut på sine
hjemmesider på Internett. Mitt inntrykk er at ansatte,
elever og foreldre blir hørt i forbindelse
med tilsyn når det er hensiktsmessig. Det er lett å finne
konkrete eksempler på det.

Den større lokale handlefriheten som
det nå generelt legges opp til, krever et velfungerende
tilsynsapparat. Departementet har derfor i flere stortingsdokumenter
signalisert at det ønsker å forbedre
tilsynet. Tilsynsmyndigheten skal særlig føre
tilsyn med at rettighetene til enkeltindivider oppfylles, og at
skoleeieren oppfyller sine forpliktelser etter
regelverket. I denne sammenhengen er god dialog mellom
tilsynsmyndigheten og skoleeieren viktig. Det samme gjelder eventuelle
andre impliserte.

Av tildelingsbrevet til fylkesmennene for både
2004 og 2005 fremgår det at tilsyn og tilsynsrelaterte
saker bør utgjøre hovedtyngden av oppgaveporteføljen
på opplæringsområdet. Erfaringer har
vist at innholdet i og metodikken for tilsyn på opplæringsområdet
har vært ulik. Utdannings- og forskningsdepartementet har
derfor i sitt tildelingsbrev til Utdanningsdirektoratet gitt direktoratet
i oppgave å sørge for å utvikle
og systematisere innholdet i og metodikken for tilsyn, slik at tilsynet
blir mer enhetlig utført i fylkene. Videre skal direktoratet
i løpet av 2005 bl.a. samle informasjon fra fylkesmennene
om resultatene av tilsynsvirksomheten og vurdere erfaringene som
er høstet, herunder også vurdere både
omfanget og effekten av tilsynet som er gjennomført på de
områdene som er prioritert fra sentralt hold.

Blant annet på denne bakgrunn har
Utdanningsdirektoratet nedsatt prosjektet «Utvikling av
felles faglig grunnlag og mer enhetlig tjenesteprofil ved fylkesmannens
utdanningsavdelinger». En av arbeidsgruppene i prosjektet har
fått i mandat å foreslå tiltak for å utvikle
og implementere en felles arbeidsmetodikk og felles rutiner og verktøy
for det regionale leddets tilsynsfunksjon
og samhandling med skoleeier samt sikre nødvendig
kompetanse på det regionale
nivået.

