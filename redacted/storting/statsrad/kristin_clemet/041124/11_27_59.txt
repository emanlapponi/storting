 Det er ikke akseptabelt dersom en kommune ikke
følger opplæringsloven og forskrifter gitt i medhold
av denne.

Elever skal ikke bli permittert fra obligatorisk
undervisning av budsjettmessige årsaker. Det vil være
i strid med det samme regelverket. Når det gjelder de øvrige forholdene
som tas opp i spørsmålet, må det en konkret og
skjønnsmessig prøving til for å ta stilling
til om det foreligger brudd på opplæringsloven
med forskrifter.

Når man lokalt anser at et forhold
er eller kan være i strid med opplæringsloven
med forskrifter, bør saken først sjekkes med skolen
selv og kommunen. Gir ikke dette noen løsning, bør
saken bringes inn for fylkesmannen. Fylkesmannen har ansvaret for å føre
tilsyn med om opplæringsloven med forskrifter blir fulgt,
og kan også på grunnlag av innhentede opplysninger
om den faktiske situasjonen foreta en prøving av om dette
regelverket er overtrådt. Skulle fylkesmannen i en slik
situasjon konkludere med at opplæringsloven med forskrifter
er overtrådt, har han også hjemmel til å gi
kommunen pålegg om at forholdet skal rettes.

