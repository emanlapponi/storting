  Av naturlige årsaker blir mitt svar
til representanten Sortevik ikke så ulikt det forrige svaret.

FNs menneskerettighetskomite konkluderer i
sin uttalelse av 8. november 2004 med at ordningen med delvis fritak
i KRL-faget er i strid med foreldres frihet til å sørge
for sine barns religiøse og moralske oppdragelse, slik det
er uttrykt i artikkel 18 i FN-konvensjonen om sivile og politiske
rettigheter.

Da KRL-faget ble innført som et felles
fag ved Reform 97, var intensjonen å skape et allment og
inkluderende fag som kunne samle alle elever. Intensjonen var bl.a.
at faget skulle bidra til forståelse, respekt og toleranse
mellom elever fra ulike kulturer og religioner. Opplæringsloven
peker på at faget skal være et ordinært
skolefag som normalt skal samle alle elevene, og at undervisningen
i faget ikke skal være forkynnende. Det ble samtidig gitt
rett til fritak fra de deler av opplæringen som kunne oppleves å innebære
en uønsket religiøs deltakelse.

Saken om rett til fullt fritak er behandlet
i samtlige norske rettsinstanser, og 22. august 2001 ble staten
frifunnet i Høyesterett. På dette grunnlaget er
faget videreført i skolen. Uroen om faget førte
likevel til en omfattende revisjon av læreplan og fritaksordning
i 2002, basert på St. meld. nr. 32 for 2000-2001 og Innst.
S. nr. 240 for 2000-2001. Det er mitt inntrykk at det nå er
relativt stor ro omkring faget – jeg kunne kanskje legge
til: til nå.

Når FNs menneskerettighetskomite nå har
kommet med sin uttalelse, vil vi selvsagt følge denne opp
innen fristen på 90 dager.

Det er ulike måter å gjøre
dette på, og fagets innhold og fritaksordningen må ses
i sammenheng. Jeg er på det nåværende
tidspunkt ikke beredt til å trekke de endelige konklusjoner
om på hvilken måte komiteens uttalelser bør
følges opp. Uttalelsen krever en grundig gjennomgang – i
tillegg til at aktuelle tiltak og konsekvensene av dem må vurderes
nøye. Jeg ønsker derfor å bruke den tid som
er nødvendig, før det tas en beslutning.

