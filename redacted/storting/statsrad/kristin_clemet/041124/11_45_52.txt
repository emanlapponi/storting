  Man kan være enig eller uenig med
FNs menneskerettighetskomite. Det er vel tradisjon for at komiteen
har en viss makt til å definere hvorledes disse konvensjonene
skal forstås. Men jeg må kanskje minne om at det
ikke er mitt inntrykk at komiteen «anfekter» faget
og dets innhold i og for seg, men faget i kombinasjon med fritaksordningen.
Komiteen sier vel, satt litt på spissen: Dere kan ha hvilke
fag dere vil, men det må ledsages av fritaksordninger som
ivaretar denne konvensjonen. Eller motsatt: Man må ha fag
som ikke berører foreldres frihet til å ivareta
sine barns religiøse og moralske oppdragelse.

Det er klart at det er et vanskelig felt, og
vi trenger litt mer tid til å studere uttalelsen og overveie
ulike typer av løsninger, og konsekvensen av ulike typer
løsninger. Jeg synes det for meg som utdanningsminister
er grunn til å legge vekt på noe som jeg tror
er et ganske omforent ønske i denne salen, at vi skal ha
en inkluderende skole, hvor man møter hverandre med stor
grad av forståelse, og ikke en skole som splittes opp i
splid og uro.

