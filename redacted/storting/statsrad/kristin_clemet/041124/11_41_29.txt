  Det vi nå forholder oss til, er denne
uttalelsen fra FNs menneskerettighetskomite. Den er riktignok ikke
bindende, men det er tradisjon for at vi følger opp den
typen uttalelser. Jeg minner om at det også muligens ligger
en sak i Strasbourg, og at saken ville hatt en annen juridisk status
dersom den skulle behandles der. Men vi forholder oss nå til denne
uttalelsen, og det man der primært er opptatt av, er faget slik
det nå fremstår, kombinert med fritaksordningen
slik den praktiseres. Og det er derfor jeg sier at løsningene her
kan ligge i faget, i fritaksordningen eller i kombinasjoner av dette.
Det er primært det vi er opptatt av. Det er en frist på 90
dager, og den skal vi naturligvis forholde oss til. Jeg arbeider
ikke saktere enn nødvendig.





                

