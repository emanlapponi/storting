 I opplæringsloven med forskrifter
er det fastsatt nasjonale mål som skal sikre et godt og
likeverdig opplæringstilbud til alle. Det er kommunene
og fylkeskommunene som skoleeiere som har ansvaret for driften av
den offentlige skolen og dermed også ansvaret
for at målene nås. Kommunene og fylkeskommunene
har innenfor visse rammer frihet til å avgjøre
hvordan målene kan nås. Dette lokale handlingsrommet
for skoleeierne har økt de siste årene.

Stortinget har sluttet seg til etablering av
et nasjonalt kvalitetsvurderingssystem. Det nasjonale systemet for kvalitetsvurdering
skal medvirke til kvalitetsutvikling i opplæringen og legge
til rette for informerte avgjørelser på alle
nivåer i opplæringssystemet. Kvalitetsvurderingene
vil først og fremst være et verktøy
for den enkelte lærer, skole og skoleeier i arbeidet med
kvalitetsvurdering og -utvikling. I opplæringsloven er
det presisert at kommunen/fylkeskommunen har ansvaret for
at kravene i opplæringsloven med forskrifter blir oppfylt,
herunder elevenes rett til et godt fysisk og psykososialt miljø som fremmer
helse, trivsel og læring. Som en del av det nasjonale systemet
for kvalitetsvurdering vil det også gjennomføres
en spørreundersøkelse på utvalgte trinn
i grunnopplæringen for å kartlegge læringsmiljøet
ved den enkelte skole. Denne undersøkelsen har fått
navnet Elevinspektørene.

Det er fylkesmennene som er delegert myndighet
til å utøve tilsyn etter opplæringsloven.
I opplæringsloven legges det vekt på at tilsynsmyndigheten
skal samarbeide med skoleeierne «for å sikre eit
godt og likeverdig opplæringstilbod i samsvar med lov og
forskrifter.» Dersom det oppdages forhold som strider mot
loven og forskriftene, kan tilsynsmyndigheten gi pålegg
om å rette på forholdene. Dette betyr at tilsynsmyndigheten
både har et ansvar for veiledning i forkant og en etterfølgende
kontroll.

Det nasjonale systemet for kvalitetsvurdering
gir grunnlag for et mer systematisk tilsyn med skole og læringsmiljø.
I tilsynet med elevenes skolemiljø, som er utpekt som et
av tilsynsområdene fylkesmennene skal prioritere inneværende år,
vil de bl.a. kunne bygge på informasjon fra kvalitetsvurderingssystemet.

Jeg vil dessuten i løpet
av våren legge frem et lovforslag som presiserer kommunens
ansvar for å etablere et system som sikrer at
regelverket blir fulgt.

 

 

