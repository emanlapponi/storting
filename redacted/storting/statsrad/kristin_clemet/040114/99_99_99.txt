 Det er riktig at Norge ifølge
PISA-undersøkelsen skårer dårlig i forhold
til andre land når man spør 15-åringer
om uro og disiplinproblemer i skolen. Norske elever trives
godt på skolen, men rapporterer samtidig om en uro som
forstyrrer undervisningen. Målt mot andre land
i PISA-undersøkelsen skårer Norge svært
dårlig.

Noen synes dette virker motsetningsfylt,
men etter min mening behøver det ikke å være
det. En urolig og lite effektiv læringssituasjon
behøver ikke å være
utrivelig. Men kan hende er det slik at man ikke nødvendigvis trives
dårligere med mindre uro – og/eller
at elevene faktisk selv er villige til å renonsere litt
på alminnelig trivsel mot at de lærer mer og/eller
lærer mer effektivt, f.eks. ved at skoletiden utnyttes
bedre. Også evalueringen av Reform 97 og differensieringsprosjektet
i videregående opplæring gir
informasjon om trivsel og læringsmiljø som bekrefter
at det er rom for forbedring.

Når representanten Sortevik stiller
spørsmål om Regjeringens strategi for å redusere
uro og disiplinproblemer, stiller han likevel et svært
omfattende spørsmål, som til dels strekker seg
langt utover det politiske og skolepolitiske. Det reiser spørsmål
om synet på barn, på barns rolle i samfunnet,
på voksnes autoritet, om synet på læring,
pedagogiske metoder, forholdet mellom lærer og elev,
de rådende verdier i samfunnet, forholdet mellom hjem
og skole osv.

Regjeringen gjennomfører, som representanten
Sortevik vet, en rekke tiltak for å redusere omfanget av
mobbing og styrke verdibevisstheten blant barn og unge
i skolen. Fremfor å ramse opp alle disse tiltakene
vil jeg i stedet nøye meg med å vektlegge
to perspektiver, som jeg personlig tror er viktige.

Det ene perspektivet innebærer
at politikken ikke alltid er løsningen, men snarere
kan være en del av problemet. Hvis man etterlater
inntrykk av at oppdragelse, oppførsel, motivasjon og holdninger
først og fremst er et statlig ansvar som f.eks. Regjeringen
kan løse gjennom en «strategi»,
så risikerer vi å kaste blår i øynene
på hverandre. Holdninger og motivasjon kan holdes oppe
av politikk, men de kan også holdes nede
av politikk.

Det andre perspektivet knytter seg
til hva vi likevel kan gjøre politisk. Her dreier
det seg etter min mening hovedsakelig
om å bidra til å styrke skolen og lærernes autoritet,
deres respekt og selvrespekt. Heller ikke på dette
området tror jeg politikken kan gjøre alt, men
vi kan gjøre noe. Kommunenes, skolenes og lærernes
handlingsrom må være slik at det bidrar
til ansvarliggjøring og refleksjon
om handlingsalternativer snarere enn til ansvarsfraskrivelse og
regelstyring. Virkemidlene i så henseende kan være
mange, fra å gi forhandlingsansvaret til skolens egentlige
arbeidsgivere, løse opp i rigide klassedelingsregler, øke
metodefrihetene i skolen og ha tillit til lærerne som profesjonelle
yrkesutøvere, ha større åpenhet om skolens
resultater, gjennomføre brukerundersøkelser og
styrke hjem-skole-samarbeidet, til å sette grenser for
hva skolen skal ha ansvar for.

Etter min mening er det en tydelig
linje i Regjeringens skolepolitikk i så henseende, og Stortinget
vil få ytterligere anledning til å utdype dette
i forbindelse med den meldingen vi skal fremme om kvalitet i grunnopplæringen
i løpet av våren.

I tillegg er det viktig å øke
kompetansen i skolen, blant både lærere
og skoleledere. Det kan dreie seg om rent faglig kompetanse,
men også om profesjonskunnskap og kunnskap om
lærerrollen og læreren som leder. Også dette
vil Regjeringen komme nærmere tilbake til i forbindelse
med meldingen som skal fremmes.

 For det første må jeg
si at når det gjelder det arbeidet vi gjør mot
mobbing i skolen, som er meget omfattende, og som dreier
seg om alt fra lovtiltak til en aktiv dugnadsinnsats ute i skolene,
har det aldri vært lovet at man skulle fjerne
all mobbing. Det er i første omgang en toårig
dugnadsinnsats. Det statsministeren har vært opptatt av,
er at vi bør ha ambisjoner om å komme dit at ikke
noe barn skal bli mobbet eller trakassert over lang tid
uten at noen voksne ser det og griper inn. En slik nulltoleranse
bør vi ha som ambisjon, og et håp om å komme
dit.

For øvrig synes jeg representanten
Sortevik her trekker opp et indirekte motsetningsforhold mellom å satse på det
faglige, det pedagogiske, skolens handlingsrom, skolen som autoritet
og læreryrket som profesjon, og det å gjøre
noe med uro og disiplinproblemene i skolen. Jeg tror uroen og disiplinproblemene
er nært knyttet sammen med hva man for øvrig gjør
når det gjelder det skolepolitiske, både
det faglige og det pedagogiske. Blant annet har forskerne i differensieringsprosjektet
sagt at den ettergivenhetskulturen som er i videregående
opplæring, har sammenheng med at man ikke stiller
faglige krav.

 Jeg er helt enig. Vi må ikke
blande sammen uroproblemer og mobbeproblemer. Det har vi heller ikke
gjort. Mobbing defineres som noe helt spesielt, og innsatsen mot
mobbing dreier seg om det. Uro i undervisnings- og opplæringssituasjonen
kan jo dels være litt kreativ uro,
som vi ønsker, men det kan også være ødeleggende
uro, som elevene rapporterer om.

Nei, vi har ingen planer om å reintrodusere
spesialskolene. Norge har kommet veldig langt når
det gjelder å inkludere alle elever i skolen.
Den inkluderingsstrategien stiller jeg meg fullt og helt bak. Det
betyr ikke at vi ikke kan få en mer
tilpasset opplæring, en mer differensiert opplæring
i det daglige, og at det kan være fornuftig med det
vi da kaller alternative skoler. Det kan til og med være
skoletilbud under samme tak, som en ordinær skole, hvor
elever for en periode kan få gjøre
noe annet, f.eks. mer praktisk arbeid, fordi de ikke finner
seg til rette i den daglige skolesituasjonen. Det kan være
fordi skolen blir for teoritung, og det kan faktisk også være
motsatt, at teoriflinke elever gjerne vil gjøre en ekstra
innsats i et annet miljø.





                

