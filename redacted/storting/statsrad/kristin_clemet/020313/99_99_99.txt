 Læringssenteret har i sitt tildelingsbrev
bl.a. fått som oppgave «å støtte «Teknologi
i skolen», vitensentra og andre relevante tiltak
rettet mot styrking av realfagene». «Science Circus» er
et slikt tiltak, og fikk etter det jeg erfarer, støtte
fra Læringssenteret i 2001. Det er Læringssenterets
oppgave å vurdere, innenfor sine
budsjettrammer, hvorvidt dette tiltaket skal støttes inneværende år
ut fra den helhetsvurdering Læringssenteret skal
gjøre.

Jeg vil imidlertid også minne
om at kommunesektoren har et selvstendig ansvar for kompetanseutvikling
av lærere, slik at de enkelte skoleeiere derfor også vil
kunne støtte tiltak som «Science Circus» for
bruk i kompetanseutviklingsøyemed og som undervisningsstøtte.

La meg også si at det både
forut for min tid og i min tid er blitt gjort og gjøres
mye for å styrke matematikk og realfagene. Læringssenteret
arbeider med en strategiplan for å styrke matematikkopplæringen.
Vi vil styrke lærerutdanningen på dette området.
Vi satser mer på etter- og videreutdanning av lærere.
Jeg har tatt initiativ til at det kan opprettes
et nasjonalt senter for matematikk i opplæringen ved NTNU
i år, og jeg synes kvalitetsutvalget bør vurdere
matematikkopplæringen, både kvaliteten
og omfanget av den, i grunnskolen og videregående
opplæring. Vi støtter også andre
tiltak, som f.eks. jenter og realfag, det såkalte Minerva-prosjektet.

Jeg nevner dette fordi det er mange tiltak.
Likevel må vi konstatere at satsingen på realfag
i opplæringen har vært veldig fragmentarisk og
altså ikke har gitt tilfredsstillende effekt.
Det betyr at vi har en stor utfordring. Jeg legger nå opp
til en mer helhetlig satsing på matematikk i grunnopplæringen
og i høyere utdanning, og vil i den forbindelse i nær
fremtid invitere til et fagseminar om nettopp dette. Jeg
antar at «Science Circus» er et av de programmene
som sikkert har høstet meget verdifull erfaring, som vi
kan dra nytte av, og at de kan bidra med synspunkter og erfaringsspredning.

Jeg må også legge
til at økt interesse for og kompetanse i matematikk
er en forutsetning for bedre rekruttering til naturfagene
generelt. I tråd med dette vil jeg nå også satse
på å utarbeide en strategi for satsing på naturfagene. Det
er nødvendig å få frem en helhetlig satsing også på dette
området.

 La meg bare presisere: Jeg er ikke
negativ. Tvert om, jeg er svært positiv til denne typen
tiltak. Jeg bare mente å konstatere at vi har
delegert både store midler og fullmakter til
Læringssenteret, som er en underliggende etat i staten,
og jeg regner med at de i år, som de gjorde i fjor, er
i stand til å vurdere dette. Jeg er sikker på at også Læringssenteret
gjør seg kjent med den dialogen vi nå har her,
men jeg skal med glede også gjøre den
kjent og sjekke nærmere i hvilken grad dette har vært
behandlet i Læringssenteret i 2002. Men det har vel vært
en ganske bred enighet om at denne typen oppgaver kan
delegeres innenfor utdanningsadministrasjonen,
og det delegeres, som sagt, også store midler
til Læringssenteret.

Jeg kan godt sjekke hvorledes saken står,
men jeg vil ikke av den grunn love at jeg skal
ta den ut av Læringssenterets hender.

 Det vil jeg forsikre at jeg skal gjøre.
Jeg er helt enig med representanten Reikvam i at vi må se
på dette som en helhet. Og Læringssenteret er ikke
bortenfor staten, men en del av staten.

Det påfallende for meg har vært
at det jo gjennomføres og gis støtte til en rekke
tiltak innenfor realfagsområdet, matematikkområdet,
og likevel kan det ikke dokumenteres noen
særlig effekt av det. Det var derfor jeg i mitt første
svar sa at det er viktig nå at vi ikke bare
får en oversikt over alt vi gjør, men at vi spør
oss selv: Er det en god sammenheng i dette, og hva kan være årsaken
til at dette ikke får effekt? Kan man ta et mer
helhetlig grep om det for å få effekt på rekrutteringen
og interessen for realfagene?

Det er dette vi inviterer til en dialog
om i nær fremtid. Det vil være en dialog
som dreier seg om disse fagenes status og posisjon, og
i hvilken grad de vekker interesse, og kvaliteten på dem
gjennom hele opplæringssystemet, fra grunnskole
til og med forskning. Jeg tror det må settes inn tiltak
i hele den kjeden for at vi skal få den effekten
vi er på jakt etter, og som vi har behov for i et høyteknologisk,
moderne samfunn.





                

 For å kunne undervise i grunnskolen
kreves godkjent lærerutdanning. Allmennlærerutdanningen
har stor faglig bredde, og etter dagens kompetanseforskrift
kan lærerne undervise på alle trinn.

Spørreundersøkelsene som
Statistisk sentralbyrå gjennomførte i 1999 og
2000, viste at 96 pst. av de 6 286 lærerne
som ble spurt, oppgav at de hadde godkjent utdanning. Men undersøkelsen
viste også at mange lærere, både
på barne- og ungdomstrinnet, har få eller
ingen vekttall i de fagene de underviser i. Det er skoleeiers ansvar
at lærerne ved den enkelte skole har en kompetanse som
dekker behovene. Likevel ser jeg dette som bekymringsfullt,
og har satt i verk tiltak knyttet til sentrale skolefag.

Jeg har bl.a. gitt universiteter og høgskoler
i oppdrag å utvikle nettbaserte videreutdanningstilbud
i matematikk, norsk med vekt på lesing og skriving, engelsk,
tysk og fransk. Videreutdanningstilbudene skal være
fleksible og åpne, slik at de også kan
fungere som etterutdanning.

Kompetanseutvikling for lærere er
et viktig satsingsområde. Mer enn noensinne trenger skolen
motiverte lærere med faglig tyngde og pedagogiske egenskaper.
Etter- og videreutdanning er først og fremst skoleeiers
ansvar, men for å nå viktige utdanningspolitiske
mål har staten tildelt ca. 260 mill. kr
til ulike kompetanseutviklingstiltak rettet mot lærere
og skoleledere i 2002.

For å styrke lærernes faglige
kompetanse vil jeg også i den varslede lærerutdanningsmeldingen
foreslå vesentlige endringer i allmennlærerutdanningen.
Studentene vil få større muligheter til valg og
faglig fordypning.

Samlet sett er dette tiltak som på kort
og lengre sikt vil styrke grunnskolelærernes
kompetanse. Noen av dem vil ta tid, men målsettingen
må være at lærerne har god bakgrunn
og kunnskaper i de fagene de underviser i. Jeg tillater meg i den
forbindelse å vise til Sem-erklæringen, der
man sier at det er et mål at man har 20 vekttall
for å kunne undervise i de fagene man da skal undervise
i.

 Det er riktig som representanten Evje sier,
at svært mange lærere i praksis mangler tilstrekkelig eller
den ønskede fordypning i det faget de underviser i.

For å ta et par eksempler: Cirka halvparten
av dem som underviser i 2. fremmedspråk, har null
vekttall i faget. 50 pst. av dem som underviser i matematikk
på barnetrinnet, har null vekttall i faget. 25 pst
av dem som underviser i matematikk på ungdomstrinnet, har
null vekttall i faget – ja de har kanskje bare
grunnkurs på videregående opplæring,
mens de da senere underviser på ungdomstrinnet.

Nå er ikke meldingen om
den nye lærerutdanningen fremlagt ennå, men det
har vært såpass mye offentlig de-batt om den at
jeg vel kan si hva som blir hovedelementene der. Vi kommer til å legge
opp til færre obligatoriske fag, men norsk og matematikk
og dette med begynneropplæring
i norsk lesing og skriving og matematikk kommer til å bli
vesentlige obligatoriske elementer. Så ønsker
vi større valgfrihet, men det skal ledsages av et større
krav til fordypning innenfor både
fag og trinn man retter seg inn mot.

 Jeg har ikke noe grunnlag for å påstå at
de ikke gjør jobben sin, men det vil sikkert alltid
hevdes at man kunne gjøre mer. På lang sikt tror jeg
det blir vesentlig og viktig, særlig ettersom vi skal delegere
mer til lokalt nivå, å styrke tilsynsoppgaven.

Men det er riktig at kunnskapen her ikke
har vært tilstrekkelig. Vi vil om noen dager også få vite
mer om bakgrunnen til de lærerne som er ufaglærte
i skolen. Det har vi heller ikke visst mye om. Det kan
jo være alt fra at man virkelig mangler kompetanse og erfaringsbakgrunn, til
at man faktisk er ganske velutdannet – det er bare
det at man ikke har lærerutdanning. Dette trenger
vi kunnskap om, for bare da kan vi sette inn de riktige
tiltakene. Jeg tror bl.a. at det kan være lettere
enn vi tror å få til en kompetanseheving blant
såkalt ufaglærte i skolen, fordi de allerede kan
ha en interessant bakgrunn i mange tilfeller som man kan bygge videre
på.





                

 Ordningen med en statlig ekstrasatsing for
finansiering av skoleanlegg ble vedtatt i Stortinget
i høst. I desember i fjor sendte departementet ut et rundskriv
til alle kommuner og fylkeskommuner med kopi
til Statens utdanningskontor, Kommunenes Sentralforbund og fylkesmennene.
Rundskrivet informerer om målsetting ved ordningen, vilkår
for tildeling og hvordan kommunene og fylkeskommunene kan søke
om midlene. Ordningen omfatter prosjekter som ferdigstilles etter
1. januar 2002. Vedlagt rundskrivet var også en foreløpig
fordeling av lånerammen mellom kommunene og fylkeskommunene.

Departementet arbeider nå videre med å formalisere ordningen
gjennom forskrift, retningslinjer og søknadsskjema. Kommunal-
og regionaldepartementet vil i samarbeid med
Utdannings- og forskningsdepartementet utarbeide forskrift
for ordningen. Forskriften skal sendes på høring
til kommuner og fylkeskommuner med det første. Husbanken
skal forvalte ordningen, og Husbankens hovedstyre vil utarbeide
retningslinjer og rutiner for ordningen, og sende dette til kommuner
og fylkeskommuner i løpet av første
halvår 2002. Departementet har fått en del henvendelser
fra kommuner som er klare til å søke om
sin låneramme i 2002. I og med at søknadsskjema
og retningslinjer for ordningen ikke er sendt ut til kommunene
og fylkeskommuner, har departementet ennå ingen oversikt
over hvor mange som vil søke om ta ut sin låneramme
i 2002.

 Jeg kan forstå representanten Sorteviks
utsagn om at dette kanskje går sent. Da jeg kom inn i departementet,
måtte jeg konstatere at det ikke var gjort noe
særlig arbeid med hensyn til kriterier for ordningen, osv.
Samtidig var det jo klart i det offentlige rom at ordningen skulle
gjelde helst fra 1. januar 2002. Jeg så det da som særdeles
viktig at det faktisk skjedde, for ellers ville man oppleve den
typen tilpasninger som representanten Sortevik er inne
på, nemlig at man ville avvente utbedringer og bygg som
er hardt tiltrengte. Jeg gav da beskjed om at ordningen skulle gjelde
fra 1. januar 2002, og det gjør den.

Så kan man si at det kanskje likevel
går sent med høringer og utarbeidelse av forskrifter
og retningslinjer. Men det går da i det – la meg
si – sedvanlige tempo som det gjør i staten, med
de frister som gjelder. Og jeg tror kanskje at representanten Sortevik
og jeg er enige om at her kunne det kanskje gjøres forenklinger,
men da er det mer på et generelt grunnlag enn spesielt
for denne ordningen.

 Som sagt er det utgått et rundskriv,
som representanten Sortevik sikkert er kjent med, av 13. desember
2001, og man vil nå arbeide videre med de rutiner og retningslinjer
jeg har vært inne på. Det betyr at absolutt ikke alle
forhold er avklaret. Vi diskuterer i dag bl.a. kriterier knyttet
til adgangen for funksjonshemmede, osv.

La meg bare si at jeg kan være
helt enig med representanten Sortevik i at ordningen ikke
er perfekt. Slike ordninger har også svakheter.
Man kan kanskje også si, hvis jeg kan være
så fri, at den har svakheter på den motsatte måte
av det representanten Sortevik er inne på, for
dette er jo selvfølgelig en form for belønning,
kan man si, til de kommuner som hittil ikke har prioritert
skolebygg, mens de kommuner som har vært flinke og har
prioritert skolebygg, ikke i samme grad får nyte
godt av ordningen. Dette er hva jeg vil kalle en type
systemfeil som ofte har en tendens til å komme
frem i offentlig sektor, og som vi vel har et felles ansvar for å minimalisere
så godt vi kan.





                

 Når man sammenlikner sykepleierutdanningen
og medisinerutdanningen, slik representanten Rui her gjør,
er det viktig å være klar over en historisk
forskjell mellom utdanningene. Medisinerutdanningen har
alltid vært statens ansvar. Sykepleierutdanningen
ble først overført fra fylkeskommunen til det statlige
høgskolesystemet på midten av 1980-tallet. Det ble
den gang bestemt at overføringen av helsefaghøgskolene ikke
skulle føre til noen økonomisk
omfordeling mellom fylkeskommunen og staten, men at midler
til praksisundervisning skulle bli liggende i fylkeskommunenes rammer
med den forutsetning at sykehusene kunne brukes som praksissteder
som før. I tillegg kan det nevnes at det gjennom høgskolene
er tilført økte ressurser til praksis
i tilknytning til innføring av ny rammeplan for sykepleierstudiet.
Disse midlene benytter høgskolene til kvalitetsforbedrende
tiltak i praksisundervisningen. Tilskuddet til praksisdelen av medisinerutdanningen
er organisert på en annen måte ved at
kostnadsdekning til sykehusene skjer via en egen komponent
i regionsykehustilskuddet.

Dette er den historiske bakgrunnen, som altså er
med på å forklare den store forskjellen representanten
Rui viser til.

Med utgangspunkt i at ansvaret for sykehusene
er overført til staten, er det naturlig å vurdere
spørsmål knyttet til praksisveiledningen. Utdanningsdepartementet og
Helsedepartementet er i den forbindelse nå i ferd med å opprette
en intern arbeidsgruppe som skal se på rammevilkårene
for praksisdelen av helsefagutdanningene. Arbeidsgruppen vil selvsagt
måtte vurdere både økonomiske
og organisatoriske forhold for å skape gode rammevilkår
for praksis i disse utdanningene.

Jeg vil også vise
til den utredningen av sykehusfinansieringen som Helsedepartementet
nå har satt i gang. En av problemstillingene utvalget skal
se på, er finansieringen av utdanning av helsepersonell
i sykehus. Jeg kan forsikre at departementet har høy oppmerksomhet
omkring disse spørsmålene.

 Dette er et internt arbeid, og akkurat idet
jeg står her, kan jeg ikke helt erindre
hvilken tidsfrist jeg har gitt våre interne folk
i departementene. Men det er klart at dette er et arbeid som er
høyt prioritert, for vi er jo kjent med at det enkelte
steder er problemer, og at man føler det som en belastning.

Vi er også kjent med at
flere sykehus krever betaling for å stille praksisplasser
til rådighet. Dette har departementet ment er prinsipielt
galt. Men vi er nå i en situasjon der sykehusene
er overført til staten, og det er naturlig at vi ser på dette
igjen. Jeg kan forsikre at både helseministeren
og jeg selvfølgelig er veldig opptatt av at disse utdanningene
er gode, at også praksisen er god, og at vi får
det til på en smidig måte sammen med de samarbeidspartnerne
vi må og skal samarbeide med.

 Dette ligger litt utenfor det som spørsmålet
opprinnelig dreide seg om, så jeg må medgi at
jeg er nødt til å gå nærmere
inn i det før jeg kan gi et endelig
svar. Jeg vil ikke ha noe imot å se på noen deler
av noen utdanning i og for seg så lenge jeg har
dette oppdraget, så jeg tar med meg spørsmålet.
Men jeg er ikke beredt til å si noe endelig
om det her og nå, ettersom det ligger relativt langt fra
det opprinnelige spørsmålet.

