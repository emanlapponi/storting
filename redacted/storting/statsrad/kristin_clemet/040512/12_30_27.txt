 I spørsmålet viser
representanten Gunn Olsen til Verdens bokdag, som var 23. april,
og markeringen som fant sted ved at alle skoleelever i
6. og 7. klasse fikk en boksjekk i gave.

Ideen til «en bok for alle» ble
lansert overfor Læringssenteret av Bokhandlerforeningen
i september 2003, som et ledd i strategien «Gi rom for
lesing». På tross av svært kort planleggingstid
klarte Læringssenteret og Bokhandlerforeningen i fellesskap å realisere
dette som en del av Verdens bokdag 23. april.

Norsk barnebokinstitutt
bistod i utvelgelsen av seks bøker som skulle gis som bokgave
til elever på 6. og 7. klassetrinn. Bøkene skulle
deretter trykkes i pocketutgave og være ferdig
produsert og distribuert til bokhandlerne innen begynnelsen
av april dette år. Det var satt krav om at en av bøkene
skulle være lett å lese, en skulle være på nynorsk,
bøkene skulle være av nyere dato, ha
fengende innhold og passe for både gutter og
jenter.

Bøkene ble trykt i til sammen 145 000
eksemplarer. Foruten å gå til 120 000
elever på 6. og 7. trinn har det gått ett sett
av alle bøkene til 3 265 skolebibliotek
i grunnskolen.

Bokhandlerne har dekket halvparten av kostnadene ved
tiltaket og Læringssenteret den andre halvdelen.

Initiativet med en boksjekk til alle
elever på 6. og 7. trinn har vært et pilotprosjekt.
Det er således viktig å vurdere hvordan initiativet
er blitt mottatt. Bokhandlerforeningen vil hente inn synspunkter
på hvordan det har fungert sett fra bokhandlersiden, og
Læringssenteret vil hente inn synspunkter fra skoler. De
vil deretter se nærmere på om dette er et tiltak
som bør gjentas. Dersom de begge vurderer det som positivt
og egnet for gjentakelse, vil de vurdere hvilke endringer eller
justeringer som eventuelt er nødvendige.

Bokhandlerforeningen har overfor Læringssenteret oppgitt
at det ser ut til at ordningen ikke har fungert etter intensjonene
for 0,4 pst. av elevene. Dette vil Bokhandlerforeningen
vurdere nærmere.

Når det gjelder det forholdet at boksjekken bare
kunne veksles inn i trykt bok, vil Læringssenteret og Bokhandlerforeningen
neste år gjøre tilbudet tilgjengelig også for de
gruppene som har behov for lydbøker eller elektroniske
bøker. Dette skal vi få til gjennom et samarbeid
med lyd- og blindeskriftbiblioteket. I år har alle
elevene i 6. og 7. klasse fått en bok. Jeg håper
at dette har vært til glede for elevene, at det bidrar
til å stimulere leseinteressen, og at det kan komme de
siste 0,4 pst. til gode også neste år.

