 Opplæringsloven er ikke til
hinder for at skoler mottar gaver. Hvordan gaver gis, er heller ikke
regulert i loven, men det er et vilkår at det skal være
en reell gave, og at den ikke inneholder elementer
av motytelse fra elever eller foreldre.

Gaver kan også gis i form
av utlån av gjenstander til skolen.

Jeg vil også nevne at opplæringsloven § 9-3
om utstyr nettopp åpner for at skolene kan låne
utstyr fra andre. Jeg viser til at bestemmelsen kun krever at skolene
skal ha tilgang til nødvendig utstyr, inventar og læremidler,
og at det ikke er nødvendig at skolene selv disponerer
utstyr, men at det f.eks. kan benyttes utstyr ved en bedrift i nærmiljøet.

 Jeg vet ikke om jeg på stående
fot er beredt til å si at ordningen er lite kjent,
for jeg tror svært mange foreldre er
kjent med ulike former for gaveordninger til skolen. Jeg henleder
oppmerksomheten på dugnadsinnsats, som kan sies å være
en slags gave, men ikke minst systemer med klassekasser,
som er ganske alminnelig i norsk skole, som også er
en gave til skolen, og jeg tror det er nokså alminnelig
kjent f.eks. at skoler har anledning til å motta brukte eller
billige PC-er til bruk i skolen.

Likevel tror jeg det vil være
mulig å gjøre dette mer kjent, simpelthen fordi
vi har planlagt å fremme en proposisjon i nær
fremtid som skal presisere gratisprinsippet når det gjelder
grunnskolen. Der vil vi også drøfte
spørsmål knyttet til gaver, bl.a. basert på en
ganske omfattende høringsrunde som jeg tror har
bidratt til å gjøre loven kjent, og også gitt
anledning for skoler og kommuner osv. til å si sin mening
om et system med gaver. Det har de også gjort, og det vil
vi redegjøre for i proposisjonen.

 Utdanning til skipsoffiserer, maskin
og dekk, gis i dag både i maritim teknisk fagskole
og i maritim høyskole. Utdanningen gir det teoretiske grunnlaget
for å løse sertifikat. Utdanningen følger reglene
i Den internasjonale konvensjon om normer for opplæring,
sertifikater og vakthold for sjøfolk. I konvensjonen er
det et krav om at kandidatene skal vise hva de har lært
i praksis, og fylle ut en såkalt sertifiseringsbok. Dette
skal gjøres etter at den teoretiske utdanningen
er ferdig. Det er rederinæringen som må stille
slike praksisplasser til disposisjon. Godkjente assessorer om bord
må vurdere om kandidatene har tilegnet seg den nødvendige kunnskap.

Det spesielle ved maritim utdanning er at Utdannings- og
forskningsdepartementet er ansvarlig for utdanningen, mens
Sjøfartsdirektoratet har kontrollmyndighet overfor norske
utdannings- og opplæringsinstitusjoner som gir maritim
utdanning, og stiller krav til at utdanningen er i tråd
med den internasjonale konvensjonen.

Det har vist seg svært vanskelig
for uteksaminerte kandidater fra maritim teknisk fagskole og maritim
høyskole å få praksisplass etter
avsluttet skolegang for å få fylt ut sertifiseringsboken.
Dette er egentlig næringens ansvar. Jeg vil ta initiativ
overfor Sjøfartsdirektoratet og næringen for å finne
en løsning på dette problemet.

 Jeg er ikke beredt til nå å si hva
som skal være konklusjonen på en vurdering
og en dialog med Sjøfartsdirektoratet og næringen.
Jeg kan si at det ligger utredninger på mitt bord vedrørende
den maritime utdanningen. Når jeg går inn i dette,
bl.a. for å bøte på det som
er et åpenbart problem, vil jeg selvfølgelig gjøre
det med et åpent sinn. Det ville være
feil å si at det ikke er noe man kan vurdere,
men jeg vil ikke med det love at jeg skal gå i
en spesiell retning. Det viktige må jo være å få løst
dette problemet, og jeg vil først gjennomføre
dialogen før jeg er beredt til å si hva som måtte være
en velegnet løsning.

 Ja, det vil være i relativt nær
fremtid, rett og slett fordi det nå ligger noe på mitt bord
som gjelder maritim utdanning generelt. Men ellers kan jeg bare
si at jeg selvfølgelig er fullt ut enig med representanten
Kleppa i at dersom det er slik at Norge har problemer
på et område hvor andre land viser at
de har greid å løse dem, er det ikke
noe som er mer naturlig enn å se hva andre land har gjort
som vi eventuelt kan lære av. Det vil
det være naturlig å ta med i en vurdering.

