 Representanten Lena Jensen legger
til grunn at inntaksordningen i videregående opplæring
i Oslo har ført til sterk segregering. Videre
ligger det implisitt i spørsmålet at skolens høye
andel minoritetsspråklige elever er årsaken til
at «skolen sliter med læringsmiljø, språkutvikling
og fallende karakternivå».

Inntaksordningen for videregående
opplæring er skoleeiers ansvar, i dette tilfellet Oslo
kommune. Forskjellen mellom de skoleeierne som har vedtatt
fritt skolevalg, og de som ikke har det, ligger i inntaksprosessen.
Fylker som har fritt skolevalg, tar hensyn til elevenes ønsker både
om skole og om studieretning. I fylkeskommuner uten fritt skolevalg
tas det bare hensyn til ønsket om studieretning.
Men også ved inntak til en populær studieretning
i fylker uten fritt skolevalg vil det i siste instans være
karakterer som bestemmer hvem som blir tatt inn, slik det for øvrig
var i Oslo tidligere. Spørsmålet om
fritt skolevalg har i tillegg sterk sammenheng med skolestrukturen.
Fylkeskommunene har ansvar for å tilrettelegge sine
tilbud i videregående opplæring slik at det er en
god spredning mellom skolene når det gjelder
hvilke studieretninger, fag og satsingsområder de ulike
skolene tilbyr.

Kort oppsummert kan inntaksprosessen ta hensyn
til både karakterer og bosted, eller bare
karakterer. Vi vet at Oslo kjennetegnes av sterk bostedssegregering,
og dette fører til at det ikke er gitt at inntak
basert på bosted vil gi større heterogenitet.
I grunnskolen er inntakssystemet basert på bosted. Vi vet
at mange grunnskoler har en like høy andel minoritetsspråklige
elever. Svakheter ved ett inntakssystem må således
veies mot svakheter ved andre inntakssystemer før
man trekker bastante konklusjoner.

Oslo-skolen er i dag en flerkulturell skole
som skal tilby kvalitativt god opplæring for alle
elevene. Bedre læringsresultater og et godt læringsmiljø er
en utfordring for alle skoler, og
formidling av holdninger og forventninger til elevene er nødvendig både
for minoritets- og majoritetsspråklige elever. En god skole
legger til rette for en undervisning som er tilpasset hver enkelt
elev og setter i verk nødvendige tiltak for å stimulere
til et godt læringsmiljø. Tidligere i år
har vi sett at barnetrinnet i Oslo-skolen i løpet av ett år
oppnådde en svært god forbedring
i leseferdigheter blant elever med minoritetsbakgrunn.

Nyere undersøkelser fra NIFU viser
at det fra 1994 frem til 2002 har funnet sted en betydelig forbedring
i gjennomføringen blant minoritetsspråklige elever
i videregående opplæring,
spesielt på allmennfag. Høsten 2002
ble gjennomføringen målt i forhold til elever
som begynte i videregående opplæring
som 16-åringer i 2000. Det var om lag like mange
som fulgte normal progresjon blant majoritets- og minoritetsungdom.

Utdannings- og forskningsdepartementet er imidlertid oppmerksom
på at det er behov for en særlig innsats overfor
språklige minoriteter og vil i nær fremtid legge frem
en strategiplan med flere tiltak som tar sikte på å bedre
opplæringen for minoritetsspråklige elever.

Jeg synes det er synd om elever med minoritetsbakgrunn
skal beskyldes for å forringe læringsmiljøet
ved en skole og vil påpeke at alle skoler må satse
på kvalitetsutvikling uavhengig av andel minoritetsspråklige
elever. Oslo har flere eksempler på skoler
som har slitt med svak søking og dårlig gjennomføringsgrad
i videregående opplæring,
men som har snudd utviklingen og oppnådd svært gode
resultater i forhold til både læringsutbytte
og -miljø. Kvalitetsheving i skolen må være
et felles løft for skole, skoleeier og statlige myndigheter.

Øyvind Halleraker hadde
her overtatt presidentplassen.

 La meg først si at representanten
Sortevik sikkert har lagt merke til at vi allerede har gjort mye, også i
fellesskap, som ikke står i Sem-erklæringen,
så det er jo ikke uten videre et bevis på at
det ikke er viktig det som ikke står
der. Men foreldre har en viktig rolle i barnas
utvikling og læring. Jeg har lagt vekt på å lytte
til foreldrenes erfaringer med samarbeidet med skolen.

4. februar 2003 inviterte jeg til
et fagseminar om brukermedvirkning i skolen. Målet for
seminaret var å få frem kunnskapsstatus og ideer
på området. Et bredt spekter av aktører
var invitert som deltakere, og foreldrene var representert både
som innledere og deltakere. Blant innlederne kan nevnes representanter
for foreldrenettverket og Foreldreutvalget for grunnskolen.

Foreldrenettverket, som jeg nå nevnte,
er et dialogforum for drøfting av aktuelle spørsmål
og en lyttepost for departementets politiske ledelse. Jeg har tatt
initiativ til dannelsen av dette bredt sammensatte
nettverket, som hadde sitt første møte
9. oktober 2002.

Foreldreutvalget for grunnskolen har i inneværende år fått
tildelt midler til utvikling av «Elektronisk foreldreNETTverk»,
som er et nettbasert informasjonstilbud og en arena for drøftinger
og erfaringsutveksling. FUG har også fått
midler til et treårig prosjekt som søker å utnytte den
ressursen minoritetsspråklige foreldre
representerer. Dette prosjektet har som hovedmål at foreldre
med minoritetsbakgrunn skal få økt trygghet i
forhold til barn i norsk grunnskole. Prosjektene er foreslått
videreført i 2004.

Rogalandsforskning har evaluert FUG og levert
sin rapport «Saman for skulen» 15. juni
i år. Jeg skal drøfte rapporten i møte
med FUG 7. november, altså i nær fremtid. Samarbeid mellom
hjem og skole i videregående opplæring
har blitt undersøkt av NOVA. Resultatene i rapporten ble
offentliggjort på Læringssenterets forskningskonferanse
13. oktober i år.

To av prosjektene i evalueringen av Reform
97 har forholdet mellom hjem og skole som hovedsak.

Kvalitetsutvalgets utredning
drøfter samarbeidet hjem–skole
i et eget kapittel. I forbindelse med høringen har jeg
hatt egne møter med brukerne, herunder møte med
foreldre. Foreldrene har bidratt med nyttige og interessante
synspunkter.

Resultatene av alt dette, undersøkelsene
og høringene og alle de dialogene vi har hatt,
vil danne grunnlag for arbeidet med stortingsmeldingen som skal
legges frem til våren, der dette vil bli et tema.

 Vi skal behandle dette i den stortingsmeldingen,
og da tror jeg det er to temaer vi må gå inn på.
Det ene er de formelle medvirkningsmulighetene og reglene for foreldremedvirkning
i skolen, og det andre er den reelle medvirkningen. Ganske
mange forskere påpeker jo at det formelle har veldig liten
betydning hvis ikke det reelt sett er godt.

Vi kommer nok også da til å drøfte
spørsmålene litt pro et contra. Det er nok helt
riktig at de aller fleste peker på at positiv foreldremedvirkning
faktisk er positivt for læringsmiljøet og læringsutbyttet.
Men det er nok også dem som peker på visse farer
i den andre retningen, nemlig: Kan det være
risiko for at dette reduserer mulighetene for sosial
mobilitet, at det bidrar til å opprettholde
forskjeller i skolen? Og er dette etter hvert også blitt
byrdefullt for enkelte foreldre i visse sammenhenger?
Jeg refererer bl.a. til diskusjonen om lekser og leksehjelp.

Vi kommer til å drøfte disse
spørsmålene og ta med oss alle utredninger
inn i meldingen. Jeg synes det er et tema som er veldig
interessant, og som fortjener å bli belyst kanskje noe
bredere enn vi har vært vant til å gjøre
til nå i Norge.

 Jeg kjenner ikke spesielt
til den søknaden, men generelt har den nåværende
politiske ledelse og Regjeringen gitt beskjed om at vi ønsker å ha en
liberal holdning til forsøksvirksomhet for så vidt
som det er innenfor det regelverket
som eksisterer, og det er stor lokal oppslutning om det forsøket
man søker. Da har vi også delegert adgangen
til å innvilge slike forsøk.

Jeg kan ikke svare endelig
på hva Regjeringen vil gjøre når det
gjelder dette temaet rent formelt. Det eneste jeg kan si, er at
representanten Sortevik reiser svært interessante og ganske
vanskelige spørsmål om balansen mellom
medinnflytelse og påvirkningsmuligheter og ansvar, som
jo er veldig viktige forutsetninger for at slik innflytelse skal
fungere.

Det andre som er veldig viktig å studere
nærmere, er det som jeg vet at både
representanten Sortevik og jeg fikk høre nærmere
om i går, nemlig hvorvidt foreldre som
er engasjert, er det på alle barns vegne eller bare
på noen barns vegne. Det er også ganske
avgjørende for om det skal være vellykket.

Jeg håper jeg kan legge til rette
for en god og bred drøftelse i Stortinget, men dessverre ikke
før til våren.





                

 I læreplanverket for grunnskolen,
L97, som ble fastsatt i september 1996, blir det fastslått
at IKT skal brukes i opplæringen. L97 inneholdt følgende
reservasjon: «Intensjonane i planverket når det gjeld
informasjonsteknologi (IT) må likevel gjennomførast
gradvis og tilpassast det som er økonomisk mogleg for kommunane.»

I rundskriv fra departementet sommeren 2002
ble reservasjonen opphevet, og det ble bl.a. bestemt at
IKT skal tas i bruk i undervisning i grunnskolen i henhold til målene
i læreplaner fra og med skoleåret 2002/2003,
og at IKT skal tas i bruk ved sentralgitte/lokalgitte prøver fra
og med våren 2004. Kommunene fikk melding om dette i kommuneproposisjonen
for 2002. I høringen vedrørende reservasjonen
var det bred enighet om behovet for å oppheve reservasjonen.

I perioden 2002–2003 har staten satset
betydelige beløp på etter- og videreutdanning
av lærere i bruk av IKT.

På dette grunnlaget mener
jeg at kommunene har hatt gode muligheter for å forberede
bruk av IKT i opplæringen og ved avgangsprøven
våren 2004. Skoler som kommer opp til skriftlig avgangsprøve
i matematikk våren 2004, må legge til rette for
at elevene skal få anledning til å løse 

deler

 av prøven med datamaskin
som hjelpemiddel. En har valgt faget matematikk dette første året, fordi
matematikkprøven kan legges opp med en rullerende ordning
der hver elev får tilgang til datamaskin
i ca. 45 minutter.

En slik ordning kan forsvares på bakgrunn
av følgende:

1.	I målsettingen for matematikkplanen
i L97 sies det klart fra om at elevene skal ha kunnskap
om bruk av IT-hjelpemidler og etter hvert kunne vurdere hvilke hjelpemidler
som er egnet i den enkelte situasjon. Elevene skal kunne nytte databaser,
regneark og andre dataprogrammer, og de skal ha kunnskap
om bruk av datamaskin i arbeidet med
grafer og funksjoner. Avgangsprøvene må legges
opp slik at de er i tråd med målsettingen i læreplanen.

2.	Den ordinære skriftlige avgangsprøven
i matematikk har i en treårsperiode
vært tilrettelagt for bruk av IKT ved løsning
av noen oppgaver slik av elever som er vant til å bruke
dette hjelpemidlet i undervisningen, også skal
kunne bruke IKT ved avgangsprøven.

3.	Alle skoler har fått tilsendt tre sett øvingsoppgaver. De
har også fått tilgang til en enkel innføring
i bruk av regneark.

Gjennom generelle retningslinjer er skolene også informert
om hva som kreves av elevene ved avgangsprøven i 2004,
og de har fått eksempler på hvordan
matematikkprøven kan organiseres avhengig av tilgang til
maskiner.

 Etter min oppfatning har kommunene
hatt svært lang tid på å forberede det
som faktisk er forutsatt i L97 når det gjelder informasjons-
og kommunikasjonsteknologi. Jeg synes også at
vi etter en lang tid med en reservasjonsmulighet gikk
veldig varsomt og skånsomt frem når vi ville oppheve
reservasjonen – bl.a. ved at dette er tydelig varslet i
tide, og ved at det har vært en bred høring, som
det så vidt jeg kan erindre, ikke kom noen
særlige reaksjoner på,
snarere var det bred enighet. I den samme perioden har det vært
en bred satsing på IKT i norsk skole, det gjelder dels
utstyr, dels tilknytning til Internett og bredbåndstilknytning
og til dels kompetanseoppbygging for lærere.

De undersøkelsene vi har gjort når
det gjelder kompetansen hos lærere, viser at lærere
har bedre kompetanse enn det som har vært myten,
at det står bedre til i norsk skole enn mange
har trodd når det gjelder kompetansen hos lærere.
Jeg er ikke kjent med om det er noen spesiell undersøkelse
når det gjelder mattelærere, men jeg vil i hvert
fall ta med meg spørsmålet tilbake og undersøke om
vi vet noe om det, og om det eventuelt er nyttig å skaffe
seg mer kunnskap om det.

 I forhold til andre land står det
svært bra til når det gjelder IKT-utstyr i norsk
skole. Undersøkelser gjort av Norsk Gallup i 2002 viser
at det er 8,4 elever pr. PC på ungdomstrinnet og 8,2 elever
pr. PC på kombinerte skoler. Det er sannsynligvis i den
absolutte verdenstoppen, og jeg vil anta at det tallet
er bedre i dag enn det var i 2002, bl.a. som en følge
av at denne reservasjonen er opphevet.

Det er også mitt inntrykk etter
mange besøk i norsk skole at mangel på datamaskiner
og PC-er ikke er noe stort problem. Men kravene i skolen
og ønskene i skolen om godt og moderne utstyr er naturligvis
akkurat de samme som ellers i samfunnet. Jeg merker derfor en tendens til
at de som nå har stasjonære PC-er, gjerne vil
ha bærbare PC-er osv. Det er helt naturlig med den raske
teknologiske utviklingen vi har. Det er også noen
titusen lærere som har gjennomgått opplæring
i den senere tid. Hvis det er mulig å undersøke
hva som har skjedd på utstyrssiden og kompetansesiden
den absolutte senere tid, skal jeg gjøre det, men jeg kan ikke
svare her og nå på om det vil være
mulig.





                

