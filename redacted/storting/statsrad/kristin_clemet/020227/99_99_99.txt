 En ordning med skoleombud er allerede satt
i gang i noen få fylkeskommuner. I Nordland fylkeskommune
har det vært elevombud siden 1997. Det er opplyst at elevombudet
er fylkestingets ombud for videregående
opplæring, og at det utfører sitt arbeid på et
fritt og selvstendig grunnlag. Akershus har opprettet elevombud
fra 1. januar i år, og Nord-Trøndelag vil antakelig
få ombud fra 1. august i år. I tillegg arbeides
det med saken i Telemark.

Jeg ser det som positivt at det opprettes elevombud
i videregående
opplæring, og mener at dette også kan være en
idé for kommunene å prøve ut for grunnskolen.
At litt forskjellige modeller blir prøvd ut, synes jeg
er spennende, men jeg mener det må være
opp til kommunene og fylkeskommunene selv å beslutte om
det skal innføres slike ordninger.

Jeg har ikke vurdert noe ombud på statlig
nivå. Etter min mening er klagemulighetene og
klageorganene allerede mange. I den grad publikum
føler avmakt, kan dette derfor like gjerne skyldes
f.eks. mangel på informasjon om de klagemulighetene som
finnes.

Vår utdanningsadministrasjon er komplisert.
Jeg tror derfor ikke at et eventuelt statlig
ombud vil være hensiktsmessig for de i alt ca.
4 000 skolene vi har i landet. Men, som sagt, jeg ser positivt
på de lokale ombudene som opprettes, og vil gjerne innhente
erfaringer fra de ombudsordninger som er iverksatt, for å se
om vi kan spre disse erfaringene også til andre
kommuner og fylkeskommuner.

 Jo, jeg er enig i det. Vi foretar for tiden
en gjennomgang av hele den statlige utdanningsadministrasjonen,
hvorunder særlig tilsynsoppgaven er svært viktig,
man skal se hvordan den skal organiseres i fremtiden. Dette med
skoleombud kan være et supplement eller
noe som vi kan se i sammenheng med gjeldende ordninger. Jeg er enig
i at her bør vi nå se positivt på de
tiltakene som iverksettes rundt omkring. Vi bør innhente
erfaringer, vi bør spre dem, og vi bør se om det også vil være
aktuelt å prøve å stimulere til at ordningene gjennomføres
i en bredere skala.

Jeg er helt enig med representanten her, vi
kan ikke sitte stille og se på at det ikke
gripes fatt i slike problemer. Sannheten er jo at man på skolen
har en plikt til å gripe fatt i slike problemer. Men når
det ikke skjer, må vi kikke på kompetansen,
vi må se på lederskapet, hvilke programmer og
hjelpetiltak vi kan iverksette i skolene,
og selvfølgelig også på tilsyns-
og ombudsoppgavene.

Jeg hadde forleden et møte
med et av disse ombudene som taler elevenes sak i sitt fylke, og
det var meget interessant.

 Jeg kan love at jeg vil skaffe meg
kunnskap om de erfaringer som er gjort i Nordland, etter
hvert i Akershus, Nord-Trøndelag og kanskje Telemark, og
se hva det kan få av betydning og effekt og eventuelle
konsekvenser for resten av Skole-Norge.





                

 I utgangspunktet vil jeg si at dette er en
noe hypotetisk problemstilling. Det foreligger
for tiden ingen søknader om forsøk på dette
området. Jeg er riktignok kjent med at enkelte kommuner
er interessert i en ansvarsovertakelse
for videregående
opplæring, og hvis en eller flere kommuner søker
om et slikt forsøk, må naturligvis søknaden
vurderes og behandles. Blant de forhold som i så fall må vurderes,
er søkerens muligheter for å håndtere
det mangfoldet innen fagopplæringen som spørsmålsstilleren
her har vært opptatt av. Hva svaret på en eventuell
søknad vil bli, det kan jeg naturligvis ikke vite
nå.

 Vi har det slik i Norge at det er
kommunene som har ansvaret for grunnskolen, og så er det
fylkeskommunene som har ansvaret for videregående
opplæring. Vi har ikke noen umiddelbare
planer om å gjøre noe med det. Derimot verserer
det nærmest noen rykter, får jeg si – jeg
kan lese det i mediene – om at
enkelte kommuner overveier å søke om å få gjennomføre
forsøk med å overta ansvaret.

Som sagt: Det foreligger
ingen slike søknader nå, og det er naturlig å behandle
dem først hvis og når de foreligger. Sett fra
mitt ståsted da vil det være
det utdanningsfaglige og det utdanningspolitiske perspektivet som er
viktig. Får vi bedre utdanning, eller
får vi dårligere utdanning? Får vi et
bedre eller dårligere skoletilbud?
Det må være det som er sentralt
for utdanningsministeren. I tillegg vet vi at det også er
andre politiske spørsmål, knyttet til
kommunestruktur osv., som denne sal er opptatt av. Men sett fra
mitt ståsted er det det utdanningsfaglige som
er viktig, og det er jo det også spørsmålsstilleren
er opptatt av. Mangfoldet er blant de tingene som eventuelt
da må kunne ivaretas.

 Når det gjelder Reform 94, er det
klart at mye er positivt, men vi har også en
god del utfordringer og en del problemer. Jeg er personlig ganske spent
på å se hva som skjer nå når
dette blir et relativt sett mer betydelig virksomhetsområde
for fylkeskommunene, og om det kan føre til enda
større oppmerksom om dette feltet – hvilket jeg
ville synes var veldig bra.

Så må jeg også legge
til at når det gjelder initiativ som kommer
fra lokalsamfunnene om å få gjennomføre
forsøk, har jeg generelt en positiv grunnholdning, for
jeg synes vi skal lytte til lokaldemokratiet og de ønskene
som er der. Men som sagt: På dette området foreligger
det ingen søknader. De vil bli behandlet seriøst
når de kommer, og da vil det være det
utdanningsfaglige og det utdanningspolitiske som vil stå i
fokus for meg. Jeg vil studere om dette kan være
et forsøk for å se om det kan lede til
bedre skolepolitikk og skoletilbud eller ikke.





                

 Vi er i det siste, som spørreren er inne
på, både gjennom media og forskning
blitt minnet om at vi har disiplinproblemer og mobbing i norsk skole.
Antall elever som er involvert i problematferd, har ikke økt
de siste årene, men disiplinproblemene er blitt alvorligere,
og de er alvorlige for dem som berøres, uansett.

Dette virker inn både på elevenes
og lærernes arbeidsmiljø og prestasjoner. Alle
som har sitt virke i skolen, barn, ungdom og voksne, har krav på et
trygt og godt arbeids- og læringsmiljø, og det
er også en forutsetning for at man skal kunne
få et godt kunnskapsnivå.

Arbeidet mot problematferd som mobbing og vold
er et prioritert område for Regjeringen. Skolen må ha
nulltoleranse for slik atferd. Fravær av truende atferd
er en forutsetning for å kunne skape et trygt og godt læringsmiljø.
Arbeidet mot mobbing og vold krever kontinuerlig og langsiktig innsats
i nært samarbeid med andre
sektorer. Alle i skolen, både lærere,
elever og foreldre, må være enige om
hva som er akseptabel atferd, og det bør etableres klare
regler og rutiner for å følge opp brudd på regelverket. Alle
lovbrudd må anmeldes, og dette må være
et ansvar for skolens ledelse.

Jeg vil forsterke arbeidet for å bedre
lærings- og oppvekstmiljøet. Læringssenteret
arbeider med å utarbeide en veiledning om utviking av sosial
kompetanse. I tillegg til denne utarbeider de to supplerende veiledninger
for skolens arbeid med elever med store atferdsvansker. Den ene
er beregnet til bruk for kommunene og skoleeierne, den andre
til bruk for skolene, rektor og lærerne. Veilederne vil
understreke kommunenes og skolenes ansvar, og de har et stort handlingsrom
og et bredt tiltaksregister å spille på i forhold
til atferdsproblemer. Det finnes også mange gode
eksempler på at man har greid å løse
problemene og forebygge nye, og disse er det veldig viktig å få gjort
kjent.

Fra statens side bevilger vi også betydelige
midler til antimobbeprogrammer. Ett eksempel
er det såkalte Olweus-programmet, som tilbys
i ni fylker i 2002, og i flere fylker i 2001 og 2003. Mange skoler
har allerede oppnådd gode resultater, og disse
eksemplene er det viktig å synliggjøre, slik at
andre kan lære. Jeg minner også om
at opplæringsloven gir anledning til, som en siste utvei, å flytte
mobberne ut av skolen.

Til slutt nevner jeg at Stortinget i anmodningsvedtak, vedtaksnr.
335 av 18. mai 2000, bad Regjeringen om å fremme forslag
om å lovfeste arbeidsmiljøbestemmelser for elever
og studenter. Jeg vil i løpet av inneværende sesjon
legge frem et forslag om endringer i opplæringsloven
når det gjelder elevenes skolemiljø. Formålet
med lovendringen er å styrke elevenes vern når
det gjelder det fysiske og psykososiale skolemiljøet, samt å styrke
skolens systematiske arbeid med dette. Reguleringen av lærernes
arbeidsmiljø finnes, som for andre arbeidstakere,
i arbeidsmiljøloven.

Jørgen Kosmo hadde
her gjeninntatt presidentplassen.

 Jeg tror det representanten her er inne
på, er hvordan vi kan sikre oss at vi får resultater
av skolearbeidet. Da kan vi være opptatt av faglige resultater,
men her i dette spørsmålet snakker vi også om forutsetningen
for å få gode faglige resultater, nemlig
et godt læringsmiljø.

Det vi er nødt til å få til
mer av i norsk skole, er kvalitetsvurdering, kvalitetssikring, kvalitetskontroll
og åpenhet om dette. Cirka halvparten av landets skoler
driver nå med skolebasert vurdering, og i nesten alle
tilfeller omfatter de også læringsmiljøet
og den typen problemer som spørreren
er opptatt av. Jeg mener at vi må få til
dette i alle kommunene, og det er mulig vi også bør
gjøre noe på nasjonalt nivå for å sikre
oss at vi ikke bare gjennomfører enkle
og mer stuntpregede, adhocpregede programmer, men at vi gjør
noe som har virkning på varig basis.

Men det er interessant
at av veldig mange tiltak som er utviklet internasjonalt, skårer
de programmene som er utviklet i Norge, meget høyt, i den
forstand at de har dokumentert effekt. Vi må forklare
skolene og kommunene at det er disse programmene som må brukes.
Og staten støtter altså dette.

 Av den såkalte PISA-undersøkelsen
kan vi faktisk lese at lærerne i Norge
er blant de lærere internasjonalt som har den vanskeligste
oppgaven, dels fordi det er stor spredning på elevene,
med såkalt sterke og svake elever, og dels på grunn
av disiplinproblemer. Det er meget utfordrende, og hvis vi skal greie å virkeliggjøre
visjonen om tilpasset opplæring, er det viktig at vi engasjerer
oss i dette.

Jeg vil føye til én
ting: Jeg synes også det er viktig å synliggjøre
de mange gode eksemplene på såkalte
alternative tilbud som finnes rundt om i Skole-Norge, der elever
som i perioder kanskje kjeder seg eller ikke
trives så godt på skolen, og som kan bli såkalte
problemelever, kan få andre og spennende tilbud
i deler av tiden, og på den måten avhjelpe en
situasjon for seg selv, for sine medelever og
for lærerne. Her skjer det mye spennende som både
foreldre, elever og lærere er veldig fornøyd
med, og som vi ikke har brakt nok frem i dagen.





                

 Nå har vi jo i spontanspørretimen
vært inne på situasjonen i Oslo
og det som dreier seg om undervisningstimer i Oslo, som
ligger veldig høyt over andre kommuner. Representanten
Reikvam tar vel opp et litt annet spørsmål her.

Alle elever har i dag rett til opplæring
som har en forsvarlig minimumsstandard i samsvar med lov og læreplan.

Når jeg er skeptisk til en slik ytterligere
lovfesting som SV tidligere har fremmet forslag om, nemlig å fastsette
et læretimetall i tillegg til undervisningstimetallet – hvis
jeg forstår dette riktig – skyldes det at den
kan binde opp ressursbruken på en slik måte
at ressursene ikke blir brukt mest mulig effektivt ut
fra behovene ved den enkelte skole. Jeg er dessuten opptatt
av at regelverket blir gjennomgått
bl.a. med det for øye å få endret
eventuelle regler som hindrer mest mulig effektiv ressursutnyttelse. Og
når jeg snakker om effektivitet her, er det ikke bare kostnadseffektivitet,
men formålseffektivitet.

Skoleeierne har ansvaret for at regelverket
blir fulgt opp, og må fatte vedtak i samsvar med dette.
Skoleeierne må også sørge for
den interne kommunikasjon og de rapporteringsrutiner som må til
for at regelverket skal kunne oppfylles.

Jeg er imidlertid også opptatt
av å styrke tilsynssiden, slik at det kan bli gitt adekvat
veiledning, og at eventuell manglende overholdelse av
regelverket kan bli fulgt opp.

 Jeg har full respekt for representanten Reikvams
intensjoner her, men jeg er redd for
tiltak som i for stor grad overstyrer kommunesektoren, hvis vi først sier
at kommunesektoren skal ha ansvaret for skolen. Jeg har en følelse
av – og dette gjelder ikke bare skolesektoren,
men generelt i offentlig sektor – at det vi kaller minimumsstandarder,
har en tendens til å bli maksimumsstandarder, og omvendt.
Maksimum kan bli minimum hvis det er det som føles hensiktsmessig
og bekvemt.

I Oslo ligger altså undervisningstimetallet
19 uketimer over normen. Det er høyere enn i alle
andre kommuner i Norge, og det vil samlet utgjøre
et ekstra skoleår. Det er det som har vært
prioritert i Oslo. Lærertettheten i Oslo ligger
over den de har i de andre storbyene. Så uansett
om Utdanningsforbundet skulle ha rett i sine påstander
om hva som må til av innstramming, altså en innstramming
i størrelsesorden et par hundre lærere,
vil Oslo fortsatt ligge meget høyt
i forhold til resten av Norge og i forhold til de andre
storbyene. Men det betyr, som representanten Reikvam var inne
på, at timetallet er lavere ellers i landet. Det er en
av grunnene til at vi innførte tre ekstra norsktimer
sist høst.

 At foreldre engasjerer
seg, synes jeg er svært positivt, bare så det
er sagt.

Men så til alle de gode
intensjonene som representanten Reikvam er inne på,
som i bunn og grunn handler om tilpasset opplæring til alle – en
opplæring som er god, og som følger alles evner
og talenter. Prinsipielt sier han at den eneste veien å gå,
er den veien SV har foreslått. Det er jeg ikke
helt enig i. Jeg mener at det prinsipielt sett er to veier å gå.
Den ene er påleggsveien, at staten sier at sånn
skal det være. Den andre er at vi gir kommuner
og skoler større adgang til fleksibilitet, større
handlingsrom, slik at de selv kan tilpasse ressursbruken på en
fleksibel måte.

Bruk av lærerressurser ser vi er forskjellig
rundt om på skolene. Gode skoleledere er kreative
og greier å bruke lærerressursene på en
god måte. Mange skoler søker om forsøk,
slik at de kan utnytte dette på en god måte. Hvis
man ikke er like god leder, eller ikke
søker om forsøk og fleksibilitet, kan det bli
vanskeligere også å gi denne tilpassede
opplæringen. Men prinsipielt sett er det kanskje to veier å gå.
Jeg er litt skeptisk til å gå påleggsveien.





                

 Det er skoleeierens og skolens ansvar å velge
hvilke verktøy og programmer de vil ta i bruk i arbeidet
for å bekjempe mobbing og annen problematferd. Det er også skoleeiernes
ansvar å sørge for at skolene har utarbeidet planer
for dette arbeidet, og at planene følges opp. Gjennom de årlige
tilstandsrapportene fra statens utdanningskontorer etterspør
imidlertid departementet hva skoleeier og skolene har gjort på dette området.
I tilstandsrapporteringen for 2001 spør vi bl.a. om skoleeier
har kartlagt og vurdert læringsmiljøet, og om
arbeidet med å forbedre læringsmiljøet
er integrert i det løpende plan- og vurderingsarbeidet
som gjøres av skoleeierne og på skolene. Gjennom
tilstandsrapportene får vi både utdanningskontorenes
og Læringssenterets vurderinger og anbefalinger. De årlige
tilstandsrapportene gir oss muligheten til å følge
situasjonen og vurdere behovet for ytterligere tiltak fra departementets
side, som jeg oppfatter at representanten Skarbøvik er
opptatt av.

Jeg vil også nevne «Elevinspektørene»,
en web-basert tjeneste på Skolenettet, der elevene på ungdomstrinnet og
i videregående
opplæring kan gi sin vurdering av ulike sider ved opplæringen
på skolen i forhold til fag og trivsel. «Elevinspektørene» kan
gi rapporter om klassemiljøet på skole-, klasse-
og kommunenivå, og er interessant
i forhold til å forebygge eller iverksette
konkrete tiltak mot mobbing. Ved å benytte «Elevinspektørene» kan elevene
få mer innflytelse over eget læringsmiljø.

Cirka halvparten av landets kommuner og antakelig samtlige
fylkeskommuner gjennomfører dessuten ulike typer
kvalitetsvurderinger som normalt også vil omfatte læringsmiljøet.
Utfordringen for skoler og kommuner er å ta informasjonen
fra disse vurderingene i bruk og gjennomføre også brukerundersøkelser,
slik som vi har hørt om i Oslo før i
dag, som et grunnlag for tiltak som kan bidra til å utvikle
læringsmiljøet i positiv retning.

Helt til slutt vil jeg nevne at staten støtter
innføring og bruk av ulike programmer for å motvirke
problematferd og mobbing. Disse er forskningsbaserte og har allerede
dokumentert effekt. Mange skoler kan derfor allerede vise
til gode resultater. Erfaringene fra disse skolene bør
spres til andre, og det vil departementet aktivt bidra til.

 Det er riktig at det skjer mye godt arbeid.
Representanten Skarbøvik nevnte ett tiltak, «Det
er mitt valg». Barneombudet skal iverksette noe
som heter «I anstendighetens navn».

Jeg ser det slik at min oppgave må være å tydeliggjøre
at noen av programmene har bedre og mer dokumentert
effekt enn andre, slik at man ikke kjøper seg programmer
og tiltak som blir mer adhocpregede, og som ikke har langsiktig
og forebyggende virkning. Det er derfor jeg sier at dette
med å spre erfaring er viktig.

Representanten Skarbøvik er inne
på sanksjoner. Ja, man kan også tenke
motsatt og si at man trenger incentiver, belønning til
de skoler som virkelig gjør noe. Jeg henviser til våre
forslag om skolebonus og demonstrasjonsskoler. Dessuten
vil vi fremme forslag til endring av opplæringsloven
i denne sesjonen, med sikte på å styrke beskyttelsen
av elevene når det gjelder lærings- og skolemiljø.
Det skal ikke bare gå på det
fysiske miljøet, men også det psykososiale
miljøet. Det er dette som har vært omtalt som
en mobbelov.

 Lærerutdanningsmeldingen vil omtale
dette. Vi vurderer et eget obligatorisk fag som vi har kalt profesjonskunnskap,
som bl.a. skal handle om skolens kultur- og verdigrunnlag, dannelse, omgangsformer.
Det rare er at løsningen på disse problemene – som
vi da forsker på, vi har programmer og tiltak
osv. – egentlig er besnærende enkel. Det handler om
at voksne setter grenser. Det handler om å ha regler for
skolesamfunnet som er akseptert av elever, foreldre, lærere
og skoleledelse – regler som er kjent, og som man følger,
i den forstand at man straffes dersom man bryter de reglene som
eksisterer. Det er i grunnen besnærende enkelt, det handler
om at voksne setter grenser. Voksne har en tendens til å etterspørre
veldig kompliserte løsninger på enkle ting. Hvis
man spør elevene om hva som skal til, svarer de: Vi trenger
lærere og voksne som ser når det skjer, og som
griper inn når det skjer. Så enkelt er det på en
måte, så det er et ansvar for oss alle.





                

