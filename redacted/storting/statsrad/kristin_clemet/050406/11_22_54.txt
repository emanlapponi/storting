  Regjeringen har ikke foreslått å avvikle
dette tilskuddet til landslinjene. Det er det tidligere utdanningsminister
Trond Giske og Stoltenberg-regjeringen som har gjort. Vi foreslo
en reduksjon, men dette ble delvis reversert av Stortinget, samtidig
som Fremskrittspartiet og regjeringspartiene
ble enige om at vi skulle komme tilbake til saken, og det gjør
vi nå. Jeg bekrefter at vi skal reversere resten av dette
kuttet i revidert for å skape forutsigbarhet.

Så sier jeg at vi tar sikte
på å opprettholde
denne ordningen. Men jeg mener at ordningen som system
betraktet ikke er så god for å ivareta
formålet, nemlig små og sjeldne tilbud som ikke
hvert fylke kan dekke opp. Der mener jeg det finnes andre
ordninger som fungerer bedre, og vi kan også arbeide
oss frem til ordninger som ikke har sett dagens lys til
nå. Jeg har en god dialog med fylkeskommunene,
bl.a. representert ved fylkesråd Roger Ingebrigtsen, om
hvordan fylkene seg imellom kan drøfte seg frem til varige
ordninger som på varig basis skaper større forutsigbarhet.
Men inntil vi har kommet dit, sier jeg altså at vi ønsker å reversere
det kuttet som gjenstår, som er betydelig mindre
enn det tidligere utdanningsminister Giske selv foreslo.





                

