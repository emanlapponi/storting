 Øremerkingen av tilskuddet til musikk-
og kulturskolene ble fjernet fra 1. januar 2004. Samtidig ble disse
midlene lagt inn i rammen til kommunene. Ifølge Grunnskolens
informasjonssystem, som er en statistikkdatabase som kommunene selv
rapporterer inn til, har antallet barn som tar del i musikk- og
kulturskoletilbudet, økt fra 103 000 i skoleåret 2003–2004
til 107 000 i skoleåret 2004–2005. Det er derfor
viktig å påpeke at selv om det er ventelister
for å komme inn på musikk- og kulturskolene, så har
kapasiteten ved skolene økt.

Maksimalsatsen for foreldrebetaling var uendret
på 1 600 kr fra 1993 til 2004. Hvis denne satsen
skulle ha fulgt den generelle prisstigningen, skulle den ha vært
på 2 161 kr i 2005. Ifølge Norsk Kulturskoleråd
er den omtalte undersøkelsen ikke ferdigstilt,
og tallene i den er heller ikke kvalitetssikret. Men statistikk
fra GSI viser imidlertid at det i skoleåret 2004–2005
kun er én kommune som tar over 3 500 kr pr. elevplass,
og 21 kommuner som tar over 2 000 kr. GSI viser også at
den gjennomsnittlige betalingssatsen i skoleåret 2004–2005
er 1 500 kr pr. elevplass, en økning på 234 kr
fra året før.

Jeg mener dette ikke viser
en utvikling i retning av økende forskjeller med hensyn
til norske barns kulturkompetanse, men jeg vil selvsagt
følge utviklingen nøye.

