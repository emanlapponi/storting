  Jeg er enig i at det er uheldig med den uforutsigbarheten,
og der har vi jo et felles ansvar, ettersom tidligere utdanningsminister Giske
selv har bidratt til det før han gikk av, ved å foreslå et
totalt kutt på landslinjene. Jeg mener at vi
nå må skape denne forutsigbarheten ved at vi opprettholder
denne ordningen, men at vi samtidig arbeider frem bedre
ordninger, og jeg tror det er bred enighet om at det finnes bedre
ordninger.

Jeg vil peke på noen
muligheter – for det første systemet med landsdekkende
linjer, som er et utmerket system, hvor fylkene samarbeider om små og
sjeldne tilbud som man ikke kan ha i hvert enkelt fylke.
Man kan tenke seg forpliktende gjesteelevsoppgjør. Man
kan også tenke seg friere skolevalg over fylkesgrensene,
hvor det er avtaler mellom fylkene. I den forbindelse
tillater jeg meg å vise til en odelstingsproposisjon
som Regjeringen nylig har fremmet for Stortinget, og som nettopp
omhandler en hjemmel bl.a. for friere skolevalg.

