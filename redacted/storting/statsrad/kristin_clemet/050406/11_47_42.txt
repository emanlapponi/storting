 Jeg er i prinsippet villig til å vurdere
alt, men da må det jo foreligge et grunnlag for at det
er nødvendig. Så vidt jeg kan se, har kommunene
tatt sitt ansvar. De har fått større frihet til å prioritere,
ved at vi ikke lenger øremerker dette og detaljstyrer
prisen. Det har medført at flere barn nå får
tilbudet, og at gjennomsnittsprisen fortsatt er under det maksimalprisen
var. Det er kommunenes prioritering når de har fått frihet.

Jeg konstaterer at en rød-grønn
regjering har tenkt å gjøre noe annet. Det er
for meg det samme som å svekke lokaldemokratiet. Da går
et alternativ til valg på å svekke lokaldemokratiet.
Det mener jeg ikke trengs i Norge. Jeg mener
det allerede er for lite handlingsrom for lokale politikere
til at vi på lang sikt skal kunne opprettholde
respekten for lokaldemokratiet og gjøre det meningsfylt å være
lokalpolitiker.

Når det gjelder holdningen til undersøkelser
osv., tar jeg det som sagt alvorlig. Men det skal bli spennende å se, hvis
SV noen gang kommer inn i regjeringskontorene, hvordan
SV da vil forholde seg til offisiell norsk statistikk, om det betyr
noe, eller om det fortsatt skal være halvferdige
undersøkelser, medieoppslag
og tilfeldige utsagn som skal styre politikken.





                

