  Det er riktig at Kunnskapsløftet
innebærer mange endringer i skolen, og det er særdeles
viktig at foreldre får god informasjon
om hva reformen innebærer, slik at de kan følge
opp sine barn i skolehverdagen.

Når det gjelder informasjon om reformen,
har Kunnskapsløftet egen nettside. I tillegg har nettsidene
til departementet, Utdanningsdirektoratet og Foreldreutvalget for grunnskolen
informasjon om reformen. Jeg har også vært med
på store informasjonsmøter rundt om i landet.
I oktober informerte jeg om reformen på et stort møte
for kommunale foreldreutvalg, og i perioden januar–mars
har jeg holdt seks store informasjonsmøter på kveldstid
rundt om i landet for elever, foreldre, lærere og andre
interesserte. Det har vært god oppslutning om disse møtene,
og det har vært mulighet for spørsmål
og svar på hvert møte. Det er også kommet
skriftlige spørsmål til departementet fra engasjerte
foreldre i etterkant av møtene, og
disse har vi selvfølgelig besvart.

Alle de nye læreplanene
er sendt på en åpen høring, og det er
full anledning for foreldre til å levere
høringsuttalelser innen fristen, 10. mai. Førstkommende
mandag sendes det ut en egen informasjonsbrosjyre til alle
foreldre om høringsprosessen. Både
Utdanningsdirektoratet og Foreldreutvalget for grunnskolen har lagt
ut læreplanutkastene og informasjon om høringsprosessen
på sine nettsider. Foreldre
som ønsker å gi en høringsuttalelse,
kan enten gjøre dette som enkeltperson eller
bruke de organene som finnes, som foreldrenes arbeidsutvalg
ved den enkelte skole eller kommunalt foreldreutvalg,
dersom det er opprettet i kommunen.

De siste årene har alle
foreldre til førsteklassinger fått en
brosjyre ved skolestart der de informeres om
skolens, foreldrenes og elevenes rettigheter og plikter. Denne brosjyren
skal også sendes ut høsten 2005. I tillegg
skal departementet i samråd med Foreldreutvalget for grunnskolen
sende ut informasjon til alle foreldre
med barn i grunnskolen om hvor langt reformen er kommet høsten 2005,
og hvilke konsekvenser den har for elevene. Vi vil selvfølgelig
også vurdere den typen behov de kommende år, etter
som reformen gjennomføres.

