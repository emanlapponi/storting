  For å følge opp uttalelsen
fra FNs menneskerettighetskomite har Regjeringen besluttet å foreslå endringer
i opplæringslovens bestemmelser om KRL-faget og om fritak
fra deler av opplæringen. Det er også besluttet å utvikle
ny læreplan i faget som del av arbeidet med nye læreplaner
i forbindelse med Kunnskapsløftet. Begge prosesser er i
gang.

KRL-faget skal formidles gjennom varierte og
engasjerende arbeidsmåter, på samme måte
som alle andre fag i grunnopplæringen.
Arbeidsmåter som av noen kan oppfattes som å ligge
tett opptil religionsutøvelse, krever spesiell varsomhet
fra lærernes side. Det er viktig å komme enkeltelever
i møte gjennom tilpasset opplæring.
Mye tyder på at det er praksis i skolene som
avgjør om undervisningen i KRL-faget oppfyller menneskerettighetene. Kompetanseutvikling
for lærerne er et viktig virkemiddel for å bedre
skolenes praksis.

Regjeringen vil derfor satse på særskilte
kompetansehevingstiltak for å gjøre skolene bedre
i stand til å undervise i samsvar med intensjonene for
KRL-faget. I dette arbeidet er det to forhold som må ivaretas.
Universiteter og høyskoler må ha muligheter for å gi
tilbud, og skoleeierne må ha mulighet for å la
lærerne utnytte tilbudene.

Stortinget har sluttet seg til Regjeringens
forslag om å investere i et betydelig kompetanseløft
for å realisere de sentrale målsettingene som
er varslet i St.meld. nr. 30 for 2003-2004, Kultur for læring. Både
bedre tilpasset opplæring og nye læreplaner
er blant de prioriterte områdene.

Fordi KRL-planen tas i bruk før de
andre læreplanene, vil Regjeringen vurdere å fremskynde
bruk av de statlige kompetansemidlene hva angår KRL-faget.
Dette vil jeg bl.a. komme tilbake til i forbindelse med den ordinære budsjettprosessen.

