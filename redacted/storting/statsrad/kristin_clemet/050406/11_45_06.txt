 Jeg mener at det ikke er
grunnlag for å trekke de konklusjonene som her trekkes.
Tilskuddet og øremerkingen ble altså fjernet fra
1. januar 2004. Det er ca. halvannet år siden. Vi har offisiell
norsk statistikk fra Grunnskolens informasjonssystem.
Den har jeg vist til. Departementet har vært i kontakt med
Norsk Kulturskoleråd og fått bekreftet at denne
undersøkelsen ikke er ferdigstilt. Vi konstaterer
da at det er flere barn i kulturskolen nå enn det var i
fjor, og at den gjennomsnittlige prisen for elevplassene fortsatt
ligger under det som var maksimalsatsen frem til 2004. Så jeg mener
det ikke er grunnlag for å trekke disse konklusjonene.

Når det gjelder å gå til
den typen tiltak som representanten her foreslår, er mitt
svar at det ikke er aktuelt for denne regjeringen. Vi
setter pris på lokaldemokratiet. Jeg mener at
hvis vi ikke tillater å overlate noe til lokalpolitikerne,
er det i virkeligheten ikke noe lokaldemokrati. Jeg har
tillit til at vettet er sånn noenlunde likt fordelt, og
at det finnes en masse vett i det enkelte kommunestyret til å ta
seg av kulturskolen. Det tyder også utviklingen på.

