 Internasjonale og nasjonale undersøkelser
viser at norske elevers leseferdigheter i gjennomsnitt ikke
er gode nok. Norge er blant de landene der leseferdigheten
varierer mest, og mangel på leselyst hos gutter er særlig
urovekkende. Det er alvorlig at hver femte elev forlater grunnskolen
med så svake leseferdigheter at det vil kunne være
et alvorlig hinder ved senere utdanning og deltakelse i arbeidslivet.

Mange lærere som underviser i norsk
i grunnskolen, har mangelfull utdanning i faget. Statistisk sentralbyrå gjennomførte
i 2000 en omfattende spørreundersøkelse blant
lærere om deres utdanning i de fagene de underviser
i. Av lærere som opplyste at de underviser i norsk, oppgav
om lag 50 pst. av lærerne på barnetrinnet og 30 pst.
av lærerne på ungdomstrinnet at de hadde mindre enn
30 studiepoeng utdanning i faget.

Både elevenes læringsresultater
og kunnskapen om læreres utdanning viser at det er nødvendig å bedre grunnskolelæreres
grunnlag for opplæring i lesing og skriving. Jeg har derfor
tatt initiativ til å styrke kompetansen
både hos nye lærere og hos lærere som
arbeider i skolen. Stipend for videreutdanning i norsk med vekt
på lesing og skriving er ett av tiltakene.

Grunnutdanningen for allmennlærere
vil fra høsten 2003 gi nye lærere 30 studiepoeng
fordypning i norsk, 10 studiepoeng i grunnleggende lese-, skrive-
og regneopplæring og mulighet for økt fordypning
i norsk og andre skolefag.

For å gi lærere som allerede
arbeider i grunnskolen, mulighet til å heve sin
faglige kompetanse opp til 60 studiepoeng, har jeg lagt til rette
for at de skal kunne søke om stipend på inntil
100 000 kr for å gjennomføre
videreutdanningen.

Jeg har også tatt initiativ
til at det er utviklet fleksible og praksisnære videreutdanningstilbud
i norsk med vekt på lesing og skriving og bruk av IKT i
faget. Tilbudene gis inneværende studieår
ved åtte universiteter og høyskoler,
og 245 lærere deltar. Jeg regner med at muligheten for å få stipend
vil føre til at langt flere lærere vil
ta videreutdanning i dette viktige fagfeltet.

En strategi med konkrete tiltak for å fremme
elevers leselyst og kunnskapsglede er under utarbeidelse i departementet.
Stipendordningen for videreutdanning i norsk og samisk som blir
iverksatt fra og med høsten 2003, er ett av flere
tiltak i strategien.

Det haster med å få etablert
ordninger som bidrar til at elevene får god opplæring.
I første omgang blir derfor stipendordningen
brukt til å gi lærere som underviser i sentrale
fag i grunnskolen, mulighet til å heve sin faglige kompetanse
opp til 60 studiepoeng, tilsvarende ett års studium.

Det er selvsagt meget viktig og positivt at
Høgskolen i Stavanger har satt i gang
et mastergradsstudium i lesevitenskap. Ett av dagens krav til opptak
på dette studiet er 90 studiepoeng i norsk. På bakgrunn
av erfaringer med og etterspørselen etter stipendordningene
vil jeg vurdere om det senere kan være aktuelt å sette
i verk tiltak for å stimulere søkningen til høyere
grads studier på prioriterte områder,
f.eks. ved stipend.

 La meg først si at det lesefaglige
miljøet ved Høgskolen i Stavanger
er et faglig meget godt miljø. Jeg kan også si
at vi gjør en utstrakt bruk av fagmiljøet der
i det arbeidet vi gjør for å styrke elevers leseferdigheter
og leselyst, og også nyutdannede og eksisterende
læreres kompetanse når det gjelder opplæring
i disse fagene.

Som jeg svarte, har vi i første
omgang satset på lærere som allerede er i skolen,
og som mangler kompetanse. Men jeg mener at alle
tiltak her bør vurderes, fordi lesing er et basisfag. Det
er i høyeste grad et verktøyfag, en kilde til
nytte i utdanning og arbeidsliv, men det er også en kilde
til nytelse og livskvalitet. Så det er et meget viktig satsingsområde,
og dette vil være veldig viktig. Jeg vil ta med
meg dette videre.

Jeg vil også bekrefte at
vi er veldig opptatt av hvorledes vi kan bruke universitets-
og høyskolemiljøene på en enda
bedre måte vis-à-vis Skole-Norge
når det gjelder læringsressurser og kompetanseutvikling.
Det vil vi bl.a. komme tilbake til i revidert nasjonalbudsjett.
Der vil vi legge frem en vurdering av hvordan den statlige utdanningsadministrasjonen
kan styrkes.

 Det siste er nettopp poenget, og
jeg kan gi en liten referanse til den planen for styrking av realfagene
som departementet allerede har lagt frem, og som er en femårig
plan. Jeg vil ikke hevde at det ikke har vært
tatt initiativ tidligere eller iverksatt tiltak
for å styrke realfagene, men det var veldig fragmentert,
uoversiktlig – det var ikke noen
helhetlig strategi bak det. Så vi har lagt inn en god del
nye tiltak når det gjelder realfagene, men det er også et
forsøk på å samordne
de tiltakene som allerede var iverksatt.

Vi hadde for ikke lenge siden et
fagseminar i departementet med de leseinteresserte miljøene
i Norge. Det skjer veldig mye positivt, men hvis alt er fragmentert
og uoversiktlig, får vi kanskje ikke den nytten
av det som vi kunne ha. Derfor er ett viktig formål med
en slik plan å samle alle disse gode
kreftene, se tiltakene i sammenheng og få mest mulig ut
av dem, bl.a. ved å koordinere det
bedre.

