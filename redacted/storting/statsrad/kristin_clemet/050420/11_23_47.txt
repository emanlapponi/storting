 Som jeg sa tidligere i spontanspørretimen
i dag, tror jeg de aller fleste vil være enige
om at skolen ikke skal være en arena
for reklame og kommersielt press.

En undersøkelse som ble gjennomført
i 2003 av Statens institutt for forbrukerforskning, viste også at
omfanget av markedsføring i skolen pr. i dag er lite. Når
flere organisasjoner nå, bl.a. gjennom et felles brev til
meg, ønsker et lovforbud mot reklame i skolemateriell,
er det først og fremst for å forhindre reklame
i fremtiden.

Jeg har, også tidligere
i dag, uttrykt en viss skepsis til å innføre et
lovforbud, fordi det er vanskelig å finne
en fornuftig avgrensning. Det er f.eks. bred enighet om at vi skal
stimulere til at skoler og lærere skal bruke
varierte læremidler og ulike opplæringsarenaer.
Det krever bl.a. flere læremidler enn bøker, slik
som aviser, tidsskrifter og Internett, hvor det som regel også er
reklame. Utstyr og produkter som brukes i skolen, kan også representere
en kommersiell påvirkning, f.eks. ved bruk av logo. Videre er
det et mål at skole og lokalt arbeids- og næringsliv
skal etablere partnerskap, noe som bl.a. kan innebære
bedriftsbesøk, prosjektarbeid
for elever, hospitering for lærere, lærerdeltakelse
på bedriftsinterne besøk og forelesere fra bedriftene
på skolene. Dette illustrerer noen av de gråsoner
som kan oppstå.

På et møte departementet
hadde med de nevnte organisasjonene i forrige uke, ble
spørsmålet om reklame i skolen drøftet.
Det var likevel et lovforbud mot reklame i lærebøker
i grunnskolen som reelt sett ble diskutert. Et slikt forbud
er juridisk ikke vanskelig, men det er noen
problematiske sider. Dersom vi begrenser oss til å innføre
et lovforbud mot reklame i lærebøker i grunnskolen
og på den måten trekker opp en markant grense,
vil vi samtidig gi et sterkt signal om at lovforbudet ikke
gjelder på alle andre områder
i skolen. Som allerede nevnt, utgjør lærebøkene en
stadig mindre andel av læremidlene skolen bruker
i dag, og et eventuelt forbud mot reklame i lærebøker
vil dermed nærmest kunne få symbolsk betydning.

Opplæringsloven med forskrift
har i dag ikke noe forbud mot reklame, men det ligger
implisitt i bestemmelsen om rett til gratis opplæring
i opplæringsloven at det ikke kan stilles krav
om gjenytelser når det gis gaver til skolen. Dette innebærer
at det allerede er innført et forbud mot sponsing i form
av motytelser. Det er opp til skoleeier og den enkelte skole å vurdere
hvilke læremidler de vil bruke, og hvilke partnere de ønsker
et samarbeid med.

Jeg har i utgangspunktet tillit til at skoler,
foreldre og lokale politiske organer kan vurdere
hvor grensen går for kommersielt press og uheldige samarbeidsrelasjoner.
For å hjelpe skoleeiere og skoler i denne vurderingen vil
departementet utarbeide en veileder for håndtering av reklame
og kommersielt press i skolen, herunder også sponsing.
De tidligere nevnte organisasjonene er invitert til å kommentere
utkast til veileder før den ferdigstilles.

Jeg vil også sette i gang
en utredning for å vurdere om det finnes
fornuftige måter å lovregulere dette feltet på. Utredningen
vil kartlegge ulike alternativer og konsekvenser, og de nevnte organisasjoner
er også invitert til å komme med konkrete
forslag.

Til syvende og sist er det skolene som skal
håndtere konkrete situasjoner som oppstår rundt
reklame og kommersielt press i skolen. Det er derfor viktig at en
eventuell regulering av dette feltet er fornuftig og mulig å etterleve i
praksis.

La meg bare avslutte med å si
to ord om den nevnte svenske undersøkelsen. Så vidt
vi har kunnet bringe i erfaring, dreier dette seg om en
undersøkelse gjennomført av Lærerforbundet
som viste at 60 pst. av grunnskolene i Sverige på slutten
av 1990-tallet hadde blitt sponset av foretak eller organisasjoner,
og at majoriteten av lærerne som svarte, kunne tenke seg å takke
ja til sponsortilbud under forutsetning av at sponsorene ikke
påvirket innholdet i undervisningen.

