  I Norge har Foreldreutvalget for
grunnskolen siden opprettelsen i 1976 arbeidet for aktiv foreldredeltakelse
i grunnskolen. Gjennom en rekke prosjekter og ved ulike former for
informasjon er foreldrene blitt trukket inn i skolearbeidet på mange
forskjellige måter. FUG har imidlertid ikke hatt noen
prosjekter spesielt beregnet på eldre
mennesker.

Under et skolebesøk i Sverige
i 2003 møtte jeg eldre som gjennom sitt frivillige
engasjement i skolen var blitt en stor og viktig ressurs for elevene, ikke
minst sosialt. I Sverige kalles dette «Farmor
och Morfar i Skolan». Tiltaket ble også omtalt
i norsk presse i forbindelse med besøket der.

Den 8. august samme år ble det holdt
et møte i departementet der representanter for
Seniorsaken Norge, Norsk Pensjonistforbund og pensjonister og rektor
knyttet til Bøverbru skole i Vestre Toten kommune
deltok. Denne skolen har siden 1999 hatt et prosjekt der pensjonister
er knyttet til skolen, og der både disse og elevene
har stort utbytte av samarbeidet. Også andre
steder i Norge har pensjonister og eldre på ulike
måter vært knyttet til skolen, men sjelden som
et planlagt og systematisk tiltak.

Departementet gav på møtet
uttrykk for at det var ønskelig å følge
opp med et prosjekt for utprøving av modeller for å benytte
eldre som ressurs i skolen. Det ble bestemt
at det daværende Læringssenteret skulle få i
oppgave å drive prosjektet som fikk navnet «Skolebesteforeldre».

Skolebesteforeldre som idé handler
om å utvikle kontakt og samhandling mellom
barn og eldre gjennom skolen. I de nærmeste årene
vil eldre utgjøre en stor gruppe i samfunnet.
Flere kan regne med mange år med god helse og overskudd.
De har en variert yrkes- og erfaringsbakgrunn, og eldre
utgjør en betydelig og viktig ressurs i samfunnsnyttig
arbeid. De vil samtidig ha glede av meningsfylte oppgaver på tvers
av generasjoner og andre skiller i samfunnet. På en
naturlig måte bidrar de eldre til overføring
av kultur, tradisjoner, historie, kunnskap og erfaring. Ved å knytte
nærmere bånd mellom gammel og ung øker
trivsel og trygghet for alle, også utenom skoletiden. Både
gammel og ung skal oppleve dette som positivt, en vinn-vinn-situasjon.

Skolebesteforeldre skal ikke erstatte noen
av skolens personale, men være en tilleggsressurs
for skolen. Det er viktig at de kjenner ansvar og har interesse
for barnas utvikling og trygghet. Ordningen baserer seg på frivillighet, og
er i prinsippet ulønnet.

Hovedmålsettingen er å etablere gode
modeller i skolen for utvikling av samvær og samhandling mellom
generasjoner.

Pilotskoler skal prøve ut modeller
for engasjement av skolebesteforeldre i grunnskolen. De rekrutterer
frivillige skolebesteforeldre som ønsker å delta,
og prosjektet skal sørge for gode kanaler for
erfaringsutveksling og informasjon mellom pilotskolene
og andre interesserte. Pilotskolene er spredt over hele
Sør-Norge og Trøndelag. Skolene utveksler erfaringer
underveis og har en felles samling i året. Første
samling ble holdt 23. mars 2004. Prosjektet varer ut skoleåret
2005/2006.

Styringsgruppen for prosjektet ble etablert
høsten 2003 og består av representanter for departementet,
Utdanningsdirektoratet, Norsk Pensjonistforbund, Seniorsaken Norge,
Kommunenes Sentralforbund og Utdanningsforbundet.

Departementet ser med spenning frem til avslutningen av
prosjektet. De erfaringene som gjøres, vil være
av stor betydning for det videre arbeidet med å trekke
nye grupper mennesker inn i skolens hverdag.

