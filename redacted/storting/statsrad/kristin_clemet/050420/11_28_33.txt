 Jeg deler ikke helt denne virkelighetsbeskrivelsen.
Jeg vil egentlig ikke si at min innfallsvinkel her er
spesielt prinsipiell. Den er vel snarere ganske
praktisk. Poenget er: Er det mulig å finne en lovregulering
som er til å leve med for skolene, og som kan
få oppslutning? Jeg har ikke sett noen
slik. Jeg vil gjerne utrede det. Hvis det er noen som
har noen forslag, er jeg vidåpen for å motta
konkrete forslag. Jeg har ikke sett det fra noen
partier i Stortinget, ikke fra noen
av organisasjonene, og det er et praktisk problem. Men likevel
har jeg sagt at jeg vil igangsette dette arbeidet, og, som sagt: Alle
kan komme med forslag.

Jeg synes det er talende i og for seg at når alle
har dette engasjementet, og det ikke er noe særlig
reklame i skolen, viser det kanskje at det er mulig å mobilisere
det personlige ansvaret, at folk tar ansvar. Norsk skole har jo ikke noe
behov for reklamefinansiering mer enn andre. Vi har mer ressurser
enn alle andre i verden, så det er ikke noen nødvendighet
for å drive skole.

Jeg må legge til at det er en annen
liten gråsone. Jeg har barn selv. Det som kommer i deres
ransler – og skolen har brukt dem som postkontor – og
som etter min vurdering er av størst kommersiell
betydning, er henvendelser fra idrettsbevegelsen som ganske
kort etterpå medfører krav om kjøp av
utstyr som er påført reklame. Hvordan skal vi forholde
oss til det?

