  I forslaget til statsbudsjett for 2002 ønsker
Regjeringen å bevilge i alt 218 mill. kr til
bygging av studentboliger. Dette er 26 mill. kr
mer enn forslaget fra den forrige regjeringen. Studentsamskipnadene
ble i begynnelsen av november, med forbehold om Stortingets endelige
budsjettvedtak, invitert til å søke
om tilsagn om statstilskudd i 2002. Søknadsfristen er satt
til 1. januar 2002. Departementet vil deretter foreta en grundig
vurdering av søknadene som er kommet inn. Oslo
og Akershus-høgskolenes studentsamskipnad er invitert til å søke
om statsstøtte til bygging av studentboliger på lik
linje med andre studentsamskipnader, og samskipnadens
søknad vil bli behandlet etter de kriterier som
er gitt for forvaltning av tilskuddet.

I behandlingen av søknadene legges
det vekt på eksisterende dekningsgrad av studentboliger
på søkerstedene, antall utenlandsstudenter, tilflyttede
studenter og utviklingen i studentmassen. Det kan tas hensyn til
særskilte lokale faktorer, og situasjonen på det
private boligmarkedet er også viktig. Vektlegging
av disse momentene har gjort at de store byene og særlig
Oslo-regionen har blitt prioritert ved fordelingene av tilsagn de
senere år. Det vil antakelig være nødvendig å fortsette
denne linjen i noe tid fremover.

 Lov av 17. juli 1998 om grunnskolen
og den vidaregåande
opplæringa stiller krav om politiattest ved ansettelser
i grunnskolen. Politiattesten skal vise om vedkommende
er siktet, tiltalt eller dømt for seksuelle overgrep
mot barn. Loven sier også at personer
som er dømt for slike overgrep, ikke kan tilsettes
i grunnskolen.

Et slikt yrkesforbud er helt spesielt
i Norge. Det griper sterkt inn i tanken om at straffedømte
skal få en sjanse til å komme tilbake til samfunnet.
Men en slik regel ble altså ansett for å være
nødvendig for å hindre seksuelle overgrep
mot barn i skolen og, som vi vet, også i barnehagen,
hvor det gjelder en tilsvarende bestemmelse.

Yrkesforbudet i opplæringsloven rammer bare
seksuelle overgrep mot barn, ikke overgrep generelt. Slik
jeg oppfatter representantens spørsmål, spørres
det etter et yrkesforbud for voldsdømte generelt,
og ikke vold mot barn spesielt.

Det bør etter min mening
sterke grunner til for å nekte noen å utøve
et yrke, og så lenge det ikke er noen fare
for elevenes helse og sikkerhet, synes jeg vi skal være
varsomme med å gi slike forbud. Dersom vi skulle gi yrkesforbud
og kreve politiattest for lovbrudd som kan gjøre en lærer
til et dårlig forbilde, kan det bli vanskelig å vite hvor
mye vi bør ta med.

Det kan selvfølgelig tenkes straffbare
handlinger som bør diskvalifisere fra arbeid i skolen.
Her gir imidlertid straffeloven § 29 domstolene
muligheten til å fradømme en person retten
til å inneha stilling «som den skyldige ved den
straffbare handling har vist seg uskikket til eller må fryktes å ville
misbruke eller som i særlig grad krever almen
tillit». Domstolene vil da kunne vurdere dette konkret
fra tilfelle til tilfelle, og dette er etter mitt syn
bedre enn å ha et generelt yrkesforbud i skolen
for de og de lovbruddene.

Så lenge vi har denne sikkerhetsventilen,
finner jeg det unødvendig å endre dagens
regler. Jeg forsikrer imidlertid at jeg vil følge nøye
med i tiden fremover, og eventuelt vurdere tiltak om dette
hvis det likevel skulle vise seg nødvendig.

  Jeg synes representanten Kvakkestad tar opp
et veldig viktig problem, som det ikke er lett å se
enkle løsninger på. Det vi snakker om her mer
generelt, er læringsmiljøet vi har i skolen: om
barn, og i og for seg de som arbeider i skolen, kan føle
trygghet og befinne seg i et godt og trygt miljø på skolen,
noe som også er en forutsetning for at man skal
kunne lære bort, og for at man skal kunne lære.

Jeg ser med bekymring på utviklingen
i skolen, hvor vi ser vold, mobbing, rasisme og diskriminering.
Man kan si at den alminnelige mobbingen kanskje ikke har økt
i omfang, men at den alvorlige mobbingen har det. Dette må vi
gjøre noe med.

Når det så gjelder spørsmål
om yrkesforbud, er voldsbegrepet litt vanskeligere enn dette med
seksuelle overgrep. Straffeloven skjelner ikke mellom
vold mot barn og vold mot voksne, og det vil nok også kunne
finnes formildende omstendigheter i voldssituasjoner som ikke
vil kunne fremkomme på politiattesten. Derfor er jeg også i utgangspunktet
skeptisk til å følge representanten Kvakkestads
andre forslag, men jeg skal i hvert fall ta med meg hans
synspunkter til vurdering, fordi jeg har sagt at jeg vil følge
situasjonen nøye.

  Jeg vil i hvert fall ikke love noe
nå.

Jeg mener at dette kan være
vanskelig, fordi det kan være formildende omstendigheter
knyttet til voldsepisoder, som ikke fremkommer av politiattesten.
Dessuten mener jeg at det kan reise en ny debatt.
Hva er da det neste? Hvis formålet er å ha gode
rollemodeller og forbilder i skolen, kan man tenke seg en lang rekke
kriminelle forhold – som man i og for seg har gjort opp
for og man skal få en ny sjanse – som kunne være
relevante i en slik kontekst.

Men jeg tar med meg synspunktene, og vil selvfølgelig
følge situasjonen nøye. Jeg er helt ut enig med
representanten Kvakkestad i at han her berører et meget
alvorlig problem. Det kan det ikke være noen
tvil om.





                

  Elever og studenter er i en del tilfeller
beskyttet av arbeidsmiljøloven. Blant annet gjelder deler
av loven for elever og studenter som deltar i praktisk opplæring
der liv eller helse kan være i fare. Dette gjør
at Arbeidstilsynet kan gripe inn i kjemiundervisningen etter
arbeidsmiljøloven § 11, som omhandler helsefarlige
stoffer.

Kirke-, utdannings- og forskningsdepartementet
har dessuten i den senere tid tatt initiativ
til å styrke helse-, miljø- og sikkerhetsarbeidet
ved universitetene og høgskolene. Det har bl.a. vært
avholdt en større konferanse om dette i sektoren.

Ved tildeling av budsjettmidler har departementet
de siste årene pålagt institusjonene å etablere
velfungerende systemer for helse-, miljø- og
sikkerhetsarbeid. Institusjonene skal bl.a. ha internkontrollsystemer
som sikrer at virksomhetens aktiviteter planlegges, organiseres,
utføres og vedlikeholdes i samsvar med helse-, miljø-
og sikkerhetslovgivningen. Ved etatsstyringsmøter er institusjonene
bedt om å rapportere om status i arbeidet, og vi har fått
bekreftet at det er etablert gode ordninger
ute ved institusjonene.

Jeg er derfor overrasket over den tilstanden
ved universiteter og høgskoler som Konglevoll refererer
til, og som skal fremgå av Arbeidstilsynets rapport. Jeg
har derfor bedt om at Arbeidstilsynets rapport kommer til departementet,
slik at vi kan få satt oss grundig inn i den.

Når det gjelder de videregående
skolene, er det fylkeskommunen som er arbeidsgiver
og skoleeier. Det er derfor fylkeskommunen som må sørge
for at elvene ved slike skoler gis den beskyttelse de skal ha etter
arbeidsmiljøloven. Jeg vil likevel ta med meg
innspillet fra representanten Konglevoll i departementets arbeid
med nye lovregler om elevenes arbeidsmiljø i opplæringsloven.

  Når jeg har bedt om å få rapporten
fra Arbeidstilsynet, er det nettopp fordi jeg vil sette
meg grundigere inn i den. Sammenhengen er, som jeg sa, at jeg er
litt overrasket over de tallene som er fremkommet, på bakgrunn
av de lovbestemmelsene vi har, og på bakgrunn av det arbeidet
departementet har gjort, som ikke skulle tyde
på at omfanget av problemet kunne være
så stort.

Jeg må avvente rapporten for endelig å kunne
si hva vi eventuelt gjør med dette. Jeg er nødt
til å sette meg inn i den før jeg kan svare på det.

  Jeg stiller meg naturligvis til disposisjon
for Stortinget dersom Stortinget ønsker det.





                

  Svaret er nei. Jeg vil legge stor vekt på at
de private skolene som godkjennes, har høy kvalitet. Jeg
vil også oppfylle lovens krav om høring av
kommunen, fylkeskommunen og Statens utdanningskontor. Høring
og kontroll av læreplaner kan skje parallelt. Godkjenning
av lærere og lokaler blir gitt av Statens utdanningskontor etter
at positivt vedtak er gått ut fra departementet, men før
tilskudd utbetales. På denne bakgrunn mener jeg
at en ambisjon om en behandlingstid på tre–fire
måneder er forsvarlig for svært mange av de søknader
departementet mottar. Jeg tar i denne sammenheng forbehold om at alle
nødvendige opplysninger er på plass fra søkerens
side, og at saken ikke er spesielt vanskelig å vurdere.

  Så vidt jeg husker, er det Dagsavisen
som skriver dette, og slik jeg erindrer min statssekretærs
uttalelse, sier han til Dagsavisen at Dagsavisen
må stille spørsmål om trenering til den
forhenværende statsråd, nemlig statsråd
Giske. Jeg har ikke noe grunnlag for å påstå at
søknader har vært trenert. Det jeg derimot vet,
er at det kan ha tatt betydelig lengre tid å avgjøre
søknader enn tre–fire måneder.
I noen tilfeller har det vært helt velbegrunnet
fordi alle opplysninger ikke har foreligget.
I andre tilfeller kan det være kurante
saker hvor alle opplysninger foreligger, og hvor behandlingen kan
foregå etter den prosedyren jeg nevnte
i mitt første svar, og da er min ambisjon at
da skal vi også gjøre det så raskt
som mulig.

  Slik systemet er i dag, og som jeg ikke
har noen umiddelbare planer om å endre, kan altså høring
og kontroll av læreplaner skje parallelt. Godkjenning av
lærere og lokaler skjer ved Statens utdanningskontor, og
det skjer etter at positivt vedtak har gått ut,
men før tilskuddet er utbetalt. Deretter føres
det tilsyn med disse skolene, slik det føres med alle
skoler, og i noen tilfeller har det også vært
ført særskilt tilsyn med noen skoler etter
tidligere statsråd Giskes initiativ.

Det er en selvfølge at skoler skal
følge norsk lov, det gjelder både offentlige
og private skoler. Det er en betingelse for å kunne drive
skole i Norge, og hvis man avdekker at norsk lov ikke
følges når man driver tilsyn av skoler, er det
selvfølgelig ikke noe grunnlag for å få lov til å drive
skole.

Når det gjelder fremtidens system
for kontroll og tilsyn, hvis vi skal endre privatskoleloven,
må jeg få lov til å komme tilbake til
det når vi eventuelt fremmer forslag om det.





                

