  En godkjenning etter friskoleloven kan trekkes
tilbake ved kvalitative brudd på kravene i friskoleloven,
forskrifter gitt med hjemmel i friskoleloven eller forutsetningene
for godkjenningen. Dette følger av friskoleloven § 7-2.
Myndigheten til bl.a. å trekke tilbake en godkjenning etter
friskoleloven har jeg, som forutsatt i St.prp. nr. 65 for 2002-2003,
delegert til Utdanningsdirektoratet. Vedtak om tilbaketrekning av
godkjenning etter friskoleloven er et enkeltvedtak som kan påklages
til Utdannings- og forskningsdepartementet.

Jeg er kjent med at Utdanningsdirektoratet
har fattet vedtak om bl.a. å trekke godkjenningen til Skjærgårdsskolen
tilbake med virkning fra 1. januar 2005. I brev av 28. oktober fra
Utdanningsdirektoratet til Skjærgårdsskolen om «Underretning
om tiltak etter friskoleloven m.v.» er skolen orientert
om at klagefristen er tre uker fra mottakelsen av brevet. Utdannings-
og forskningsdepartementet har i hvert fall ikke pr. nå mottatt
klage på vedtaket fra Skjærgårdsskolen.

Dersom Skjærgårdsskolen påklager
vedtaket og Utdanningsdirektoratet ikke imøtekommer klagen,
skal det sende klagen og andre dokumenter i saken til Utdannings-
og forskningsdepartementet. Som klageinstans kan Utdannings- og
forskningsdepartementet avslå klagen eller imøtekomme
den. Dette følger av §§ 33 og
34 i forvaltningsloven.

