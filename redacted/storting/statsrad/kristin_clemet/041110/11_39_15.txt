  Regjeringen fremmet Ot.prp. nr. 79
for 2003-2004 med forslag til ny lov om universiteter og høyskoler
for Stortinget 8. juni 2004. Forslaget innebærer,
dersom det blir vedtatt, at det etableres en felles lov for statlige
og private universiteter og høyskoler til erstatning for
dagens to lover. Forslaget innebærer at det innføres
vesentlige endringer i den samlede reguleringen av høyere
utdanning. At det foreslås en felles lov, er en oppfølging
av Stortingets enstemmige vedtak ved behandlingen av St.meld. nr. 27
for 2000-2001.

I tiden som er gått etter Regjeringens
fremlegg for Stortinget, har departementet mottatt henvendelser
fra Universitets- og høgskolerådet og enkeltinstitusjoner
om hvordan de skal forholde seg til oppfølgingen av Stortingets
behandling av lovforslaget. Blant annet går funksjonsperiodene
for styrene ved de statlige universitetene og vitenskapelige høyskolene
ut 31. juli 2005. Disse institusjonene er av praktiske
grunner nødt til å iverksette en prosess for å få nye
styrer på plass til dette tidspunktet. Avholdelse av interne
valg, oppnevning av eksterne styremedlemmer og rekruttering av rektor
er oppgaver det normalt tar lang tid å gjennomføre.
Departementet ble derfor bedt om, så langt det var mulig, å avklare
de praktiske spørsmålene i denne forbindelse.

På denne bakgrunn sendte departementet
8. oktober 2004 ut et informasjonsbrev til berørte
institusjoner hvor det ble redegjort for den videre behandlingen
av lovforslaget. Brevet redegjør for Stortingets planlagte
behandling av forslaget og om det som normalt vil være
den videre prosess etter Stortingets behandling. Nytt lovverk, som
Stortinget har bedt om, vil – uansett materielt innhold – innebære
at institusjonene får et helt nytt formelt rammeverk å forholde
seg til. Dette innebærer at en rekke forskrifter og annet
regelverk antakelig må justeres i etterkant av Stortingets
behandling, og det vil være særlige problemstillinger
som må vurderes knyttet til eventuelle overgangsordninger.
Departementet mente derfor at det var fornuftig å informere
institusjonene om dette og foreberede dem på at det i etterkant
av Stortingets behandling høyst sannsynlig vil måtte
nedlegges et stort arbeid for å revidere regelverket under
loven.

I brevet tok departementet uttrykkelig forbehold
om at forslaget ligger til behandling i Stortinget. Departementet presiserte
videre at eventuelle prosesser som iverksettes på den enkelte
institusjon, må ta hensyn til dette. Departementet så det
således som viktig å gi denne informasjonen nå,
også for å sikre at det på institusjonene
ikke ble iverksatt endringer som foregriper Stortingets behandling.

I den utstrekning brevet er egnet til å etterlate
inntrykk av at departementet foregriper resultatet av Stortingets behandling,
vil jeg understreke at dette ikke var min intensjon med brevet.
For å klargjøre dette ytterligere vil jeg sende
institusjonene et eget brev hvor jeg understreker dette.

