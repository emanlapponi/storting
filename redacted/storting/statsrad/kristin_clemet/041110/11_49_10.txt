  Det forekommer meg at dette var litt mange
spørsmål til at de kan bli fyldig besvart i løpet
av 1 minutt.

Når det gjelder forsøk, er
det Stortinget som har bestemt at vi skal ha en ordning med å kunne
gjøre forsøk i norsk skole, og at det skal være
en liberal holdning til det, fordi det kan bidra til kvalitetsutvikling.

For tiden pågår det ca. 500
forsøk i norsk skole, og fra svært mange av dem
som har vært gjennomført, har vi fått
veldig bra kunnskap. De legger faktisk grunnlaget for det som nå blir
varig skolepolitikk. Oppgaven med å bedømme disse
forsøkssøknadene og avgjøre dem, samt
den faglige behandlingen av dem, er delegert til Utdanningsdirektoratet.
Det er direktoratet som har grunngitt sin behandling og kommet til
at de samlet sett finner å kunne innvilge dette forsøket
på visse premisser. Ett av disse premissene er at elevene
skal lese mye nynorsk, og at kunnskap om språkhistorie
og nynorske forfatterskap skal inngå i grunnlaget for standpunktkarakteren
for både norsk skriftlig og norsk muntlig. I tillegg har
de forutsatt at forsøket følges opp underveis
og evalueres forskningsmessig. Dette må direktoratet og Oslo
kommune følge opp. Det er ikke noe jeg følger opp
ved å lese aviser om enkeltforskeres uttalelser. Dette
er et premiss for forsøket som følges opp av direktoratet
og av Oslo kommune.

