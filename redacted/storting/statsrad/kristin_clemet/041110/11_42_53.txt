  Som jeg sa i mitt første svar, har
det ikke vært vår intensjon å gi noe som
helst signal om utfallet av Stortingets behandling. Jeg har full
respekt for at denne saken ligger i Stortinget og skal gjennomgå en
behandling, og at vi ikke kjenner utfallet av den.

Når det gjelder å sende ut
denne type informasjonsbrev på et slikt stadium i prosessen,
vil jeg bare si at det ikke er helt uvanlig – det skjedde
også i forbindelse med behandlingen av universitets- og
høyskoleloven i 2002. Jeg har selvfølgelig gått
igjennom brevet på nytt etter at denne saken kom opp, og
ser at departementet i hvert fall et titalls ganger i brevet tar
forbehold. Jeg står likevel fast ved det som var min konklusjon
i mitt første svar, at i den grad dette brevet har vært
egnet til å etterlate inntrykk av noe annet, vil jeg forsøke å rette
det opp og klargjøre det som har vært min intensjon,
ved å sende institusjonene et nytt brev.

