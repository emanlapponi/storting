  Jeg mener det er viktig hele tiden å arbeide
for å bedre kvaliteten i norsk skole og å utvikle
skolen, slik at den er i stand til å møte de nye
utfordringene utviklingen i samfunnet fører med seg. En
måte å utvikle skolen på er forsøk.
Dette prinsippet sluttet Stortinget seg til da det vedtok forsøkshjemmelen
i opplæringsloven § 1-4. Det pågår
nå en rekke forsøk i norske skoler, der den enkelte
skole prøver ut modeller de selv finner fornuftige. Det
er skoleeier som søker, og ansvaret for å vurdere å innfri
eller avslå søknadene er lagt til Utdanningsdirektoratet.
Hovedregelen er at forsøk godkjennes dersom det er bred
lokal enighet om forsøket og det ikke hindrer elevene i å få et
fullverdig vitnemål.

Forsøket i Oslo kommune bygger på et
vedtak i bystyret 14. april 2004. Oslo kommune har utarbeidet en
treårig handlingsplan for lese-, skrive- og språkopplæring
i Oslo-skolen, der det fokuseres på tilpasset opplæring
og satses bredt på styrking av lese- og skriveferdigheter. Forsøket
med valgfritt sidemål blir integrert i denne handlingsplanen.
Hovedbegrunnelsen for forsøket fra Oslo kommunes side er
den høye andelen av elever med minoritetsspråklig
bakgrunn i Oslo, som i 2003 var nesten 30 pst. Forsøket
retter seg også mot sentrale utfordringer for norsk skole
knyttet til synkende lese- og skriveferdigheter og til en økende
andel elever med minoritetsspråklig bakgrunn, som, NB,
systematisk har dårligere faglige resultater enn majoriteten.

Når det gjelder vitnemål
og opptak til høyere utdanning, vil forsøkselevene
stille i samme gruppe som bl.a. elever med norsk som andrespråk.
Disse er fritatt for skriftlig sidemålsopplæring
og får vitnemål uten karakter i norsk sidemål.
Vitnemålet er godkjent ved søknad til høyere
utdanning. Hver elev og de foresatte skal selv velge om de vil delta
i forsøket.

I St.meld. nr. 30 for 2003-2004, Kultur for
læring, slås det fast at det fremdeles skal være
obligatorisk opplæring i skriftlig sidemål, og
at det skal satses på systematisk forskning og utviklingsarbeid
for å forbedre opplæringen. Arbeidet skal rettes
mot fagets innhold, tilrettelegging og vurderingsformer for å fremme
motivasjon hos elever og lærere og styrke kompetansen på området.
Dette har Stortinget sluttet seg til. I dette arbeidet mener jeg det
er behov for mer kunnskap om forholdet mellom skolens sidemålsundervisning
og norske elevers lese- og skriveferdigheter. Jeg har merket meg
at forsøket i Oslo vil bli evaluert av kyndige fagmiljøer,
slik at erfaringer fra forsøket med valgfritt sidemål
i Oslo kan bli ett av flere bidrag i det videre arbeidet med utvikling
av norskfaget.

