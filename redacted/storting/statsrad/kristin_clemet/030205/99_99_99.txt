 Ved tildelingen av tilsagn til studentboligbygging
for 2003 fikk Bergen 82 tilsagn. Sammen med tidligere gitte, urealiserte
tilsagn vil Bergen med denne tildelingen kunne realisere ett av sine prosjekter
og dermed få økt dekningsgraden.

I Oslo er det to samskipnader, Studentsamskipnaden
i Oslo, SiO, og Oslo og Akershushøgkolenes studentsamskipnad,
OAS. SiO har en dekningsgrad på 19,7 pst. og OAS
på 8,7 pst. i Oslo. OAS er en av samskipnadene med
lavest dekningsgrad i landet, og av de 340 tilsagnene til Oslo
ble OAS prioritert med 205 tilsagn. I tillegg ble OAS tildelt 60
tilsagn til sitt prosjekt i Lillestrøm.

Ved tildeling av tilsagn til studentboliger
for 2003 har departementet fulgt de føringer Stortinget
har lagt, samt de retningslinjer som ligger til grunn for denne
tilskuddsordningen. Den betydelige satsingen på Bjølsen-prosjektet
til Studentsamskipnaden i Oslo er i tråd med
de føringer kirke-, utdannings- og forskningskomiteen har
gitt departementet, jf. Budsjett-innst. nr. 12 for 1999-2000. Videre
er som sagt Oslo og Akerhushøgskolenes studentsamskipnad
en av de med lavest dekningsgrad når det gjelder studentboliger,
og ble derfor prioritert ved årets fordeling. Disse spesielle
forholdene ligger til grunn for at Oslo totalt sett fikk
flest tilsagn ved årets fordeling.

 Jeg har også sett i mediene at
det er en del studentboliger som står ubrukt, og man kan
reise spørsmål i tilknytning til det og gjøre
seg refleksjoner om det. Men det spørsmålet dreier
seg om, er hvorvidt vi har fulgt de føringer som Stortinget
har gitt. Og det mener vi vi har gjort.

Stortinget har vært veldig klar på at
man skulle realisere Bjølsen-prosjektet, som vedrører
Oslo, men dessuten har også Stortinget
vært veldig klar på at de som har lavest dekningsgrad,
særlig de store byene, skal prioriteres. Det kan bidra
til å forvirre bildet litt, men høyskolestudentene
i Oslo og Akershus har da også en svært
mye dårligere dekning enn studentene i noen andre
storbyer, under 9 pst. i Oslo. Og det er verdt å merke
seg i forhold til det tilleggsspørsmålet som nå kom:
Disse studentene har ikke tilgang til SiOs boliger og
prioriteres av den grunn meget høyt.

 Dette er delvis et budsjettspørsmål,
og det er klart at det kunne vært ønskelig med en
litt høyere takt. I 2003 er det bevilget om lag 200 mill. kr,
og det gir ca. 726 tilsagn for 2003, mens det ble søkt
om tilsagn til 3 300 hybelenheter, som samlet ville krevd
en bevilgning på nesten 900 mill. kr.
Det er også riktig at med det vi fikk til, har
vi heller ikke greid målsettingen om 1 000
hybelenheter. Det skyldes at når vi prioriterer de store
byene, har de en høyere kostnadsramme, og derfor har det
blitt et lavere antall hybelenheter.

Jeg kan ikke si noe annet enn at
jeg skal gjøre mitt beste for å opprettholde
en så god takt som mulig, men kan selvfølgelig ikke
utstede noen garantier, siden dette også er
et budsjettspørsmål.

