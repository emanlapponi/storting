 Det var den forrige regjeringen som
sendte dette forslaget, datert 10. september 2001, på høring
i et utkast til endringer i lov om universiteter og høgskoler,
som oppfølging av Stortingets behandling av kvalitetsreformmeldingen.
Når bestemmelsen om at undervisningsspråket til
vanlig er norsk, ble foreslått opphevet, var det ut fra ønsket
om at institusjonene skal bygge opp et fagtilbud på engelsk
og eventuelt andre språk for både
norske og utenlandske studenter. Dette
er et ønske også Stortinget – og
en samlet stortingskomite – gav uttrykk for ved behandlingen
av meldingen.

Uttalelsene viser at en del av høringsinstansene
er kritiske til forslaget og mener at institusjonenes
ansvar for å styrke norsk språkkultur og bevare
og videreutvikle norsk fagterminologi bør lovfestes. Andre
høringsinstanser støtter forslaget og ser at bestemmelsen
kan være til hinder for at institusjonene bygger
opp tilfredsstillende fagtilbud på andre språk.

Spørsmålet om en eventuell
opphevelse av bestemmelsen er nå til vurdering i departementet.
Regjeringen vil i løpet av denne sesjonen fremme en proposisjon
for Stortinget med forslag til endringer i lov om universiteter og
høgskoler, og spørsmålet om lovfesting
av undervisningsspråket vil bli behandlet her.

Jeg er opptatt av at lovens formuleringer ikke
kan oppfattes å stå til hinder for en internasjonalisering
som det er bred enighet om. På den annen side
er det samtidig en viktig oppgave for universiteter og høgskoler å arbeide
for å bevare og videreutvikle norsk fagterminologi og styrke
norsk språkkultur. Jeg tror at de institusjonene vi her
snakker om, faktisk fortsatt vil være seg dette
ansvaret bevisst, uavhengig av hvilken løsning som velges
i loven.

 Jeg er enig med representanten her i at disse
institusjonene har et særlig ansvar for norsk fagterminologi
og for å utvikle norsk språkkultur. Det er også helt
klart at norsk høyst sannsynlig kommer til å være
det undervisningsspråket man bruker til vanlig. Så dette
er mer en hensiktsmessighetsbetraktning etter min mening.
Vi må ikke ha lovbestemmelser som hindrer det
vi også er opptatt av, nemlig å få til
en større grad av internasjonalisering. Jeg tror norske
studenter trenger en del undervisning på andre
språk, spesielt engelsk, i vårt internasjonaliserte
samfunn. Det har vært eksempler på det
i avisene i den senere tid, f.eks. innenfor
medisin. Vi har også et ønske
om å tiltrekke oss studenter fra utlandet, og da er det
klart at det ikke vil være så lett
hvis all undervisning foregår på norsk. Her tror
jeg vi i og for seg deler hensikten, og så er det spørsmål
om å finne frem til en hensiktsmessig måte å lovfeste eller ikke
lovfeste dette på. Og det er helt riktig som representanten
antyder, Regjeringen har ennå ikke
konkludert på dette punkt.

 Dette er av den typen spørsmål
som jeg synes at statsråden ikke skal blande
seg for mye bort i – spesielt ikke etter
at vi får gjennomført kvalitetsreformen hvor det
er meningen at institusjonene skal stå friere og ta et
større ansvar. Jeg tror ikke engang jeg har kompetanse
til å bedømme nøyaktig
hvordan studiene skal legges opp.

Men jeg synes helt personlig at det høres
fornuftig ut at man får god trening i engelsk innenfor
dette faget, rett og slett fordi vi lever i et internasjonalisert
samfunn, de skal også møte
svært mange pasienter som bor i Norge, som man muligens
må kommunisere med på andre språk enn
norsk. Hvordan så institusjonene velger å legge
dette opp, synes jeg ikke jeg skal ha noen veldig
fastlåste meninger om.





                

 Jeg vil vise til at opplæringsloven
med forskrifter ikke inneholder noe forbud mot reklame
i lærebøker eller andre læremidler.

Det er skoleeier, som i Norge hovedsakelig
er kommuner og fylkeskommuner, som har ansvaret for å vurdere
kvaliteten på lærebøkene. Slik lov og
regler i dag er, er det ingen oppgave for departementet å foreta noen kvalitetskontroll
verken med reklamefinansierte eller andre lærebøker.

Når det gjelder mine holdninger
til dette, legger jeg til grunn Sem-erklæringens presisering
av at skolen ikke skal bli en arena for markedsføring
og kommersialisering, samtidig som dette ikke må være
til hinder for at det utvikles et tett og godt samarbeid
mellom skole og næringsliv, noe som har bred oppslutning
i dette hus. Men skal vi ta kommunalt selvstyre på alvor,
må vi også stole på at kommuner
og fylkeskommuner er like ansvarlige som vi rikspolitikere
er.

Når det gjelder spørsmål
om lovfesting av et reklameforbud, vil jeg vise til det
arbeid som nå foregår med oppfølgingen
av Nyborg-utvalgets innstilling i NOU 2001: 6. Denne er
til behandling, primært i Barne- og familiedepartementet,
men Utdannings- og forskningsdepartementet vil naturligvis også delta
i arbeidet, og på det nåværende tidspunkt
er jeg ikke beredt til å trekke noen konklusjoner
i forhold til de forslag som ligger i denne innstillingen, og som
Regjeringen må ta stilling til.

 Vi har et samfunn i endring, og vi skal forholde
oss til det. Men jeg regner med at representanten Jensen ikke
mener at vi skal foreta en useriøs behandling
av en offentlig utredning. Den utredningen er bestilt nettopp
på bakgrunn av de samfunnsendringer som representanten
Jensen her viser til, og da regner jeg med at hun legger til grunn
at vi behandler den seriøst. Det betyr at jeg ikke
kan hoppe til konklusjoner nå. Der ligger det et forslag
om forbud mot reklame i lærebøker og
læremidler – i grunnskolen riktignok – og
det er selvfølgelig et forslag som vi da vil vurdere. Men
la meg bare si at forslaget er ikke uproblematisk.
For det første: Vi hadde en gang en sentral godkjenningsordning
for lærebøker. Den ble opphevet. Initiativet
ble tatt av den forrige Bondevik-regjeringen. Den forrige
regjeringen levde utmerket godt med det. Det innebærer ikke
at det ikke er noen styring med læremidler.
Poenget er at dette er overlatt til skoleeier, og det er altså hovedsakelig
kommuner og fylkeskommuner, hvor det sitter politikere av nøyaktig
samme kaliber som oss, og man skulle tro at vi også da
burde kunne ha tillit til at de greier å vurdere dette like
godt som vi kunne. Det er også andre
sider ved dette som må vurderes, men det tar vi altså i
den rekkefølgen det bør tas, i forbindelse med
oppfølgingen av Nyborg-utvalgets innstilling.

 Jeg synes ikke skolen skal bli en
arena for markedsføring og hard kommersialisering. Men
la meg bare si at det kanskje er noen glidende overganger
her. Personlig synes jeg det er litt forskjell på en liten
annonse for Cola eller for ordbøker,
for å ta ett eksempel. Vi har Internett, det er ikke
så lett å fjerne reklamen derfra, og vi vil jo
at elevene skal bruke Internett mer. Vi vil at elevene
skal samarbeide mer med næringslivet.

La meg gi ett eksempel. I mange lokalsamfunn
flytter de unge fra bygda fordi de ikke engang
vet hva den lokale hjørnesteinsbedriften driver med. Samarbeid
mellom skole og næringsliv fører til at de får
kunnskap om det. Ofte blir de i bygda, og bedriften får
lettere for å rekruttere unge mennesker til bedriften.
Det kan jo være at man kunne tenke seg et samarbeid
mellom den typen bedrifter og de lokale skolene, som kunne innebære
litt reklame – jeg vet ikke om det er så veldig
farlig. Dessuten synes jeg også at
reklame i forbindelse med læremidler også må ses
litt i sammenheng med andre typer påvirkning
som elever er utsatt for, og som kanskje kan være vel så farlig.

Under alle omstendigheter: Vi skal
vurdere dette seriøst, og vi gjør det i forbindelse
med Nyborg-utvalgets innstilling.





                

