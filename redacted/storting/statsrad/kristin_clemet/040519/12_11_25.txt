 Det er mulig dette er på grensen til
en personlig ytring, men hvis vi skal ta vare på nynorsken,
mener jeg bestemt at det er de som har nynorsk
som hovedmål, som må gjøre brorparten
av arbeidet, i den forstand at det har formodningen for seg at det
er de elevene som har nynorsk som hovedmål og ikke
som sidemål, som f.eks. kommer til å skrive litteratur
i fremtiden på nynorsk og holde det språket levende.

Men det er helt riktig at vi trenger å «få opp
læringen», som representanten her sier. Problemet
er at vi har lite kunnskap og forskning å holde
oss til. Derfor åpner vi for mye forsøksvirksomhet,
forskning og følgeforskning, for å lære
mer om hvordan vi kan stimulere og forbedre opplæringen
i nynorsk. Hittil har vel debatten vært preget av at vi
har sittet i hver vår grøft og påstått
ting, uten at vi egentlig har hatt tilstrekkelig grunnlag for å mene
noe.

Problemstillingen her er litt spesiell. Nynorsk
er ikke et fremmedspråk, det er en del av norskfaget,
men det er et språk som er så likt vårt
eget morsmål – for å si det slik, for
oss som snakker bokmål – at vi forstår
det utmerket. Det er en annen type problemstilling når
det gjelder språkopplæring, enn f.eks. når
vi snakker om opplæring i fremmedspråk.

