  Nynorsk og bokmål er to likestilte
målformer i Norge, og St. meld. nr. 30 foreslår
ingen endringer i dette. Norge har, og vil fortsatt ha,
to offisielle skriftspråk, og elevene kan selv velge om
de vil ha nynorsk eller bokmål som hovedmål. Det
skal dessuten, etter Regjeringens forslag, fortsatt gis opplæring
i skriftlig sidemål.

Samtidig foreslår Regjeringen en rekke
tiltak for å styrke norskfaget generelt, for å bedre
lese- og skriveopplæringen og for å styrke nynorsken, både
som hovedmål og sidemål. Mange tiltak gjennomføres
allerede, og en del nye tiltak er presentert i meldingen.

Forslagene må ses i lys av de utfordringer
norskfaget i dag står overfor, og la meg nevne to:

1.		En stor andel elever tilegner seg ikke
tilstrekkelige grunnleggende lese- og skriveferdigheter i løpet
av ti års obligatorisk skolegang. 17–18 pst.
av de elevene som går ut av grunnskolen, leser så dårlig
at de vil kunne få store problemer
med videre utdanning og arbeid. Lese- og skriveferdighetene er svakest
blant dem som har nynorsk som hovedmål.

2.		Også dagens sidemålsopplæring
er problematisk, spesielt for elever som har nynorsk som
sidemål. De oppnår svakere resultater enn i hovedmålet,
og mange elever har svært negative holdninger til nynorsk.

På denne bakgrunn mener
jeg at det er aller viktigst at alle elever lærer
seg å lese og skrive godt norsk, dvs. at det
er viktigst å styrke hovedmålet, enten det er
nynorsk eller bokmål. Både
elever som velger nynorsk som hovedmål, og elever som velger
bokmål, skal få en opplæring som setter
dem i stand til å bruke det norske
språket skriftlig og muntlig.

Siden nynorsk som hovedmål brukes
av langt færre enn dem som bruker bokmål som hovedmål,
er det i tillegg nødvendig å sette inn særskilte
tiltak for å styrke nynorsken. Jeg viser bl.a. til at vi
har foreslått å opprette et eget kompetansesenter
for nynorsk i opplæringen. Det er allerede gjort svært gode
erfaringer med tilsvarende kompetansesentre, som f. eks. sentrene
for matematikk og naturfag. Et eget senter for lesing blir også formelt opprettet
i nær fremtid. Det nye senteret for nynorsk i opplæringen
skal bidra til å styrke nynorsken både
som hovedmål og som sidemål, være en
drivkraft og stimulans til pedagogisk nytenking og bistå skoler
og skoleeiere til utvikling på området.
Nynorsken er ikke tjent med at holdningene blant elevene
er så negative, eller at opplæringen
er for dårlig. Målet med forslagene er derfor å styrke både
motivasjonen for, holdningene til og opplæringen i nynorsk.

At det eventuelt gjøres
endringer i eksamensordningen i et fag, medfører ikke
at krav og forventninger til elevenes kompetanse svekkes. De fleste
fag har ingen obligatorisk eksamen i vår skole, og det
foreslås generelt færre eksamener i meldingen.
Dette må bl.a. ses i lys av at det vokser frem andre
evalueringsformer, herunder bl.a. de nasjonale prøvene
og forsøk med mappevurdering, som gir et bedre
grunnlag for å tilpasse undervisningen til den enkelte
elev og sette inn nødvendige tiltak underveis i opplæringen.

