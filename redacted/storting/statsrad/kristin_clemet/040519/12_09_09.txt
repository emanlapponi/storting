 Nynorsk er ikke et fag, det er en
del av norskfaget. Dessuten er det i og for seg ikke
nynorsken som er en del av norskfaget, men norskfaget som inneholder
hovedmål og sidemål. Bokmål og nynorsk
er like viktig, men etter min oppfatning er
det viktigere at en tilegner seg tilstrekkelige ferdigheter i sitt
hovedmål enn i sitt sidemål. Derfor tror jeg det
aller viktigste man kan gjøre for nynorsken,
er å sørge for at de som har det som hovedmål,
virkelig bruker det og er glad i det, og at det også i
fremtiden vil skrives banebrytende litteratur på nynorsk.

Grunnene til at vi har foreslått disse
tingene, er at det er veldig klart at opplæringen er for
dårlig, veldig klart at motivasjonen er for svak. Da må man
foreta seg noe. Det vi har gjort, er på den ene side å sette
inn tiltak som vi tror kan styrke opplæringen og gjøre
den bedre, og på den annen side fjerne det som
kanskje oppfattes som demotiverende elementer i opplæringen.
Det legger jeg ikke skjul på: Det gjelder primært
de som har nynorsk som sidemål.

Når det gjelder eksamen, som representanten
her sier, må den ses i sammenheng med de øvrige
forslag i meldingen. Det er en generell tendens i den meldingen
at vi reduserer noe på eksamensomfanget, fordi det har
vokst frem andre evalueringsformer som er bedre, herunder bl.a.
evalueringer underveis, som gjør at man kan sette inn tiltak
i tide.

