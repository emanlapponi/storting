  Jeg synes ikke det er naturlig her å foreta noen
saksbehandling –– i en sak som ennå ikke
har nådd mitt bord, ikke en gang Utdanningsdirektoratets
bord. De avventer fortsatt, så vidt jeg vet, uttalelse
fra fylkeskommunen, som selvfølgelig skal tillegges stor
vekt når den ankommer.

Generelt er det slik at denne valgfriheten
som vi er for, den er vi for av hensyn til mangfold, foreldrerett
osv. Men når disse søknadene etter friskoleloven
avgjøres, skal det tas hensyn til flere forhold, bl.a.
konsekvensene. De konsekvensene kan man vel rundelig sagt dele
i to: Det er konsekvensene for elevene, og det er konsekvensene
for fylket. Begge deler må vurderes. Det er klart at hvis
konsekvensene for elevene er et sterkt forringet utdanningstilbud,
f.eks. at tilbud faller bort osv., og at det går ut over skolestrukturen
på den måten, så er det et vesentlig
moment.

Når det gjelder fylkene, er det viktig å ta
hensyn til deres planleggingsutfordringer, for å si
det slik, ettersom de har plikt til å tilby plasser til alle
fordi vi alle har rett til videregående
opplæring. Alt dette vil bli vurdert, og man vil også vurdere
betingelser knyttet til friskolene. For eksempel
er det slik i dag at hvis man ikke har startet opp en friskole
innen en viss tid etter at man har fått
godkjenning, faller godkjenningen bort.

