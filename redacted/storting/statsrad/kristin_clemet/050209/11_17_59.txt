  Rogalandsforskning la i desember 2004 frem
sluttrapporten om evalueringen av Manifest mot mobbing 2002-2004.
Forskerne konkluderte med at manifestarbeidet mot mobbing ser ut
til å ha styrt utviklingen i positiv retning. Forskerne konkluderer
videre med at manifestet har ført til en økt bevisstgjøring
rundt mobbeproblematikken, og at det er iverksatt en rekke
lokale tiltak som oppfølging av manifestet.

Evalueringen av Manifest mot mobbing har vært
todelt. En del har tatt for seg forekomsten av mobbing, mens den
andre delen har sett på realiseringen av selve
Manifest mot mobbing og ulike tiltak som har blitt iverksatt
for å motvirke mobbing.

Mobbing er ikke noe som forekommer
i skolen alene, og arbeidet for nulltoleranse mot mobbing har derfor også vært
rettet mot bl.a. barnehage og fritidsmiljø. Evalueringen
viser at foreldrene er blitt mer inkludert i lokalt samarbeid og
i utviklingen av et bedre sosialt miljø for
barn og unge generelt.

Alle grunnskoler har i manifestperioden
blitt invitert til å delta i Olweus-programmet mot mobbing
og antisosial atferd i skolen eller i Senter for atferdsforsknings
mobbeprogram ZERO. Til sammen har over 800 skoler tatt i bruk ett
av disse programmene. Evalueringer viser at programmene har effekt
og reduserer forekomsten av mobbing på de skolene som bruker
dem systematisk. Dette er positivt.

Når det gjelder forekomsten av mobbing,
viser nye målinger at omfanget av mobbing er redusert,
særlig blant gutter. Det er imidlertid riktig, som representanten
Sortevik påpeker, at det fortsatt er for mye mobbing i
skolen. Rogalandsforsknings undersøkelse viser at ca. 5
pst. av elevene på barneskolen, ca. 4–5 pst. av
elevene på ungdomstrinnet og ca. 3 pst. av elevene på videregående
skole mobbes ukentlig eller oftere. Dette er jeg selvsagt ikke fornøyd
med, og jeg ønsker derfor å videreføre
arbeidet som har vært gjennomført i manifestperioden.

Sammen med de andre manifestpartene
har vi diskutert hvordan vi best kan videreføre arbeidet
mot mobbing, og evalueringen fra Rogalandsforskning har vært
et viktig bidrag i så måte. Flere tiltak vil bli
videreført og nye tiltak vil iverksettes:

Arbeidet mot mobbing vil bli videreført,
og alle manifestpartene er innstilt på å delta.

Skoler vil fortsatt få tilbud om deltakelse i programmer
som har dokumentert effekt mot mobbing.

Det skal arbeides for en videreføring av lokal
forankring av manifestet i kommuner og skoler,
og fortsatt skal skoler utfordres til å jobbe med dette
temaet.

Et internasjonalt nettverk om vold og mobbing
i skolen i regi av OECD er under etablering. Norge
vil være koordinator for dette nettverket.

Innsatsen mot mobbing må ses i sammenheng
med det langsiktige og helhetlige arbeidet for et godt, trygt og
inkluderende lærings- og oppvekstmiljø for barn
og unge, herunder også forebygging av uro og
disiplinproblemer i skolen.

