 I statsbudsjettet for 2005 varslet Regjeringen
Stortinget om at departementet arbeider med å vurdere hvordan
man kan organisere tilbudet om sikkerhetsopplæring for
fiskere, og hvordan man best mulig kan forvalte de statlige midlene.

Forskriften som regulerer sikkerhetsopplæringen,
hører inn under Nærings- og handelsdepartementets
ansvarsområde. I forbindelse med ratifikasjon av den internasjonale
konvensjonen om normer for opplæring, sertifikater og vakthold
for sjøfolk vil Nærings- og handelsdepartementet
foreta en gjennomgang av forskriften om sikkerhetsopplæring
for fiskere og på dette grunnlag foreta nødvendige
endringer. Utkast til forskrift vil bli sendt på alminnelig
høring til berørte parter.

Før dette arbeidet er gjennomført,
ser departementet det som lite hensiktsmessig å konkludere
med hensyn til fremtidig organisering av sikkerhetsopplæringen
for fiskere.

Inntil videre legges det opp til å videreføre
dagens organisering. Troms fylkeskommune og Tromsø maritime skole
er bedt om å utarbeide budsjett for sikkerhetsopplæringen
for 2005, basert på de forutsetninger som ligger i Stortingets
budsjettvedtak.

