  Retten til godkjenning av en frittstående
videregående skole etter friskoleloven
gjelder bare i den grad etableringen av skolen ikke
vil medføre vesentlige negative konsekvenser for vertsfylket.
Fylkeskommunenes uttalelser er således en viktig del av
beslutningsgrunnlaget i slike saker. Det vil selvfølgelig også gjelde
i denne saken.

I forarbeidene til friskoleloven heter det
bl.a.:

«Dersom
etableringen av en frittstående videregående
skole for eksempel innebærer
at enkelte opplæringstilbud ikke lenger kan tilbys
i nødvendig utstrekning, vil dette kunne regnes som en
vesentlig negativ konsekvens.»

Det er forutsatt i forarbeidene til loven at
den berørte fylkeskommunen må dokumentere eventuelle
påstander om vesentlige negative konsekvenser.

Utdanningsdirektoratet ble etablert
15. juni 2004, og direktoratet fikk samme dag bl.a. delegert myndighet
til å behandle søknader om godkjenning etter
friskoleloven. Dette innebærer at det er Utdanningsdirektoratet
som avgjør disse sakene i førsteinstans, mens
Utdannings- og forskningsdepartementet er klageinstans.

De søknadene representanten Djupedal
henviser til, er fortsatt under behandling i Utdanningsdirektoratet.
Direktoratet har opplyst at de ikke har mottatt uttalelse
fra Sør-Trøndelag fylkeskommune ennå.
Direktoratet vil behandle søknadene på det grunnlag
som friskoleloven forutsetter. For øvrig nevner jeg at
det vedtak direktoratet kommer frem til, kan påklages til
departementet både av søker og fylkeskommunen.

Jeg er ikke enig i alle
de premissene som representanten Djupedal har lagt inn i sitt spørsmål,
men dette er i hvert fall en redegjørelse
for den formelle saksgang som skal følges, og hvilke prosedyrer
og regelverk som gjelder.

