  Representanten Djupedal kan ikke trekke meg
lenger enn jeg selv har gitt uttrykk for. Jeg kjenner ikke
denne saken og innholdet i den, men jeg har redegjort for hvilke
generelle betraktninger som kommer til anvendelse når man
skal vurdere en godkjenning.

Denne friskoleloven er jo ikke laget
av hensyn til fylkene eller kommunene. Den er laget av
hensyn til elevene, og formålet er at vi samlet sett skal
få et bedre utdanningstilbud. Fylkene har ikke
vetorett, men dersom man kan dokumentere vesentlige negative konsekvenser
for elevene eller for fylkene i den forstand at det i
neste instans går ut over elevene, så er det noe
som skal tillegges vekt. Det vil direktoratet se på når
de får saken, og så får vi se om den
etterpå av den ene eller den andre
skulle bli påklaget. Da får jeg komme tilbake
til den konkrete saken.





                

