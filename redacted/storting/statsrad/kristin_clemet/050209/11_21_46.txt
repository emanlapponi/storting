  Jeg skal neste uke ha møte
med manifestpartene, og jeg tror det da kan være
grunn til både å gå igjennom
evalueringen av det vi har gjort, se på videre tiltak,
og også se på mulige utvidelser av arbeidet
til kanskje også i større grad å omfatte
lærere og relasjonen mellom lærere, mellom
lærer og elev, begge veier.

Det er også viktig og riktig,
som representanten var inne på, at dette er vesentlig
i lærerutdanningen og i forhold til kompetanseheving, for
dette har med lærernes profesjonsrolle å gjøre,
nemlig læreren som leder og som tydelig og myndig
voksen. Så dette med holdninger synes jeg absolutt bør være
med – det er noe som vi bør gripe fatt i. Jeg
tror det er veldig mye som er bra, men allikevel er det sikkert
noe å gjøre hos noen hver, også hos
oss voksne som har tilknytning til skolen på annen måte
enn å være lærer – det
synes jeg er vesentlig.

Det kan virke vel visjonært å si
at en skal fjerne all mobbing. Vi har vel ikke akkurat
uttrykt det slik. Men jeg synes det er veldig vesentlig at man har
null toleranse for mobbing. Og vi arbeider henimot nullforekomst,
for vi kan jo ikke si at vi aksepterer litt mobbing. Hvert
barn som mobbes, er et tilfelle for mye.

