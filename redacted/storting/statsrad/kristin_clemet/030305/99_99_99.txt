 Jeg er enig i at det er viktig at landslinjetilbudene,
på samme måte som de fylkeskommunale
utdanningstilbudene, må tilpasses etterspørsel
og samfunnets behov for kompetanse. Jeg vil derfor vurdere om det
kan være grunnlag for å omfordele landslinjeplasser.
Slik jeg ser det, må det først og fremst være søkning
og kapasitetsutnyttelse ved linjene som gir grunnlag for en eventuell økning eller
reduksjon av landslinjeplassene.

Fylkeskommunene har i årlige rundskriv
blitt informert om at der det er stor forskjell mellom
landslinjeplasser og kapasitetsutnyttelse, kan departementet endre
kapasiteten ved tilbudet fra neste skoleår. I noen
tilfeller har da også kapasiteten blitt noe redusert.
Jeg vil også vise til at fylkeskommunene,
for å ivareta en rekke opplæringstilbud,
har etablert et samarbeid om kjøp
og salg av elevplasser. Disse tilbudene betegnes som landsdekkende
linjer. Ordningen med landsdekkende linjer har mange likhetstrekk
med landslinjeordningen. Begge omfatter kurs i fag som det ikke
er grunnlag for å etablere i samtlige fylker,
og som er åpne for elever fra hele landet. Gjennom ordningen
med landsdekkende linjer viser fylkeskommunene evne og
vilje til å finne samkjørte og fleksible løsninger.
Dette er et samarbeid jeg vil oppfordre
til.

Når det gjelder realfagene, vil jeg vise
til at Utdannings- og forskningsdepartementet har utarbeidet en femårig
tiltaksplan for å snu den negative utviklingen. Hovedmålet
med strategien er å skape økt kvalitet på realfagsutdanningen
i alle ledd, både i grunnopplæring,
i høyere utdanning og i forskning. Bakgrunnen for den nasjonale
satsingen er sviktende kompetanse og middels resultater innen
realfag i grunnskolen, liten obligatorisk matematikkundervisning
i videregående opplæring og svak
realfaglig kompetanse hos begynnerstudenter. Strategien skal bidra
til et helhetlig perspektiv når det
gjelder utdanningsløpet innen realfag fra barnehage
til høyskole og forskning.

 Jeg kan bekrefte at jeg er enig i representanten
Reikvams beskrivelse, at de landsdekkende tilbudene er en bedre
ordning enn landslinjene. Det er også et faktum
at det er vedtatt at landslinjene skal eksistere, men at de har
en tendens til å stivne litt og bli litt rigide, fordi
de ikke har sin bakgrunn i fylkeskommunenes strategiske
prioriteringer.

Svaret mitt er positivt. Det er litt forbeholdent,
idet jeg ikke legger skjul på at erfaringene
fra den politiske behandlingen, bl.a. i dette hus, kan gi indikasjoner
på at omprioriteringer er vanskelig, samtidig som det ikke er
noe mål verken for representanten Reikvam eller meg
generelt å utvide systemet med landslinjer veldig, ettersom
vi egentlig støtter et system med landsdekkende tilbud.
Likevel mener jeg at poenget fra representanten
Reikvam er viktig. Jeg vil forsøke å se om det
er mulig å foreta slike justeringer som spørreren
er opptatt av.

 I tråd med mitt generelle svar, og
i og for seg fordi det er i samsvar med vår realfagssatsing,
vil jeg bekrefte at jeg også vil vurdere det. Dersom
etterspørselen etter akkurat dette utdanningstilbudet øker
og dette er et uttrykk for økt realfagsinteresse hos ungdom,
mener jeg, i likhet med representanten Reikvam, at det
er viktig å lete etter løsninger som
muliggjør en utvidelse av antall elevplasser. Jeg vil da søke å få det til
ved omprioritering. Dersom det ikke lykkes, er det naturligvis
i hvert fall en teoretisk mulighet for at det
kan skje ved at landslinjeordningen tilføres friske midler. Men
her kan jeg ikke love noe, ettersom det hører
inn under budsjettbehandlingen.





                

