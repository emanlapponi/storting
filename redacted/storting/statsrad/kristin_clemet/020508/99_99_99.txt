 Etter- og videreutdanning av lærere
er et høyt prioritert område. Statsbudsjettet
for 2001 viser at det ble bevilget ca. 200 mill. kr
til kompetanseutvikling i grunnskolen og ca. 40 mill. kr
til videregående skoler. Store deler av disse midlene brukes
til etterutdanning. I 2002 disponerer departementet 250 mill. kr
av kapittel 226 til slik kompetanseutvikling, altså mer
enn i fjor.

I arbeidet med etterutdanning og annen kompetanseutvikling
er det viktig å finne den mest formålstjenlige formen
for organisering. Departementet har de senere år lagt vekt
på at det er skoleeier som kjenner det lokale behovet,
og som skal ha hovedansvaret. Statlige midler til kompetanseutvikling
er derfor i økende grad tildelt lokale skolemyndigheter.

I lærerutdanningsmeldingen foreslås
det å styrke etter- og videreutdanningen på disse
feltene:

For det første: Særskilte
statlige midler som tildeles skoleeier til kompetanseutvikling,
skal rettes mot prioriterte områder. Midlene skal kunne
brukes til permisjoner, stipend, utgifter knyttet til reiser, betaling
av kursavgift og gebyr ved besøk og hospitering ved andre
skoler og til kjøp av veiledning, fortrinnsvis fra universiteter
og høyskoler.

For det andre: Sentralorganet for fleksibel
læring i høyere utdanning skal koordinere
utviklingen av nettbaserte og modulorganiserte videreutdanningstilbud
i engelsk, matematikk, tysk, fransk og norsk, med vekt
på opplæring i lesing og skriving.

For det tredje: Midler for å styrke
lærerutdannernes kompetanse i realfag skal tilføres.

Og for det fjerde: Utvikling av et landsdekkende
opplegg for etterutdanning i pedagogisk bruk av IKT – 40 000
lærere skal få tilbud i løpet av de nærmeste
to skoleårene.

Det er dessuten lagt opp til at det
blir utviklet et veiledningstilbud for nyutdannede lærere
og nytt videreutdanningstilbud for skoleledere, og det stimuleres
til at flere institusjoner utvikler mastergrader i skoleledelse.

I Læringssenteret har departementet
fått et nytt organ for kvalitetsutvikling i skolen. Læringssenteret
kan få i oppdrag å administrere
internasjonale etterutdanningskurs for lærere. Midler til
kompetanseutvikling av fagpersonalet i profesjonsutdanningene vil
nå i større grad gå direkte til universitets-
og høyskolesektoren, som lenge har vært viktige
medspillere på dette området.

Statens lærerkurs har drevet etter-
og videreutdanning av lærere og personale i profesjonsutdanningene
og har vært en betydelig aktør når det
gjelder kompetanseheving hos lærere. På bakgrunn
av den omleggingen av støtten som er skissert, har budsjettmidlene
til etter- og videreutdanning gjennom Statens lærerkurs
de siste årene vært redusert. Departementet finner
det formålstjenlig at Statens lærerkurs avvikles,
og at deler av oppgavene nå videreføres av SOFF,
Læringssenteret og universiteter og høyskoler.

Det er altså ikke slik som
representanten Evje hevder i spørsmålet, at det ikke
er avsatt midler til nye tilbud til lærere.

Økningen av forskningsmidler til KUPP-programmet i
Norges forskningsråd dreier seg om en økning
på 5 mill. kr i år, spesielt siktet
mot praksisfeltet i barnehage og skole. En ytterligere satsing på dette
feltet etter 2002 vil bli vurdert. Departementet ønsker
at fagpersonalet i utdanningene styrker sin tilknytning til læreryrkene
gjennom praksisrettet FoU-arbeid. Denne prioriteringen vil ikke bare være
av betydning for forskningen i seg selv, men ha gunstig
virkning på hele forholdet mellom teori og
praksis i lærerutdanningene. Det vil igjen medvirke til å heve
kvaliteten generelt, også på etter-
og videreutdanningstilbudene.

 Jeg har presisert i mitt første
svar at satsingen på etter- og videreutdanning er omfattende.
Over år har det foregått en viss omorganisering
av arbeidet med etter- og videreutdanning, som det bl.a. også er
redegjort for i stortingsmeldingen som ligger til behandling her
i Stortinget nå, nemlig meldingen om ny lærerutdanning,
som Stortinget etter hvert skal ta stilling til.

I 2002 er det igangsatt mange etterutdanningskurs
for lærere med midler fra Statens lærerkurs, men
vi har vært restriktive med å sette i gang nye
videreutdanningskurs i regi av Statens lærerkurs,
som skal strekke seg over flere år. Organiseringen av etter-
og videreutdanningstilbud er som sagt omtalt i lærerutdanningsmeldingen.

Når det gjelder KUPP-programmet, ser ikke
jeg det som viktigere enn etter- og videreutdanning. Jeg ser simpelthen
på det som to sider av samme sak, i den forstand at vi
vil bidra til å øke kompetansen for lærerne,
men da må vi også ha en god kunnskapsbase.

 Jeg er ikke på sparket i stand
til å kommentere årsmeldingen fra Norgesnettrådet for
2000.

Jeg må også eventuelt
be om å få komme tilbake til spørsmålet
om hjemmel. Men det jeg vil slå fast, er at etter- og videreutdanning,
som jeg deler representanten Evjes synspunkt på, er meget
viktig, for det tar lang tid å utdanne nye lærere.
Dette ble også behandlet og omtalt i debatten
i forbindelse med budsjettet for inneværende år. Det
jeg må slå fast, er at det brukes mer midler enn noen gang
på etter- og videreutdanning. Men jeg mener også at
vi har fått til en bedre organisering og målretting
av etter- og videreutdanningen, og vi har fått til systemer
som i større grad sikrer oss at dette virkelig når
frem til de lærerne som trenger og ønsker
etter- og videreutdanning. Så jeg tror vi er i ferd med å få et
bedre system for dette, men hvis jeg skal utdype detaljene
i det, må jeg be om å få komme tilbake
til det.

 I regjeringen Stoltenbergs forslag til budsjett
for 2002 ble tilskuddet til lærebedrifter foreslått
innlemmet i rammetilskuddet til fylkeskommunene, samtidig som budsjettet
ble redusert med 75 mill. kr. I budsjetteksten stod det bl.a. følgende
om tilskudd til lærebedrifter:

«Av
omsyn til det samla budsjettopplegget er det foreslått
ein mindre reduksjon i satsane for
tilskott til bedrifter som tar inn lærlingar. Satsane til
lærlingar og lærekandidatar i små verneverdige
fag vil bli auka.»

Dette forslaget til budsjett for
tilskudd til lærebedrifter ble ikke endret av
regjeringen Bondevik, og forenklingen av ordningen og reduksjonen
i budsjettet ble enstemmig vedtatt av Stortinget i budsjettbehandlingen.
På bakgrunn av Stortingets vedtak utarbeidet Utdannings-
og forskningsdepartementet nye satser for tilskudd. Rundskrivet som
redegjør for de nye tilskuddssatsene, ble sendt ut i februar.

For å unngå en kostnadsoverveltning
på fylkeskommunene må budsjettreduksjonen i 2002
i sin helhet tas på 

nye

 kontrakter
som ble tegnet i 2002 – det vil si halvparten av de løpende
kontraktene – mens allerede etablerte kontrakter opprettholder
tilskudd etter de satsene som gjaldt da kontraktene ble
inngått. Hele innsparingen på de nye
kontraktene må også tas på ett år,
selv om lærekontrakter normalt løper over to år
og får tilskudd begge årene. Dette gjør
at satsreduksjonen på nye kontrakter blir høyere
enn budsjettreduksjonen kunne gi inntrykk av. Jeg er enig med representanten
Sortevik i det. Regjeringen har derfor i revidert nasjonalbudsjett
foreslått å øke rammetilskuddet til fylkeskommunene
med 37,6 mill. kr. Tilskuddssatsene til lærebedrifter vil
bli oppjustert i forhold til dette.

 Jeg får vel bare si at jeg har
forståelse for en del av de reaksjonene som har kommet.
Jeg forstår det når virkningene av det som omtales som
en «mindre reduksjon», var slik at man ikke
oppfattet det som en mindre reduksjon. En mindre
reduksjon hadde jeg inntrykk av at f.eks. partene
var innstilt på å akseptere, men at man ikke
oppfattet det slik. Så jeg har forståelse for
reaksjonene.

Vi er veldig opptatt av å prioritere
yrkesfagene ikke bare på denne måten,
men også på andre måter.
Den første naturlige anledning til å justere
dette opplegget var revidert nasjonalbudsjett. Jeg er klar over
at vi har fremmet en proposisjon når det gjelder eksamen
i grunnskolen, litt utenom tur, selv om selve bevilgningen skjer
i forbindelse med revidert nasjonalbudsjett. Det hadde sammenheng
med en usikkerhet i sektoren i forhold til planlegging av eksamen
som jeg oppfattet som nokså uholdbar, fordi man må fastsette
datoer for eksamen svært lang tid i forveien. Normalt forsøker
vi å gjøre det på den måten
at vi har budsjettbehandling en gang i året og revisjon
en gang i året.

Jeg håper at jeg med dette bidrar
til å gjøre sektoren mer fornøyd. Nå er ikke
det poenget i og for seg, men å prioritere yrkesfagene
slik de bør prioriteres – forutsatt at Stortinget
slutter seg til dette. Det er jo da en forutsetning.

 Jeg oppfatter spørsmålet fra
representanten Sortevik som et spørsmål om øremerking
versus innlemming osv. Her er det jo en forhistorie for så vidt
gjelder akkurat denne saken og arbeidet med dette, også forut
for denne regjeringen. Men det er klart at det alltid er dilemmaer
knyttet til spørsmål om øremerking. Vi
vet at man på den måten kan skjerme visse områder
som man ønsker å prioritere, og sørge
for at de blir prioritert. Men konsekvensen er ofte at
det går ut over andre områder.

Jeg er også skoleminister,
og skolen er veldig avhengig av frie inntekter i kommunene. Sånn
sett er jeg opptatt også av at vi reduserer øremerkingen
og øker handlingsrommet for kommuner og fylkeskommuner
av hensyn til den samlede utdanningspolitikken. Men jeg er klar over
de dilemmaene som representanten Sortevik reiser i den forbindelse.





                

 Anslagene over hvor mange som mangler fullstendig
videregående opplæring, er svært
usikre. De tallene det refereres til i spørsmålet,
er det estimat som kom frem gjennom Buer-utvalgets rapport NOU 1997:25 «Ny
kompetanse». Siden den tid har voksne født før
1978 fått lovfestet rett til videregående opplæring
fra 1. august 2000, og fylkeskommunene har plikt til å tilby
tilpasset opplæring.

Vi har sett at antall voksne som tar videregående
opplæring, har gått ned de siste årene.
Dette kan ha mange årsaker, bl.a. situasjonen på arbeidsmarkedet.
Gjennom Realkompetanseprosjektet er det lagt til rette for at voksne
kan få vurdert sin kompetanse og få et tilpasset
opplæringstilbud. Rapporter viser at ca. 15 000
voksne så langt har benyttet denne muligheten. Jeg vil også peke
på at i studieåret 2001–2002 er det 2 000
voksne «realkompetansestudenter» i universiteter
og høyskoler. Det betyr at disse ikke har måttet
gå veien om generell studiekompetanse
i videregående opplæring.

Departementet følger nøye
utviklingen når det gjelder antall voksne i videregående
opplæring, og det er et utvalg i arbeid for å se
nærmere på dette. Utvalget har representanter
fra partene i arbeidslivet og opplæringstilbydere – fylkeskommuner,
studieforbund og fjernundervisningsinstitusjoner.
Departementet vil avvente vurderinger og anbefalinger fra denne
gruppen.

 Jeg kan være enig med representanten
Ausdal Starrfelt i at for nå å holde liv i kompetansereformen – hvor
for øvrig Norge ligger langt fremme både
når det gjelder de lovmessige og økonomiske systemene
for å realisere visjonene bak kompetanseprosjektet og det
brede samarbeidet vi har bl.a. med partene i
arbeidslivet – er kanskje det viktigste
vi kan gjøre, å drive god opplysnings- og informasjonsvirksomhet
og sørge for å utvikle et godt marked for etter-
og videreutdanningstilbud. Jeg kan fortelle representanten Ausdal Starrfelt
at jeg har tatt initiativ til å få etablert
et forum for kompetanse og arbeidsliv sammen med de aktørene som
er i dette markedet, nettopp for å drive informasjons-
og opplysningsvirksomhet og bidra til å revitalisere denne
reformen. Dessuten bevilges det årlig mye penger
til ulike typer etter- og videreutdanningstilbud, nettopp
for å få dette markedet til å utvikle
seg slik at det eksisterer mange nok tilbud. Vi arbeider også med
bedre systemer for verdsetting og dokumentasjon av realkompetanse,
slik at dette skal bli lettest mulig for den enkelte.

 I farten har jeg ikke tall på hvor
mange av de 15 000 som har fått vurdert sin kompetanse,
som har gått inn i videregående
opplæring. Jeg tror imidlertid de tallene finnes, men jeg
greier ikke i farten å si det.

Hva jeg synes om disse tallene? Hvis man sammenligner Norge
med andre land, synes jeg dette egentlig er fantastisk gode
tall. At vi i dag har så mange mennesker som går
på videregående opplæring – og ikke
minst på universiteter og høyskoler – basert
på realkompetanse, synes jeg er veldig spennende, og det
er helt unikt faktisk i internasjonal sammenheng, særlig
det vi gjør i forhold til universiteter og høyskoler.

Så skal man huske at mange som er
i arbeidslivet, faktisk ønsker å ta
en utdanning som er knyttet til arbeidslivet
og de konkrete arbeidsoppgavene. Mye skjer i arbeidslivet
og på bedrifter og i organisasjoner, og vi har også gode
voksenopplæringstilbud innenfor f.eks.
matematikk, lesing og skriving osv. som man kan benytte seg av mens
man er i arbeid. Jeg har ingen planer om å gå så langt
med tiltak, når vi ligger så langt fremme når
vi vurderer realkompetanse, at vi ikke engang skal vurdere
det! Det har jeg ikke noen aktuelle planer om.





                

  Unge toppidrettsutøvere har
behov for fleksibel og tilrettelagt undervisning tilpasset en livssituasjon
med mye trening og konkurranser. Det er den enkelte undervisningsinstitusjon
som har ansvar for å tilby tilrettelagte studieløp
for studenter med særskilte behov. Det er mitt inntrykk
at de fleste læresteder viser en stor grad av smidighet
i møte med unge toppidrettsutøvere.

En del av kvalitetsreformen vil være
innføring av individuelle utdanningsplaner. Institusjonen
og studenten skal i fellesskap legge opp utdanningsløpet.
Institusjonen blir dermed på et tidlig tidspunkt klar over
om studenten har spesielle behov for tilpasning, f.eks. i form av
deltidsopplegg, og kan legge til rette for dette. Kvalitetsreformen
innebærer samtidig en tettere oppfølging
av den enkelte student og åpner for alternative evalueringsformer.
Dette vil alle studenter ha nytte av, men spesielt
de med behov for særlig tilrettelegging. Jeg vil også peke
på at IKT-støttet undervisning benyttes ved våre
institusjoner stadig mer, noe som også øker den
generelle tilgjengeligheten og fleksibiliteten i utdanningen.

Når det gjelder studiefinansieringen,
er det ingen særbestemmelser for idrettsutøvere
med hensyn til forsinkelse, rentefritak osv. Det ville i tilfelle være
andre grupper enn idrettsutøvere som også måtte
vurderes, f.eks. studenter som arbeider i forskjellige humanitære
organisasjoner, eller som frivillige innenfor
virksomhet for barn og unge. Departementet har derfor valgt å opprettholde dagens
system med at det er økonomiske eller sosiale forhold
som gir grunnlag for lettelser i studiefinansieringsordningen.

 Det representanten Bekkemellem Orheim tar opp
om at en del læresteder er flinke og fleksible og har en
god ledelse og tar hensyn til dette, mens andre ikke
er like fleksible, tror jeg helt sikkert kan være
riktig, og også at det dermed kanskje kan virke
litt tilfeldig. Men når det gjelder kvalitetsreformen,
er jo ikke det en reform som pr. i dag er realisert. Noen
læresteder har kommet langt i å realisere den,
men det som går på en del av disse elementene,
med individuelle utdanningsplaner osv., større grad av
fleksibilitet, ligger nå i Stortinget som et lovforslag
i form av forslag til en ny universitets- og høyskolelov.
Når Stortinget har vedtatt den, vil jo den bli gjeldende
og innebære så å si en plikt for institusjonene
til å legge slike individuelle utdanningsplaner til grunn.
Den loven vil jo gjelde når den er vedtatt, og kvalitetsreformen
skal da være endelig gjennomført
fra og med høsten 2003. Så jeg tror at det faktisk kan
bli færre av en del av de tilfeldighetene som representanten
Bekkemellem Orheim viser til, i den forstand at institusjonene får
nærmere forpliktelser, men også større
fleksibilitet.

 Jeg tror jeg vil holde fast ved at formålet
med kvalitetsreformen er at institusjonene skal få større
frihet til å organisere seg og arbeide på en bedre måte
for å kunne oppnå bedre forskning
og bedre studiekvalitet. Men de får da også større
ansvar for å nå disse målene. Og det
ville vel stride litt mot selve grunntanken bak kvalitetsreformen
om man da skulle komme inn med ny nasjonal detaljstyring
på ett enkeltområde. Jeg har tillit til at institusjonene
nå i mye større utstrekning kommer til å ha
en god dialog med den enkelte student og ivareta
den enkelte students behov. Man kan også si at
vi på universiteter og høyskoler prøver å få til
idealet om tilpasset opplæring gjennom disse individuelle
planene.

Når det gjelder studiefinansieringen,
må jeg si at jeg ikke har noen aktuelle
planer om å gjøre noe spesielt vedrørende
idrettsutøvere. Jeg synes at sosiale og økonomiske
kriterier er riktige kriterier der det skal gjøres unntak,
og at vi ikke kan skille ut idrettsutøvere i
forhold til en rekke andre grupper som også kunne
fortjene å bli vurdert. Da tror jeg vi kommer inn på veldig
vanskelige spørsmål knyttet til likebehandling.





                

 Det fremgår av opplæringsloven
at private grunnskoler skal godkjennes av departementet. Private
grunnskoler kan godkjennes etter opplæringsloven eller
privatskoleloven. Grunnskoler som er godkjent etter opplæringsloven,
kan drives kommersielt, men godkjenningen utløser ingen
rett til tilskudd fra staten.

Som representanten Skjælaaen påpeker,
kan ikke skoler som er godkjent med rett til statstilskudd etter
privatskoleloven, drives kommersielt. Jeg viser her til privatskoleloven § 27,
hvor det bl.a. fremgår at statstilskudd og eventuelle skolepenger
skal komme elevene til gode. For ordens skyld gjør jeg
oppmerksom på at denne begrensningen foreslås
videreført i forslag til ny lov om frittstående
skoler, som nå er ute på høring.

Norge har gjennom WTO forpliktet
seg til ikke å legge hindringer i veien
for at innbyggere i andre medlemsland kan etablere
skoler i Norge. Dette innebærer bl.a. at norske
myndigheter ikke kan stille andre krav til innbyggerne
i medlemslandene enn de vi stiller til norske innbyggere,
og at norske innbyggere og innbyggerne i medlemslandene
må oppfylle de kravene norske myndigheter har
satt i norsk lovgivning, f.eks. i privatskoleloven.

Når det gjelder godkjenning og statstilskudd etter
privatskoleloven, innebærer dette at alle
søkere må behandles likt i søkeprosessen.
Jeg kan derfor ikke se at norske myndigheter
gjennom WTO har forpliktet seg til å gi økonomisk
støtte til driftsutgifter til kommersielle skoler, norske eller
utenlandske.

 Jeg har ikke bindingslisten foran
meg akkurat nå, men vi tolker dette slik at vi ikke
har anledning til å diskriminere. Vi må altså behandle
likt. Men vi har vår lovgivning når det gjelder
godkjenning av private skoler, der det er adgang til å være kommersiell
og adgang til å få tilskudd, osv. Den skiller seg
fra lovgivningen i andre land. Men så vidt jeg
kan tolke – og jeg har sett på mange land – er
det litt forskjellige systemer i svært mange land.

Vi har ikke hatt noen problemer
med vårt system. Jeg kan altså ikke
se at dette har vært noe aktuelt problem til nå,
så vi tolker det vi har bundet oss til i denne forbindelse,
som at vi ikke har lov til å diskriminere mellom
innbyggere i vårt land og andre land.

I vår lovgivning er det slik at det
er relativt lett å oppnå godkjennelse til å etablere
en privat grunnskole, som da kan være kommersiell,
men det utløser ingen rett til tilskudd. Hvis man skal
godkjennes etter tilskuddsloven, som vi gjerne kunne ha
kalt privatskoleloven, er det en bestemmelse
der om at man ikke kan være kommersiell. I
høringsutkastet til lov om frittstående
skoler er forholdet til internasjonale avtaler og konvensjoner osv.
drøftet ganske grundig, og vi ser ingen problemer
med vår lovgivning i den forbindelse.

 Jeg er ikke helt på det rene med
om det har foreligget slike krav noen gang. Men jeg kan
vel si at hvis det kommer søknader om offentlig støtte
til kommersielle skoler som akter å forbli kommersielle,
vil de i henhold til dagens lov bli avslått, og i henhold til
den loven jeg foreslår vi skal ha i fremtiden, vil det
bli avslått. Det er riktig at hvis en privat grunnskole
blir godkjent i Norge, kan den få støtte, slik
representanten sier. Men vi setter visse betingelser for at man
skal kunne motta den støtten. Det skulle bare
mangle om ikke staten skal kunne sette betingelser for
at man skal kunne motta støtte. Man kan si at privatskoleloven
og den nye loven om frittstående skoler egentlig vil være
en lov som lister opp betingelsene for å motta støtte.
Da kan ikke de betingelsene man stiller, være
forskjellige, enten det gjelder innbyggere i eget land eller
andre innbyggere. En av de betingelsene jeg vil foreslå å videreføre,
er at man ikke kan ta ut utbytte og bruke statstilskuddet
til å ta ut utbytte, men at dette må tilfalle
elevene og skolen.





                

 Det Regjeringen, og i veldig stor grad jeg,
har uttalt, er at den samlede ressurssituasjonen i norsk
skole er bedre enn i de aller fleste andre land.
Internasjonale sammenligninger viser det.

Det betyr ikke at ressurssituasjonen
ved alle skoler er tilfredsstillende, og slett ikke
at alle skoler selv synes at den er det. Jeg tror det
er minst fire forhold av betydning for ressurssituasjonen
ved den enkelte skole:

For det første den samlede
ressursbruk i grunnskolen og videregående
skole i Norge. Siden skolene eies og drives av kommuner
og fylkeskommuner, unntatt noen ganske få private,
vil ressursbruken i stor grad avspeiles i kommuneøkonomien.
Kommunenes samlede inntekter vil derfor være
avgjørende, men også i hvor stor grad
disse er øremerket for spesielle formål. Grunnskolen
finansieres i stor grad med frie inntekter, og derfor vil nivået på de
frie inntektene til kommunesektoren være av betydning.
Jeg viser i denne forbindelse til revidert nasjonalbudsjett og til
den kommende kommuneproposisjonen. Som kjent øker Regjeringen
overføringene til kommunene i 2002, og vi viderefører
låneordningen for skolebygg som forutsatt.

Det andre som er av betydning for
ressursbruken i skolen, er finansieringssystemene. Vi vet at det
er forskjell mellom kommuner, mellom skoler
innad i kommunene, mellom private og offentlige skoler
osv. Jeg tror ikke systemene alltid er eller
fremstår som rettferdige og/eller effektive. Mange
kommuner gjennomgår selv sine egne
ressursfordelingssystemer og foretar endringer, f.eks. i retning
av et pengene følger eleven-system. Dette er noe man bl.a.
vurderer i Oslo kommune for tiden. Også Regjeringen
har, som ledd i sitt moderniseringsarbeid, startet en gjennomgang
av finansieringssystemene for skolen.

Det tredje som er av betydning, er
måten man bruker ressursene på, både
i kommunen og på den enkelte skole. Det finnes gode
og mindre gode måter å bruke
pengene på. Noen får mer ut av ressursene
enn andre. Mange kan utnytte det handlingsrommet de har, enda
bedre. Men i tillegg bør handlingsrommet for den enkelte
skole utvides, og vi bør få mer kunnskap om kvaliteten
i norsk skole for å kunne sette ressursene inn der de trengs
mest. Også på disse områdene
har Regjeringen igangsatt et arbeid, under overskriften Moderniseringsarbeid.

Til slutt nevner jeg at ressursbruken i skolen
naturligvis også er avhengig av hva den enkelte
kommune og fylkeskommune prioriterer. Partiene
og kommunene prioriterer forskjellig, og det må vi
ha respekt for. Velgerne påvirker gjennom valg, men foreldre
og elever, og det er veldig positivt, som jeg forstår av
de eksemplene som er nevnt i spørsmålet, har selvfølgelig også muligheter
for å utøve en hverdagsinnflytelse mellom
valgene gjennom sitt engasjement på og for skolen.

 Jeg mener at jeg gjorde noe mer enn å peke
på det. Jeg prøvde å problematisere det
litt, fordi representanten Sandberg har helt rett i at skoleområdet
jo ikke på noen måte er problemfritt.
Jeg kjenner ikke disse skolene helt spesielt, men det
regner jeg ikke med at representanten Sandberg forventer
heller. Men det er helt klart at vårt lov-, regel- og styringsverk når
det gjelder skolen, inneholder mange idealer og rettigheter som
vi ikke kan si at vi fullt ut oppfyller på alle skoler.
Da må vi jo spørre oss selv hva vi kan gjøre
med det for å gjøre dette på en bedre
måte. Dette forsøkte jeg i mitt svar å problematisere
litt, for jeg tror ikke det er ett enkelt svar på det.
Det er mer komplekst enn som så. Jeg tror at vi både
er nødt til å gjøre noe med lov-, styrings- og
regelverk overfor skolen og forenkle det og
la det være mer opp til den lokale skole hvordan
man skal forme hverdagen. For det andre må vi
få bedre kvalitetsvurderingssystemer, bedre
tilsynssystemer og også finansieringssystemer
og -ordninger som virker slik at man har incitamenter til å arbeide
riktig og ikke galt – for å sette det
litt på spissen. Dette arbeidet er altså igangsatt,
men det er ikke gjort i en håndvending å finalisere
det arbeidet.

 Det er 4 000 skoler i landet, og jeg
tror det ville bli relativt uholdbart hvis statsråden skulle
gripe inn overfor enkeltskoler og så å si suspendere
lokaldemokratiet og de ordinære tilsynsorganene man har.
Det er jo en grunn til at vi har bestemt oss for at lokaldemokratiet
skal ha stor makt og innflytelse over skolen, og mange her i salen
mener vel at de bør få enda større
innflytelse, og at staten bør bestemme
mindre. Så må vi ha sterke tilsynsorganer – de
kan gjerne bli enda sterkere. Så må vi
ha skikkelige systemer for å kunne måle
kvalitet, slik at vi vet hva vi skal ha tilsyn med og hva vi skal
gjøre noe med. Så må vår oppgave være
på det noe mer overordnede plan dels å bidra til å sikre
de økonomiske rammene. Jeg viser til bl.a. kommuneøkonomien
som jeg redegjorde for. Men ikke minst tror jeg på systemforandringer,
systemendringer som kan få dette til å fungere
bedre. Men å gripe inn i det enkelte tilfellet tror jeg
kanskje ikke er en farbar vei, gitt at det er 4 000 skoler
som er eid av 500 skoleeiere.





                

