 For det første: Jeg har lagt merke til at representanten
Lena Jensen er meget fornøyd med de utkastene til læreplaner som
foreligger fra læreplangruppene. Dette er ikke formelle høringsutkast
- de vil bli sendt ut i løpet av januar. Da vil det være en formell,
men også en veldig åpen, høringsrunde for alle som har lyst til
å gi sitt besyv med. Så vil planene bli fastsatt til sommeren.

Jeg får stadig det inntrykk at representanten
Lena Jensen mener at det eneste som skal til for å løse de problemene
vi har i norsk skole, er mer ressurser. Men vi er det landet i verden
som bruker mest ressurser - men vi har ikke de beste resultatene.

Jeg er personlig mye mer opptatt av å styrke
kompetansen i skolen. Vi har fått en ny lærerutdanning, som er mye
bedre enn den vi har hatt, og vi er i ferd med å gjennomføre et
historisk kompetanseløft for lærere, instruktører og skoleledere.

Det er i størrelsesorden 2-3 milliarder kr
eller omtrent ti ganger så mye som det man satset i forbindelse
med Reform 97. Det er det aller viktigste.

Vi satser også på bibliotek og på skolebibliotek,
det er viktig. Det skjer en god opprustning i norsk skole for tiden.
Også ved hjelp av Den kulturelle skolesekken satses det på litteratur.
I tillegg er det det å si at i motsetning til Finland har faktisk
norske skolebarn mange bøker hjemme.





                

