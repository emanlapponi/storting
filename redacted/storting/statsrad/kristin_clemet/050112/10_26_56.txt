 Det er helt riktig - som mitt parti påstod
før forrige valgkamp, og som nå ettertrykkelig er dokumentert: Norsk
skole er ikke en enhetsskole, men en forskjellsskole. Den bidrar
ikke til å redusere forskjellene mens elevene går på skolen, men
til å opprettholde, reprodusere og delvis forsterke dem. Jeg synes
det er veldig gledelig at dette nå er en erkjennelse som har sunket
inn i hele det politiske miljøet.

Men som jeg sa i mitt første svar: Det blir
ikke færre lærere eller større grupper. Den statistikken vi har
- Lena Jensen er klar over at vi forholder oss til KOSTRA og til GSI
- er det Stortinget har å forholde seg til: Lærertettheten har økt
fra i fjor til i år, voksentettheten har økt fra i fjor til i år,
og gruppestørrelsen er omtrent den samme - helt i strid med de mange
spådommene om en annen utvikling.

At det er lokale forskjeller, er ikke nytt
- det har det alltid vært. Det er stor oppslutning i denne salen
om at vi skal ha lokaldemokrati, at det er kommunene som til syvende
og sist skal bestemme hvor mye det skal satses på skole. Det som 

er

 nytt, er at denne regjeringen har sagt
at vi vil føre et særskilt tilsyn med de skolene som bruker minst
ressurser.

