 Det er helt riktig at vi gjennom media og nasjonal
og internasjonal forskning blir minnet om at vi har problemer knyttet
til vold, mobbing og uro i norsk skole. Det skaper utrygghet og
virker negativt inn på både elevenes og lærernes arbeidsmiljø og
prestasjoner. Alle som har sitt virke i skolen - barn, ungdom og
voksne - har krav på et trygt og godt arbeids- og læringsmiljø.
For den nærmere analyse tror jeg likevel det kan være viktig å skille
mellom voldsproblemer, mobbeproblemer og det vi kan kalle vanlig bråk
og uro.

Når det gjelder vold, har jeg ikke noen dokumentasjon på
at vi har et økende problem i skolen. Nyere opplysninger kan heldigvis
tyde på at antall elever som er involvert i problematferd, ikke
har økt de siste årene. Forskningsinstituttet NOVA mener å kunne
påvise en nedgang i problematferd fra 1994 til 2003, særlig for
utagerende atferd, som har nær sammenheng med voldsbruk. Dette er gledelig,
men ikke tilfredsstillende. Vi skal ikke akseptere vold eller problematferd
som virker truende, som kan skade eller hindre læringsarbeidet for
den enkelte.

Når det gjelder mobbing, viser nasjonale tall
fra Senter for atferdsforskning at 30 pst. færre barn blir mobbet nå
enn for tre år siden. Det viser, tror jeg, at målrettet og systematisk
arbeid faktisk gir resultater. Jeg vil videreføre det viktige arbeidet
og samarbeidet mellom partene som Manifest mot mobbing la til rette
for. Dette arbeidet vil nå også bli videreført på internasjonalt
nivå. Skolen må ha nulltoleranse for problematferd som vold, på
samme måte som for mobbing. Fravær av truende atferd er en forutsetning
for å kunne skape et trygt og godt læringsmiljø.

Så til dette som vi omtaler som bråk og uro.
Gjennom rapporter fra PISA og TIMS er det avdekket at både lærere,
elever og rektorer mener at det er for mye bråk og uro i norsk skole
og for mye sløsing med tid. Elevene rapporterer også at de mener
de har mindre utbytte av skolegangen enn elevene i andre land. Bråk
og uro rapporteres å være et større problem i Norge enn i samtlige andre
land som er undersøkt. Men rapportene viser heldigvis også at noen
skoler klarer å skape positive betingelser og et godt arbeidsmiljø.
Alle i skolen - både ledelsen, lærere, elever og foreldre - må være
enige om hva som er uakseptabel atferd, og det bør etableres klare
regler og rutiner for å følge opp brudd på regelverket. I tillegg
tror jeg det er viktig å styrke lærernes og skoleledernes autoritet.
Gjennom det kompetanseutviklingsprogrammet vi skal ha for skoleledelsene,
bør dette i aller høyeste grad settes på dagsordenen.

I Kunnskapsløftet vil det bli stilt krav til
det fysiske og psykososiale arbeids- og læringsmiljøet i alle skoler
og øvrige opplæringssteder. Kunnskapsløftet omfatter bl.a. en strategi
for kompetanseutvikling for lærere, instruktører og skoleledere.
Her vil arbeidet med å forebygge og redusere atferdsproblemer i
skolen være et viktig tema, enten det gjelder vold, mobbing eller
bråk og uro. Kunnskapsløftet omfatter også det nye nasjonale kvalitetsvurderingssystemet,
som består av fire hovedområder. I det andre hovedområdet kartlegges
elevenes skole- og læringsmiljø. Skoleporten.no skal også inneholde
veiledning om tolkning av datamaterialet og veiledningsressurser
til utviklingsarbeid med informasjon om aktuelle tiltak, metoder
og eksempler på hvordan man kan få bukt med problemene.

