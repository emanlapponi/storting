 Ettersom vi ikke har sikker informasjon om
dette, tror jeg det klokeste jeg kan gjøre, er å ta opp med faglige
miljøer eller forskningsmiljøer spørsmål om hvordan vi eventuelt
kan kartlegge utviklingen når det gjelder vold i skolen. Jeg synes
det kan være grunn til å ta det opp.

Jeg synes også det kan være grunn til i den
forbindelse, enten det gjelder mobbing eller vold, å ta opp problemstillinger
som er knyttet til andre forhold enn atferden eller ting som finner
sted mellom elevene. Det er også avdekket at det finner sted ting
mellom lærer og elev. Dette dreier seg om lærernes arbeidsmiljø.
Det forekommer også voldsepisoder som går ut over lærerne på deres
arbeidsplass. Jeg synes derfor det kan være grunn til å utvide dette
mobbeperspektivet noe, forhøre oss om hvorvidt vi kan kartlegge
situasjonen når det gjelder vold, på en bedre måte, og om vi i noe
større grad bør befatte oss med lærernes arbeidsmiljø og ikke bare
elevenes læringsmiljø.

