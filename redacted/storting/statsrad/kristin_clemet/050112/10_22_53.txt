 Det er et mål at skolen skal gi elevene likeverdig
opplæring og godt læringsutbytte. Vi har de senere år fått bedre
dokumentasjon om tilstanden i norsk skole, gjennom både forskning,
statistikk og norske og internasjonale undersøkelser.

Som representanten Lena Jensen påpeker, har
ikke norsk skole i tilstrekkelig grad lyktes med å realisere idealet
om tilpasset opplæring og muligheten for sosial mobilitet. Dette
kan også være en av forklaringene på at elevene har middels motivasjon
for læring, slik en analyse av data fra Elevinspektørene skoleåret
2002/2003 viser.

Norske elever stiller svakt når det gjelder
læringsstrategier. Det er grunn til å tro at det er nær sammenheng mellom
tilpasset opplæring på den ene siden og mangel på læringsmotivasjon,
læringsstrategier og læringsutbytte på den andre.

Representanten Lena Jensen tar imidlertid feil
når hun refererer til utviklingen i ressursbruken i norsk skole. Ressursbruken
i kommunale skoler ligger på et høyt og stabilt nivå. Statistisk
sentralbyrå offentliggjorde 22. desember de siste tallene fra Grunnskolens
informasjonssystem, GSI. Statistikken viser at lærertettheten har økt
fra forrige skoleår til i år, fra 12,3 elever pr. lærer til 12,1.

Den gjennomsnittlige gruppestørrelsen i grunnskolen
har også holdt seg stabil, 13,6 elever pr. gruppe i fjor og 13,7
i år. Voksentettheten i skolen, der også andre yrkesgrupper enn
lærere teller med, er også forbedret, fra 11,2 elever pr. voksen
i forrige skoleår til 10,9 i år. Selv om gjennomsnittlig gruppestørrelse
ikke har økt, avdekker statistikken likevel at enkelte skoler har økt
gruppestørrelsen merkbart. I likhet med i forrige skoleår vil derfor
fylkesmannen bli bedt om å undersøke nærmere om disse skolene bruker
for lite ressurser til å ivareta opplæringslovens bestemmelser om
forsvarlig gruppestørrelse.

Tallene viser også at andelen elever med spesialundervisning
er redusert det siste året, spesielt blant elever som mottar mindre
enn to timer spesialundervisning i uken. Dette kan tyde på at skolene
tilpasser opplæringen for den enkelte i ordinære elevgrupper, og
det er i så fall en ønsket utvikling.

Statistikken fra SSB bekrefter de siste tallene
fra kommunenes egen økonomirapportering, KOSTRA, som viser at ressursbruken
pr. elev i grunnskolen har økt, fra ca. 59 000 kr i 2002 til 63
500 kr i 2003. Det finnes lokale forskjeller, men hovedbildet er
at kommunene prioriterer skolen høyt økonomisk - og altså stadig
høyere.

Jeg har tidligere sagt at den norske skolen
har et godt utgangspunkt for å lykkes. Dette redegjorde Regjeringen for
i St.meld. nr. 30 for 2003-2004, Kultur for læring. Den kunnskapen
vi nå har om skolen, skal vi bruke - for å gjøre den bedre. Stortinget
gav i sin Innst. S. nr. 268 for 2003-2004 i all hovedsak støtte
til meldingens forslag for økt læringsutbytte og bedre kvalitet,
herunder en omfattende satsing på tilpasset opplæring og på kompetanseutvikling
for lærere, instruktører og skoleledere som starter i disse dager.

