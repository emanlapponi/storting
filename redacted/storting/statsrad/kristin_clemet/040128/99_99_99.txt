 Spørsmålet gjelder beregning
av satsgrunnlaget for frittstående skoler. Tilskuddet til
frittstående skoler er basert på de gjennomsnittlige
utgiftene i den offentlige skolen, jf. friskoleloven. Satsgrunnlaget
for 2004 er beregnet på grunnlag av kommunal ressursbruk
til skole som er rapportert gjennom KOSTRA. For å ta hensyn
til at det er regnskapstall for to år tilbake i tid som
legges til grunn, blir satsgrunnlaget pris- og lønnsjustert.
Det tas også hensyn til lov- og regelendringer.
For 2004 er f.eks. satsgrunnlaget justert med en beregnet effekt
av ny lov om generell kompensasjon for merverdiavgift. Det legges også opp
til å justere satsene som følge av økning
i timetallet i grunnskolen fra høsten 2004.

Satsgrunnlaget for de frittstående
skolene beregnes altså i hovedsak med utgangspunkt i kommunale
regnskapstall og ikke med utgangspunkt i budsjettopplegget for
kommunesektoren. Dette medfører at endringer i kommunal
ressursbruk til skole først gjenspeiles i satsgrunnlaget
til frittstående skoler to år i etterkant.

Leirskoleopphold er ikke en lovpålagt
aktivitet. Økningen i tilskuddet til leirskoleopphold høsten
2002 og våren 2003 var en del av det samlede økonomiske
opplegget for kommunesektoren. Den effekten bevilgningen i 2003
hadde på de kommunale utgiftene til skole, vil gjenspeiles
i regnskapstallene for 2003 som legges til grunn for beregning av
tilskuddsgrunnlaget for de frittstående skolene i 2005.

 Jeg mener at det er et godt system
at de frittstående skolene får offentlig tilskudd, dersom
de er godkjente for det, som en andel av de gjennomsnittlige utgiftene
til offentlig skole. Den andelen kan naturligvis prinsipielt også være
100 pst., men det er den for tiden ikke i Norge.
Jeg mener at det er klart mest rettferdig at de frittstående
skolene får en andel av faktiske utgifter i offentlig skole
og ikke budsjetterte utgifter. Det vil si at man må basere
seg på regnskapstall. Det vil ha den bivirkning at man
for et år får tilskudd basert på regnskapstall
for to år tilbake.

Det har vært slik at elever i offentlige
skoler har reist på leirskole. Det er ikke en
lovpålagt aktivitet, men en andel elever i den offentlige
skolen har reist på leirskole til all tid. Det har vært
utgifter til kommunale skoler, og det ligger da i beregningsgrunnlaget
som de frittstående skolene får støtte
til.

 Jeg har ingen planer om å foreslå et
prinsipielt annet system for å yte tilskudd til frittstående
skoler som er godkjente for det. Dette er relativt nylig behandlet
i Stortinget og fikk der flertall. Akkurat dette med at tilskuddsgrunnlaget
skulle være basert på regnskapstall,
kan jeg ikke erindre at det var noen
diskusjon om overhodet.





                

 Etter regjeringsskiftet i 2001 er
det godkjent 13 nye frittstående grunnskoler som har et
kristent formål. Skolene omfatter pr. oktober 2003 til
sammen ca. 200 elever og innebærer således
ingen vesentlig endring i den andelen elever som går
i frittstående skoler i Norge, og spesielt ikke
frittstående kristne skoler.

Retten til å etablere
skoler utenfor det offentlige skoleverket er en grunnleggende
demokratisk rettighet. Jeg viser til FN-konvensjonen om økonomiske,
sosiale og kulturelle rettigheter, der artikkel 13 gir alle
foreldre rett til å velge skole for sine
barn i samsvar med egen moralsk og religiøs overbevisning.
Den tidligere privatskoleloven, nå lov om frittstående
skoler, gjør det på visse vilkår også mulig å oppnå støtte
til slike skoler.

Siden det kan tenkes tilfeller der det tilsynelatende
er motstrid mellom barnas rettigheter etter
Barnekonvensjonen og foreldrenes rett til å velge grunnskoleopplæring
i samsvar med den troen de ønsker å oppdra
barna sine i, er Barnekonvensjonens artikkel 29 nr. 1
nå gjengitt i formålsparagrafen i friskoleloven.
Dette innebærer at det er understreket i formålsparagrafen
at opplæringen ved alle friskoler bl.a. skal
ta sikte på å utvikle respekt for andre
kulturer og forberede eleven på et ansvarlig
liv i et fritt samfunn, i forståelse med og vennskap mellom alle
folkeslag, nasjonale og religiøse
grupper og personer som hører til urfolk. Dette er nytt
i forhold til den tidligere privatskoleloven.

I friskoleloven § 2–3
første ledd heter det dessuten at frittstående
grunnskoler skal følge den læreplanen som gjelder
for offentlige grunnskoler eller læreplaner som
på annen måte sikrer elevene «jamngod
opplæring». Når det skal vurderes om
en grunnskole gir «jamngod opplæring»,
legges det bl.a. vekt på at opplæringen skal bidra til
at elevene får et grunnlag til å foreta selvstendige
valg. Det er derfor viktig at skolene henter impulser fra lokalmiljøet,
og at elevene blir kjent med ulike miljøer. Grunnskoler
som ikke kan dokumentere at de også på en slik måte
vil gi elevene «jamngod opplæring» eller
de andre lovfestede kravene til kvalitet, godkjennes ikke etter
friskoleloven.

Samtlige partier på Stortinget
har ønsket at det skal kunne gis offentlig støtte
til religiøse skoler for
at retten til å velge en slik skole skal være
reell for alle. Jeg er sikker på at samtlige
partier også ser potensielle problemer og
dilemmaer med en slik politikk, men at grunnleggende demokratiske
rettigheter, som f.eks. religionsfriheten og retten til å velge
skole, må ha forrang. For å unngå problemer
og sterke segregeringstendenser må vi bl.a. stille strenge
krav til kvalitet og innhold, slik jeg nå har vært inne
på, føre et godt tilsyn og ha en god,
inkluderende og mangfoldig offentlig skole, slik situasjonen i Norge
er i dag.

Slik situasjonen for øvrig er i Norge,
kan jeg ikke se at etablering og drift av kristne frittstående
grunnskoler innebærer behov for tiltak for å hindre
at barn blir isolert og ikke blir en del av det kulturelle
mangfoldet.

 Jeg må minne om at den friskoleloven
SV var imot fordi man ville beholde den gamle privatskoleloven,
har innarbeidet Barnekonvensjonen i motsetning til den gamle privatskoleloven.
Dessuten er det ingen i denne sal, så vidt jeg
kan huske, som har forfektet at det ikke er foreldrene
som har hovedansvaret for sine barns oppdragelse og opplæring.

Jeg er imidlertid enig med representanten Jensen
i at det kan være dilemmaer og problemer
knyttet til den type skoler. Men jeg har faktisk ikke
registrert at det er noe parti i denne salen
som har tenkt å gå bort fra en politikk hvor man
tillater at religiøse skoler
kan etableres. Det vil sannsynligvis være umulig
i henhold til internasjonale konvensjoner. Men jeg har heller ikke
registrert noe parti som ønsker å gå bort
fra en politikk hvor det er mulig å yte offentlig støtte
til slike skoler. Det har jo ligget i den gamle privatskoleloven
som så å si alle partier her
på Stortinget støttet. Så var det et
flertall, som ikke inkluderte SV, som ville endre
denne og skaffe oss en friskolelov isteden, som bl.a.
tar inn Barnekonvensjonen og stiller strenge krav til innhold og
kvalitet. Så de dilemmaene som representanten Jensen peker
på, har jeg også et skarpt øye
på.

Jeg er mest opptatt av at den offentlige skolen
skal være så god at alle føler
seg inkludert der. Men jeg kan ikke se at SV har presentert
noe alternativ til det.

 Som representanten Jensen sikkert husker, var
det en del av den nye friskoleloven at vi tillegger kommunenes synspunkter
stor vekt ved avgjørelsen av friskolesøknader.
Det vil bli gjort. Det vil ikke være
statsråden som avgjør disse søknadene,
og det var også et ledd i endringen at dette
kan avgjøres av forvaltningen. Det vil være
det nye utdanningsdirektoratet som behandler disse søknadene.

Siden jeg ikke kan stille spørsmål
tilbake, håper jeg vi kan henvise de spørsmålene
som stilles, til en senere debatt. Med den kritikken som reises
mot den nåværende regjeringen når det
gjelder religiøse skoler, synes jeg man skyter langt over
mål. De religiøse
skolene har vært beskyttet av et enstemmig storting, og
det var særrettene for disse skolene bl.a. SV ville beholde
da vi behandlet friskoleloven.

