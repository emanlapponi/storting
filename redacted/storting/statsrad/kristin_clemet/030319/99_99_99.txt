 Krokeide yrkesskole
i Hordaland eies av Landsforeningen for Hjerte- og Lungesyke
og driver yrkesmessig attføring for voksne. Skolen gir
et tilbud som kombinerer opplæring, opptrening, attføringsfaglig
hjelp, medisinsk vedlikeholdsbehandling og bolig. Elevgruppen består
av voksne med bl.a. ryggproblemer, hjerte- og karsykdommer, psykiske
lidelser og rusproblemer.

I dag er driften av Krokeide i sin helhet finansiert
av tilskudd fra Utdannings- og forskningsdepartementet. For skoleåret
2002–2003 er tilskuddet fra departementet i sin helhet
om lag 48 mill. kr. Dette utgjør i overkant av 342 000
kr per elev. Krokeide har beregnet at driften vil gå med
underskudd i 2003, og har derfor søkt departementet om
ekstra midler.

Når det gjelder skoledriften, får
Krokeide midler etter samme tilskuddsregel som ti andre
private skoler for funksjonshemmede. Disse skolene får
tilskudd etter to ulike satser – avhengig av
elevgrunnlaget. Et slikt fastlagt tilskuddsgrunnlag som tar utgangspunkt
i elevenes ressursbehov, ble innført fra og med 1995. Satsene
er pris- og lønnsjustert, og det er bl.a. disse satsene
som ligger til grunn for statsbudsjettet i 2003.

Modellen for tildeling av ressurser til private
skoler er basert på at skolene får et tilskudd
per elev, men at ressursene samlet må betraktes som den økonomiske
rammen skolen har til rådighet. Systemet for tildeling
av ressurser til private skoler forutsetter at skolene tilpasser sine
utgifter til inntektene. Særbehandling av enkeltskoler
i form av at departementet tildeler ekstra ressurser fører
til en presedens der stadig flere skoler vil søke
om ekstra ressurser. Utdannings- og forskningsdepartementet
har ikke budsjettmidler til dette.

 Som jeg sa, er skolen tildelt ressurser i henhold
til de regler, det regelverk og de tilskuddssatser som er vedtatt
i tidligere år, og også i forhold til
statsbudsjettet for inneværende år. Da er det
min oppfatning at de utgiftene skolen har, må tilpasses
de inntektene man samlet har.

Når det gjelder den aktuelle situasjonen,
er jeg likevel klar over at den er vanskelig. Jeg kan
opplyse at vi har hatt møter med bl.a.
Arbeids- og administrasjonsdepartementet og Sosialdepartementet
fordi skolen utfører virksomhet som også kan sies å ligge
innunder disse departementers ansvarsområder. Jeg vil vurdere
om det er grunnlag for å fortsette disse drøftelsene,
men jeg vil understreke at jeg tror muligheten er liten, fordi disse
departementene heller ikke har tilskuddsordninger eller andre
ordninger som kan omfatte Krokeide.

Men når det gjelder selve systemet,
vil jeg henlede oppmerksomheten på nye lovforslag om frittstående
skoler, hvor vi legger opp til et annet system som kanskje kan imøtekomme noen
av de svakhetene representanten Sortevik her pekte på.

 I forhold til den aktuelle situasjon
har vi vært ganske grundig inne i denne
saken fordi det har vært rettet henvendelser til departementet, og
vi mener at vi følger regelverket. Men det er ikke
til å legge skjul på at gjeldende ordning medfører
svakheter. Jeg tør ikke kommentere de svakheter
representanten Sortevik nå nevnte, men det finnes andre
svakheter, som at tilskuddet pr. elev antakelig i svært
få tilfeller er i overensstemmelse med elevens faktisk
behov. Det er ikke beregnet ut fra tilsvarende utgifter
i offentlige skoler. Vi vet ingenting om hvorvidt ressursutnyttelsen
er effektiv, og disse ordningene medfører en forskjellsbehandling
i forhold til andre offentlige og private skoler som også gir
spesialundervisning. Ordningen er heller ikke tilpasset
en vurdering av den enkelte elev, altså en individuell
vurdering. Disse svakhetene er til stede. Som sagt ligger det nå et
forslag i Stortinget som innebærer at det vil
bli et nytt system, som forhåpentligvis blir bedre for
disse skolene, og som ikke har innebygd i seg alle disse
skjevhetene.





                

