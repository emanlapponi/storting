 Det er kommuner og fylkeskommuner som har ansvaret
for grunnopplæringen i Norge. Staten har på sin side
et overordnet ansvar i forhold til regelverk og rammebetingelser
for skolene.

Norsk skole ligger på verdenstoppen
når det gjelder ressursbruk. Likevel viser internasjonale
undersøkelser at norske elever ikke
ligger på verdenstoppen når det gjelder kunnskap
i basisfagene, sammenlignet med elever fra andre land.
Sammenligninger mellom kommunene i Norge viser også at
det ikke nødvendigvis er en sammenheng mellom
ressursinnsats og resultater. Derfor
mener jeg at en av hovedutfordringene i norsk skole er å bedre
kvaliteten, slik at elevenes resultater står i forhold til
de ressursene som allerede blir lagt inn.

Likevel er det slik at Tromsø kommune,
sammen med de andre større byene i Norge, står
overfor særlige utfordringer. Regjeringen har allerede
varslet at den vil fremme en egen storbymelding som tar opp disse
utfordringene.

For å bidra til å heve
kvaliteten i norsk skole har jeg nedsatt et kvalitetsutvalg som
skal vurdere hele grunnopplæringen. Utvalget
skal innen 1. april 2003 fremme forslag over et bredt
spekter. Parallelt med dette vil departementet se på organisering
og styring av grunnopplæringen i tillegg til finansiering
og regelverk. Jeg arbeider også for at skolene
og deres eiere i større grad skal bruke
det handlingsrommet som faktisk finnes i dag. Jeg har bedt Læringssenteret
etablere en ordning med bonusskoler, som skal være
et incentiv for skolene til å gå nye veier i arbeidet
med å bedre kvaliteten. Gjennom en ny praksis
når det gjelder å godkjenne forsøk, vil
jeg bidra til økt mangfold. Endringer i reglene om godkjenning
av privatskoler kan også bidra til dette.

Som alle vet, er lærerne
skolens viktigste ressurs. Det er derfor viktig å sikre
at kompetansen hos lærerne alltid er god i forhold til
de utfordringene skolehverdagen inneholder. I år vil staten
bruke ca. 200–250 mill. kr
på videre- og etterutdanning av lærere, i tillegg
til de midlene skoleeierne selv bruker. For å sikre
tilgang på nok lærere i fremtiden har jeg satt
i gang en kampanje for å rekruttere søkere til
lærerutdanningen, og jeg vil fremme en melding om lærerutdanningen
i løpet av våren.

Jeg er også opptatt av læringsmiljøet
for den enkelte. For å bedre det fysiske arbeidsmiljøet
i skolen er det i budsjettet for 2002 vedtatt en satsing på skoleanlegg
som gjør det mulig for kommunesektoren å ta opp
rentefrie lån på til sammen 15 milliarder
kr. I tillegg vil jeg om kort tid fremme en proposisjon med forslag
til nye lovbestemmelser om elevenes arbeidsmiljø. Jeg har også bedt Læringssenteret
utarbeide en helhetlig plan for arbeidet med lærings- og
oppvekstmiljø.

Som representanten Konglevoll forstår,
arbeider jeg med en rekke tiltak som hver for seg og samlet vil
bidra til å bedre kvaliteten i norsk skole. Disse
tiltakene vil naturligvis også Tromsø kunne
ha nytte av i sitt arbeid med å oppfylle ansvaret sitt
for grunnskolen i kommunen.

Øyvind Halleraker hadde
her overtatt presidentplassen.

 Jeg er jo statsråd for hele utdanningssektoren
i hele Kommune-Norge, så det er vel liten grunn
til å tro at det skal være noen
særbehandling av noen spesielle kommuner. Men
det er klart at staten gir rammebetingelser både
når det gjelder ressurser og en rekke andre forhold,
noe jeg, med all respekt, mener jeg var ganske
konkret på i mitt svar til representanten Konglevoll.

Når det gjelder ressursspørsmålet,
viser jeg til den låneordningen som er vedtatt,
og som nettopp gjelder skolebygg. Så vidt jeg
har fått vite, har Tromsø kommune meldt et behov
på ca. 160 mill. kr under denne låneordningen,
og vi får se om den er dimensjonert riktig når vi
får bedre oversikt over hvilke behov kommunene
melder inn.

Når det gjelder kommuneøkonomien
generelt, ligger det inne en realvekst for 2002 i forhold
til 2001. Siden budsjettet ble lagt fram, har vi også hatt
en rentenedgang som bedrer kommunenes økonomi. Jeg viste
spesielt til at vi vil se på storbyenes situasjon,
og så viste jeg til en rekke andre tiltak som
vedrører Tromsøs mulighet til å bedre
skolene. Innenfor gitte rammer vil det jo være
mulig for kommunen å løse en oppgave
på forskjellige måter, så det er også et
ansvar for Tromsø kommune å prioritere riktig.

  Det nye finansieringssystemet ble innført
fra 2002. Det består av en undervisningskomponent, en forskningskomponent
og en basiskomponent. Institusjonene får i gjennomsnitt
26 pst. av bevilgningen knyttet til oppnådde resultater
av undervisningsvirksomheten.

Det pekes i spørsmålet på at
Høgskolen i Hedmark kommer svært dårlig
ut i det nye finansieringssystemet, både når
det gjelder «tildeling av basiskomponenten og i den totale
tildeling».

Dette er ikke riktig. Innføring
av nytt finansieringssystem gir ingen omfordeling av budsjettmidler
i 2002 i forhold til 2001. Sagt med andre ord: Alle
institusjoner har lik total bevilgning i 2002 som de ville fått
om finansieringssystemet ikke hadde blitt innført.
Finansieringssystemet ivaretar hensynet til videreføring
av ulike aktiviteter som ikke gir uttelling i den resultatbaserte
delen av finansieringssystemet. Dette gjelder bl.a. at institusjonene
har ulike kostnader knyttet til ulik fagportefølje, distriktshensyn
og flere studiesteder, og det viderefører tidligere års
politiske prioriteringer. Det nye finansieringssystemet premierer universiteter
og høgskoler som utvikler attraktive studier, og som får
studentene til å lykkes i studieløpene.

Høgskolen i Hedmark kommer altså i år ikke
dårlig ut totalt sett. Basisfinansieringen, som er residualkomponenten
i det nye finansieringssystemet, vil speile tidligere politiske
prioriteringer, men er også bestemt
bl.a. ut fra hvilke studier institusjonen har, og antall
avlagte vekttall i 2000. Finansieringssystemet legger opp til at alle
institusjonene kan øke sine rammer ved økt
produksjon uten at det går på bekostning
av andre institusjoner.

Finansieringssystemet skal, i likhet med andre
komponenter i kvalitetsreformen, evalueres etter en virkeperiode.
Det legges opp til en gjennomgang av kostnadene til våren
på bakgrunn av institusjonenes egne regnskaper. Disse
dataene kan legge et grunnlag for en videre vurdering av kostnadene
knyttet til de forskjellige studieprogram. Videre skal departementet
vurdere indikatorene i den resultatbaserte forskningskomponenten,
som meldt i St.prp. nr. 1 for 2001-2002.

 Jeg kan ikke argumentere mot at noen
synes at de kommer dårlig ut, det kan en i og for seg synes
hvert år. Enten vi er inne i en omlegging av finansieringssystemet eller
ikke, kan man være misfornøyd med sine
rammevilkår og ønske at de var bedre.

Det er altså den forrige
regjering som har lagt opp systemet for overgang til nytt finansieringssystem.
Det er klart at en slik overgang alltid kan være
vanskelig og krevende for alle parter,
og det har den vært for departementet. Det har vært
et utstrakt samarbeid med sektoren for å få dette
til. Men det som det ble lagt opp til fra den forrige
regjering, og som vi da har videreført, er at fastsettelsen
av basisfinansieringen – mange oppfatter at basisfinansieringen
er en beregnet størrelse, men det er en residualkomponent – er
selve mekanismen som sikrer at ingen institusjoner endrer budsjettnivå som
direkte følge av at nytt finansieringssystem etableres.

Jeg vil også si at sektoren
har hatt ganske rikelige muligheter til å påvirke
datagrunnlaget her. Det har vært flere runder for å få et
best mulig datagrunnlag i selve utregningsmodellen. I utgangspunktet
hadde institusjonene frist til 1. mars 2001 for å rapportere
inn vekttallsproduksjonen, men det har senere vært gjentatte
frister og utsettelser som har gjort det mulig å få inn
korrigeringer i datagrunnlaget. Men vi er jo ikke helt
ferdige med dette. Jeg har sagt at vi skal komme tilbake til det,
og vi drøfter det med sektoren. Dette står også i
St.prp. nr. 1 for 2001-2002.

 La meg si at dette systemet nå virker
likt for alle. Utgangsposisjonen er vektallsproduksjonen i 2000,
med korrigering etter måloppnåelse for å unngå å belønne
institusjoner som har hatt en lav måloppnåelse.
Så vil systemet virke slik at det i fremtiden er mye større
muligheter for institusjonene til selv å påvirke sine
rammer ved at godt arbeid belønnes, og ved at man ikke
belønner dårlig arbeid. Men det sies
i St.prp. nr 1 at departementet vil komme tilbake med en vurdering
av behovet for justeringer av utregningsmodellen samt størrelsen
på de enkelte komponentene når vi har fått
erfaring med det nye finansieringssystemet.

Det er i grunnen svaret på spørsmålet
fra spørreren. Vi vil komme tilbake til eventuelle justeringer,
og vi vil særlig komme tilbake til indikatorer knyttet
til forskningskomponenten. Alt det arbeidet vi foretar med hensyn
til fremtidige justeringer, som har vært forutsatt hele
tiden fordi vi må ha en overgangsfase her, skjer i nært
samarbeid med sektoren.

Med dette kan jeg ikke garantere
at alle blir fornøyde til enhver tid, men dette
er i hvert fall arbeidet som pågår. Vi vil også se
på justeringer.





                

  Dette er en sak som skriver seg tilbake fra
før min tid. Skrivekunst-akademiet i Hordaland har tidligere
fått midler over statsbudsjettets budsjettkapittel 274,
statlige høgskoler, til å arrangere kurs i både
dramatikk og litteraturskriving for barn og unge. Disse tildelingene
innebærer verken permanente krav på støtte eller
støtte til økt aktivitet.

Både Høgskolen
i Telemark og Universitetet i Tromsø tilbyr også forfatterstudium.
Departementet har ikke funnet å kunne prioritere
nye studietilbud på dette fagområdet. Jeg vil vise
til at universiteter og høgskoler de siste årene
har fått redusert studieplasskapasiteten. Nye studieplasser
har kun gått til prioriterte utdanninger som f.eks. helsefag-
og lærerutdanning.

Statlige midler til utdanning på universitets-
og høgskolenivå blir for øvrig normalt
fordelt til de statlige universitets- og høgskoleinstitusjonene
og til private høgskoler med eksamensrett, og det har Skrivekunst-akademiet
ikke.

 At man prioriterer slike tiltak innenfor egne
rammer, synes jeg bare er positivt, men jeg kan ikke love
noe for fremtiden. Jeg har gitt den begrunnelsen som ble etterlyst
i spørsmålet, nemlig at det har vært
vanskelig å prioritere nye studietilbud
på dette området, og at vi også har
tatt hensyn til at disse kursene ikke har eksamensrett.
Men jeg skal påta meg å ta en del av ansvaret
for dette avslaget. Søknaden ble opprinnelig avslått
i august, men de søkte på ny, og fikk ytterligere avslag
i desember. Så selv om man skulle se positivt på tiltaket,
kan jeg altså ikke love støtte
for fremtiden.

 Vi kan i hvert fall ta et felles ansvar for
hovedtrekkene i kvalitetsreformen for høyere utdanning,
som jeg har vært inne på i det foregående spørsmål,
som også innebærer bedre incentiver
til institusjonene til å skaffe seg selv bedre
rammevilkår. Da kan de innenfor det
prioritere og få til mer selv hvis de er flinke – det
kan vi i hvert fall enes om.

 Fastsettelse av skolestrukturen er et av de
områdene som er overlatt til det kommunale selvstyret og
lokal prioritering. Et godt oppvekstmiljø og rimelig reisetid
til skolen er viktige hensyn å ivareta i denne
forbindelse. Det er imidlertid også viktig å ta hensyn
til endringer i bosettingsstrukturen og kommunikasjonsmulighetene.
Jeg ser selvsagt at hvor skolen ligger, kan ha stor betydning i
lokalmiljøet og for den enkelte elev. Det er neppe slik
at den enkelte elev alltid er best tjent med at det ikke
skjer noen endring i skolestrukturen. De ulike
hensynene må imidlertid veies opp mot lokale behov og forutsetninger.
Det betyr igjen at det til syvende og sist er velgernes stemmegivning
ved valg som blir prøven på hvorvidt lokalpolitikerne
her har prioritert riktig.

Jeg vil også vise
til den redegjørelsen for Regjeringens syn på moderniseringen
av offentlig sektor som statsråd Norman tidligere har holdt
her i Stortinget. Her fremgikk det bl.a. at Regjeringen går
inn for å innføre et krav om totalkostnadsberegninger
ved offentlige anbud, offentlige investeringer og større
omlegninger av offentlige tjenestetilbud. Som et eksempel
ble det vist til at skolesentralisering da i enkelte tilfeller vil
kunne fremstå som mindre aktuelt dersom det kommer
frem at besparelsen for kommunen vil være mindre
enn de ekstra tids- og transportkostnader som påføres
barn og foreldre. Dette synes jeg er et meget viktig tiltak.

 Jeg har ingen planer om å ta et slikt
initiativ. Generelt vet jeg ikke om det er veien å gå overfor
kommuner hvis en skal stimulere til en bedre skole, å drive
med forbud, påbud, lover osv. Jeg tror vi kan stimulere
frem en bedre skole på andre måter.
Men hvis det er slik, som representanten Jensen her er inne
på, at skolestrukturen, som man da har ansvar for lokalt,
virkelig fører til helseproblemer, sosiale problemer, meget dyre
transportkostnader osv., så er jo dette noe som nettopp
vil bli avdekket dersom man blir tvunget til å gjennomføre
totalkostnadsberegninger, og de beregningene vil da kunne vise
f.eks. at noe som lønner seg for kommunen isolert
sett, slett ikke er lønnsomt for samfunnet. Det
vil være et incentiv til å tenke noe
bredere, kanskje også til å være
noe flinkere til å samarbeide over kommunegrensene, så personlig
synes jeg det er et godt tiltak for å synliggjøre
at det å nedlegge en skole kan ha samfunnsmessige effekter
som er mer skadelige enn den vinningen man isolert sett ser for
kommunen. Jeg tror derfor det er viktigere å gå den veien
enn å gå veien om en noe rigid lov.

 Representanten Jensen snakket om
rett og rettigheter. I den grad det refererer seg til juridiske
retter og rettigheter, har man et omfattende tilsyns- og klagesystem
i norsk skole. Man kan f.eks. bringe saken inn for Statens Utdanningskontor
hvis det står om juridiske rettigheter. Og tiltak generelt
som kan stimulere til å få fornuftige skolestrukturer
og ikke ufornuftige skolestrukturer, vil jeg naturligvis
gjerne se på. Jeg har nevnt ett tiltak som statsråd
Norman var inne på i sin redegjørelse.

Men når representanten Jensen sier
at det er få regler på skoleområdet,
blir jeg litt forundret. Mitt inntrykk er at det er en stor grad
av nasjonal detaljstyring på skoleområdet.
Jeg stiller meg spørsmål om vi ikke
bør gå motsatt vei, at vi bør ha litt
mindre nasjonal styring, men tydeligere
nasjonal styring, og samtidig kanskje også et sterkere
tilsyn. Og så får vi vurdere hva det er som skal være
absolutte rettigheter og krav i skolesystemet. Det vil vi kunne
vurdere til enhver tid.

Som sagt har jeg ikke noen
planer om å fremme lovforslag om en akkurat angitt reisevei,
men jeg synes kravet om totalkostnadsberegninger, som kommunene
burde være interessert
i uansett om det er et krav eller ikke fra statens
side, bør gjennomføres.





                

