 I tråd med komitemerknaden i Budsjett-innst.
S. nr. 12 for 1999-2000 har spesielt Oslo,
Bergen og Trondheim vært prioritert ved fordeling av tilsagn
til studentboligbygging i de senere år.

Videre blir det ved fordelingen av tilsagn
for 2001 lagt til grunn en høyere kostnadsramme for Bergen
og Trondheim, og kostnadsrammen for tilsagn gitt i 2000 til Bergen
og Trondheim ble justert. Kostnadsgrensen for tilskudd til studentboligbygging
ble dermed hevet fra 350 000 kr til 500 000 kr
pr. enhet i Bergen og Trondheim. Dette er samme kostnadsgrense som
gjelder for Oslo.

I perioden 1994–1999 fikk Bergen tilsagn
om totalt 238,5 hybelenheter. Disse tilsagnene er realisert. Videre har
Bergen i perioden 2000–2002 fått tilsagn om totalt 253
hybelenheter. Disse tilsagnene er under realisering.

Som følge av at Bergen har fått
hevet sin kostnadsramme og har vært prioritert ved fordelingen
av tilsagn over flere år, er det lagt til rette for realisering
av både flere og bedre studentboliger
i Bergen.

Videre vil Bergen bli prioritert ved fordelingen
av tilsagn for 2003.

 Det er riktig som representanten Sortevik er inne
på, at dekningsgraden i Bergen er lavere enn i de andre
store byene. For å være helt presis har
Bergen nå en dekningsgrad på 11,7 pst.,
mens Oslo har en dekningsgrad på 19,7 pst.
og Trondheim på 14,1 pst. På landsbasis
er dekningsgraden litt over 15 pst. For 2003 er det bevilget
om lag 200 mill. kr til studentboligbygging. Det
gir om lag 730 tilsagn til fordeling i 2003. Departementet har ennå ikke
helt ferdigstilt det brev som skal gå ut om fordeling av
tilsagn, men som jeg sa i mitt første svar, vil
Bergen bli prioritert også ved fordelingen for
2003, hvilket vil kunne føre til at dekningsgraden
vil øke.

 Vi har en rekke avtaler og overenskomster mellom
de nordiske landene på utdanningsområdet. I 1994
inngikk de nordiske landene en avtale om adgang til høyere
utdanning. Avtalen ble revidert i 1996, forlenget i 1999 og senest
i 2000. Avtalen er et ledd i det overordnede målet å skape
et nordisk utdannings- og forskningsfellesskap, og slår
bl.a. fast at utdanningssøkende fra de nordiske landene
skal behandles likt med landets egne søkere.
Avtalen regulerer imidlertid ikke spørsmål
om retten til studiefinansiering
og eventuelle tilhørende rabattordninger.

Når det gjelder eventuelle student-/reiserabatter,
har de nordiske landene valgt ulike løsninger. Jeg er gjort kjent
med at man i Danmark må ha støtte fra Statens
Uddannelsesstøtte for å få tilgang til
reiserabatter for studenter. Norske studenter med lån
fra Statens lånekasse for utdanning vil dermed ikke være
berettiget til studentrabatt på dansk kollektivtransport.

Norge på sin side
har ikke stilt tilsvarende krav. Utdannings- og forskningsdepartementet
var frem til årsskiftet ansvarlig departement
for avtalen om studentrabatter med bl.a. NSB og Hurtigruta.
Det har kun vært krav om at man er student ved norsk utdanningsinstitusjon
for å få reiserabatt. Det innebærer
at også utenlandske studenter
i Norge knyttet til norsk utdanningsinstitusjon har hatt
krav på reisemoderasjon. Ansvaret for disse avtalene er
siden årsskiftet 2002–2003 overført til
Samferdselsdepartementet.

Innen Nordisk Ministerråd
drøftes regelmessig spørsmål om mobilitet
og hvordan vi kan fjerne grensehindringer mellom de nordiske
landene. Utdannings- og forskningsdepartementet har på vegne
av embetsmannskomiteen for utdanning og forskning
påtatt seg å gjennomføre en juridisk
utredning om de aktuelle nordiske avtalenes
status, dels mellom de nordiske land og dels i forhold
til EU-retten og EØS-retten. Stortinget har også bedt
Regjeringen om å ta initiativ til en
gjennomgang og modernisering av de nordiske avtaler på utdanningsområdet
for å lette studentutveksling og godkjenning av utdanninger.
Jeg vil vurdere om det er aktuelt å ta opp spørsmålet
om student-/reiserabattordninger i denne sammenhengen.

 Det er alltid en mulighet å ta opp
slike spørsmål på bilateral måte.
Men som jeg sa, vil jeg også vurdere om det skal
tas opp i forbindelse med de utredningene som skal gjøres,
som er av juridisk karakter, og som både skal
se på forholdene mellom de nordiske land og forholdene
vis-à-vis EU- og EØS-retten. Det er reist spørsmål både
i Norge og Danmark om de to ordningene, som altså er
forskjellige, kan være i strid med EØS-retten.
Det foreligger ikke noe endelig svar
på det, men det er blant de problemstillinger som i så fall
må vurderes i forbindelse med en slik utredning. Men her
kan man tenke seg begge deler, både å ta det i forbindelse
med utredningen og selvfølgelig også å reise spørsmålet
bilateralt.

 Jeg kan forsikre representanten om at jeg i
de fleste bilaterale sammenhenger hvor det foreligger
en type ordninger som norske studenter ikke
kommer så godt ut av i vedkommende land, forsøker å ta
opp spørsmål om det ikke kan innføres
andre ordninger, i særdeleshet dersom Norge
har mer gunstige ordninger for de studentene som kommer fra vedkommende
land. Så det vil jeg kunne gjøre også i
dette tilfellet.





                

 Den generelle delen av læreplanen
omhandler prinsipper og retningslinjer for grunnskolen og videregående
opplæring. Her står det at «oppfostringen
skal motvirke fordommer og diskriminering og fremme gjensidig respekt
og toleranse». Temaer som en skal arbeide med på tvers
av fag, og som skal gå som en rød tråd
gjennom skoleårene, er bl.a. familiekunnskap, samlivslære
og homofili. Arbeid med spørsmål knyttet til puberteten
starter i 5. klasse, når eleven er ti år. På dette
alderstrinnet skal de drøfte spørsmål
knyttet til både forplantning og seksuell kjønnsidentitet,
heterofili og homofili. Ellers er temaet homofili tatt opp i ulike fagplaner
i både grunnskolen og videregående
opplæring.

Læreplanen stiller store krav til
at temaer som kjærlighet og seksualitet
generelt, og seksuell orientering og identitet spesielt,
tas opp og blir belyst fra ulike synsvinkler. Temaer om
homofili er både for grunnskolens vedkommende og for videregående
opplæring nedfelt i læreplanverket, som er bindende
for skolen.

Det er viktig at barn og ungdom får
informasjon om homofili. FNs barnekonvensjon
slår fast barns rett til ytringsfrihet og til å motta
og utbre informasjon. Konvensjonen angir hvilke mellommenneskelige
verdier undervisningen skal fremme, herunder forståelse,
fred, toleranse og vennskap mellom folk, bl.a.
med ulik livssynstilhørighet. Gjennom formålsbestemmelsen
i opplæringsloven og læreplanverket
oppfyller vi de krav som konvensjonen stiller på området.

For å hjelpe skolene i arbeidet med å oppfylle
læreplanens intensjoner på området
samliv og seksualitet og bidra til
at samlivsundervisningen styrkes, er det utarbeidet en bok for lærere
om samliv og seksualitet. Boken ble i 2001 sendt til alle
lærere på ungdomstrinnet, til videregående
skoler og landets helsestasjoner. Boken har et eget kapittel om
homofili.

Som en oppfølging har Helsedepartementet
og Utdannings- og forskningsdepartementet fått utarbeidet
to informasjonshefter om samliv og seksualitet, ett hefte til elever
i 10. klasse og ett til deres foreldre. Homofili er tatt
opp som tema i begge heftene. Foreldreheftet er også oversatt
til mange minoritetsspråk. Heftene ble sendt alle ungdomsskoler
før jul 2002. Arbeidet med ressursboken og informasjonsheftene
er iverksatt nettopp for å sikre lik tilgang
på informasjon, som representanten Hall Arnøy etterlyser.

Det er viktig at lærerne har tilgang
til egnede læremidler og informasjonsmateriell, slik også månedsavisen Blikk
kan være. Det er imidlertid opp til den enkelte skoleeier,
skole og lærer å velge hvilke læremidler
og materiell de vil bruke i undervisningen.

Jeg kan også nevne at departementet
i brev av 20. september 2002 til universiteter og høyskoler
har henstilt til disse utdanningsinstitusjonene å bidra
til økt kunnskap og forståelse om livssituasjonen
for homofile og lesbiske, bl.a. gjennom fokus på temaet
i aktuelle utdanninger som lærerutdanning
og helse- og sosialfaglig utdanning, samt medisin- og psykologutdanning.

Elisabeth Røbekk
Nørve hadde her overtatt presidentplassen.

 Jeg tror ikke det er gjort nok for å fjerne alle
fordommer eller feilaktige forestillinger om homofili,
og om homofile og lesbiske. Men sentrale myndigheter styrer ikke
det konkrete innhold som skolebibliotekene skal ha. Det er heller ikke
slik at vi har en ordning med sentral godkjenning av læremidler. Og
da synes jeg det ville være veldig merkelig dersom sentrale
myndigheter skulle gå inn og styre på ett punkt, nemlig
når det gjelder ett magasin – som kan være
helt OK. Det ville altså være veldig
merkelig om man på dette ene punktet skulle styre i hvilken
grad skolene tar til seg læremidler og informasjonsmateriell.
Så jeg tror ikke at det alltid behøver å skyldes
fordommer at ikke alle tar dette inn, men det
kan selvfølgelig skyldes det, og på dette punktet
har vi vel alle en jobb å gjøre fortsatt.

 Jeg er enig i at hvis den typen begrunnelser
er gitt, finner også jeg det litt merkelig. Jeg
kan godt love representanten Hall Arnøy at jeg
igjen, ved en naturlig anledning, skal minne skolene om at det er
viktig at de har den type informasjonsmateriell og læremidler, både
som støtte for lærere, foreldre
og elever, med sikte på å gi den informasjon,
den kunnskap og den opplæring som er nødvendig.
Det skal jeg med glede gjøre igjen, når jeg finner
en naturlig anledning til det.





                

 Behovet for økt internasjonalisering
innen universitets- og høyskolesektoren er sterkt
understreket i kvalitetsreformen. Lærestedene skal tilrettelegge
for at de studenter som ønsker det, skal tilbys et delstudium
ved en utenlandsk institusjon som en integrert del av
sin norske grad.

Jeg vil videre understreke at det er universitetene
og høyskolene selv som skal utvikle sitt internasjonale
samarbeid med relevante fagmiljøer
ved gode utenlandske institusjoner.
Den enkelte institusjon oppfordres spesielt til å inngå gjensidige
samarbeids- og utvekslingsavtaler slik at antall utenlandske
studenter, lærere og forskere ved norske institusjoner også øker.

Regjeringen legger til rette for opprettelse
av og deltakelse i utdannings- og forskningsprogrammer i Norden, Europa
og utviklingsland, for å nevne de mest sentrale. WTO/GATS-forhandlingene
vil være et viktig verktøy for å nå vår
felles målsetting om økt mobilitet blant studenter
og vitenskapelig ansatte.

Vi har som mål å øke
antall studenter som tar delstudier ved utenlandske
studiesteder, betraktelig. Norge har meget gunstige studiefinansieringsordninger
for norske studenter i utlandet.

Vi vil vurdere, som signalisert i St.prp. nr.
1, å se på hvordan finansieringen av utenlandsstudier
best mulig kan ivareta både studentenes
og det norske samfunns interesser. Kvalitetsreformen legger
opp til større frihet for institusjonene, og det er følgelig ikke
myndighetene som skal avgjøre hvilke samarbeidspartnere
de høyere lærestedene skal ha, og hvilke avtaler
de skal inngå.

Jeg er opptatt av at politikken på WTO-området
skal henge sammen med den øvrige universitets- og høyskolepolitikk.
Det er videre viktig å se på WTO/GATS-forhandlingene
både i en handelspolitisk, en utviklingspolitisk og en
utdanningspolitisk sammenheng.

Forhandlingene i WTO/GATS skal ivareta
og styrke de kvalitative aspekter ved utdanningstjenestene, både nasjonalt
og internasjonalt. Videre skal de bidra til å oppgradere
Norges innsats overfor våre samarbeidsland og handelspartnere
generelt, og i særdeleshet overfor utviklingslandene.
Jeg har derfor initiert en kontaktgruppe for utdanningstjenester.
Dette er en geografisk, sosioøkonomisk
og kulturelt sammensatt gruppe land som i fellesskap ønsker
en åpen og uformell diskusjon og erfaringsutveksling
som eventuelt kan lede til felles strategi i
forhandlingene om utdanningstjenester.

Gjennom Regjeringens engasjement i GATS-forhandlingene
om utdanningstjenester vil vi bidra til utviklingen av et åpent
og rettferdig regelverk som kan ivareta både rike
og fattige lands interesser på dette
området. Den paneuropeiske Lisboa-konvensjonen og andre
tilsvarende regionale konvensjoner
og avtaler og deres krav om kvalitet, åpenhet
og studentrettigheter er sentrale elementer i Regjeringens forhandlingsstrategi.

Det er mange aktører i det såkalte
utdanningsmarkedet. Store eksportører som USA og Australia
har stilt krav om markedstilgang for sine utdanningstjenester. Norge
er stor importør av utdanningstjenester, i likhet med mange
små land og mange utviklingsland. Vår fremste
interesse er knyttet til at norske
studenter skal få tilgang på utdanning av høy
kvalitet, og at eksportørene ikke skal tilby
mindreverdige utdanningstjenester f.eks. i utviklingsland.

Regjeringens målsetting er at forhandlingene
om utdanningstjenester skal styrke nasjonale myndigheters ansvar
for utviklingen av høyere utdanning, uavhengig av om tilbudet
er statlig eller privat finansiert. Utdanning er, og skal
fortsatt være, et offentlig ansvar.

For å sikre at våre
forhandlinger ivaretar sentrale utdanningspolitiske mål
på en best mulig måte, har vi lagt vekt på en
løpende dialog med sektoren i Norge. Så sent som
i går ble det derfor avviklet et stort informasjonsmøte
med bred deltakelse både fra utdanningssektoren
og fra de ansvarlige myndigheter.

 Jeg tror man delvis må se på dette
som atskilte saker. Jeg berørte faktisk studiefinansieringen
for utenlandsstudenter i mitt innlegg. Jeg sa at slik vi signaliserte
i St.prp. nr. 1 for 2002-2003, vil vi se på hvordan finansieringen
av utenlandsstudier best mulig kan ivareta både
studentenes og det norske samfunns interesser. Det har
allerede vært avholdt et større seminar når
det gjelder studiefinansiering
for utenlandsstudenter, som nærmest et startpunkt på en
utredning som vi skal foreta, og som vi med
tid og stunder selvfølgelig vil komme tilbake til Stortinget
med.

Men nettopp fordi vi i og for seg
har mange studenter som ønsker å studere
ute, og fordi det norske samfunn bruker store midler på dette,
er vi selvfølgelig som samfunn, men også selvfølgelig
disse studentene selv, interessert
i at den utdanningen de søker, holder mål kvalitativt
sett. Det jeg ser på som det viktigste
i forhold til forhandlingene i WTO, er for det første
at man får rettferdige kjøreregler for den handelen
som allerede finner sted, for det andre at kvalitetsaspektet
ved utdanning blir tillagt vekt, og for det tredje at
vi ikke bidrar til et regime som gjør at rike
land kan dumpe dårlig utdanning på fattigere land.

 Nå kan man jo si at det er studentene
som kjøper disse plassene, mer enn i og for seg den norske
stat, og i fremtiden regner jeg med at vi får se som ledd
i kvalitetsreformen at det i større grad er institusjonene
som inngår avtaler med andre institusjoner om
studentutveksling. Men i forbindelse med WTO-forhandlingene har Norge – som
i og for seg allerede i Uruguay-runden har stilt sin sektor åpen eller
tilgjengelig for utenlandske studenter, lærere,
institusjoner og andre utdanningstjenester – stilt noen
krav. Et av de kravene er at studieavgifter og andre studentrelaterte
forhold skal være ikke-diskriminerende.





                

