 Minerva videregående skole
meldte 7. november 2002 at skolen ville permittere lærere
og administrasjon fra og
med 13. november 2002.

For å hindre at elevene
skulle stå helt uten utdanningstilbud de siste ukene før
eksamen, bad departementet Oslo kommune overta ansvaret
for undervisningen av elevene ved Minerva. Jeg vil understreke at
verken departementet eller Oslo kommune var
rettslig forpliktet til dette. For ordens skyld vil jeg også presisere
at langt fra alle de elevene som gikk på Minerva
høsten 2002, fulgte kurs som Minerva hadde rett til statsstøtte
for. Nettopp innrapporteringen av elever på kurs
som ikke var støtteberettiget, var en av årsakene
til at departementet trakk godkjenningen av Minerva videregående
skole tilbake.

At departementet og Oslo kommune
overtok ansvaret for elevene, innebærer ikke,
slik det heter i spørsmålet, at «UFD også har
overført arbeidsgiveransvaret for lærere som tidligere
underviste ved Minerva». Departementet har bedt Oslo
kommune om å overta gjennomføringen av undervisningen
av elevene av hensyn til disse. Verken departementet eller Oslo
kommune har imidlertid overtatt Minerva AS. Tidligere lærere
ved Minerva som etter permitteringen ble midlertidig engasjert
av Oslo kommune, står i et nytt og selvstendig
arbeidsforhold til kommunen. Lønnskrav som lærerne
ved Minerva måtte ha mot skolen fra tiden før
permitteringen, vil være en sak mellom lærerne
og Minerva AS.

 Det er riktig som representanten Sortevik var inne
på, at departementet i to brev har trukket tilbake skolens
godkjenning og krevd tilbakebetaling av 21,5 mill. kr
i statsstøtte. Begge disse sakene er påklagd,
og de ligger til behandling i departementet. Vi tar naturligvis
sikte på en rask behandling av disse klagesakene. Men jeg
finner det ikke korrekt å kommentere innholdet
i de to sakene før de er ferdigbehandlet. Det må ses
litt isolert fra at skolen gikk til permittering, og at undervisningen
opphørte. Da var departementet ikke rettslig
forpliktet til å sørge for et annet tilbud til
elevene, men vi tok likevel initiativ
til at de kunne få et slikt tilbud fra Oslo kommune.
Det innebærer imidlertid ikke at man dermed også har
overtatt arbeidsgiveransvaret for lærerne, med mindre
man har inngått en selvstendig avtale om det.

Et eventuelt konkursspørsmål
finner jeg ikke riktig å kommentere. Jeg er ikke
kjent med at Minerva AS er konkurs.

 Jeg er enig med representanten Sortevik i at
vi skal være veldig glad for at slike saker er
sjeldne. På den andre siden er det slik at når
man mottar støtte fra staten, er det som regel, og spesielt
i dette tilfellet, ledsaget av et regelverk og visse kriterier som skal være
oppfylt for at man skal kunne motta støtte. Da kan vi,
når disse kriteriene ikke er fulgt, heller ikke
yte støtte. Det er nødvendig, som i dette tilfellet,
for at privatskoler som mottar betydelige offentlig støtte,
skal opprettholde legitimitet. Det
er vi sikkert enige om.

Jeg har naturligvis vært svært nøye
med at alle saksbehandlingsregler, forvaltningsregler,
osv. har blitt fulgt til punkt og prikke. Etter min vurdering
har departementet foretatt en meget grundig behandling av saken,
hvilket vi også vil ha av de omtalte klagesaker.
Det forhindrer jo aldri at en slik sak kan bli omstridt
og bringes videre f.eks. til rettsapparatet. Slik vil det alltid
kunne være.

