 Siden dette er en ordinær del av skolen, obligatorisk,
og kan likestilles med annet innhold, har jeg også lagt vekt på
at det grunnlaget lærerne har for å foreta vurdering, ikke skal
endres. Lærerne har ansvaret for å forestå vurdering av elevene, og
de gjør det på grunnlag av det man kaller vurderingsforskriften,
retningslinjene for vurdering. Vi har derfor nøyd oss med å informere
om vurderingsforskriften snarere enn å overta vurderingen for lærerne.

Når det gjelder orden og atferd, er reglene
litt forskjellige i grunnskole og videregående opplæring. Som legperson
og sett utenfra kan det kanskje ikke synes urimelig at det får en
reaksjon dersom man boikotter. Dersom eleven ikke møter til prøver
uten gyldig grunn, kan vi konstatere at det er ugyldig fravær, og
det heter i vurderingsforskriften at ugyldig fravær skal regnes
som brudd på ordensreglene i grunnskolen. Men det er lærerne som
har ansvar for dette, og jeg synes det er ganske viktig av hensyn
til lærerautoriteten og tilliten til lærerne at de gjør det de er ment
å skulle gjøre, nemlig å forestå den konkrete vurdering. Jeg har
i det offentlige rom ment å kunne redegjøre for det lov- og forskriftsgrunnlaget
lærerne har for sin vurdering.

