  Stortinget gav i 2002 enstemmig tilslutning
til at det skulle innføres nasjonale prøver på fire trinn i grunnopplæringen.
Hensikten med prøvene er å hjelpe lærerne til å gi den enkelte elev
bedre opplæring og å hjelpe myndighetene til å sette inn riktige
tiltak dersom det avdekkes forhold som krever spesielle tiltak på
lokalt eller nasjonalt nivå.

Siden 2002 er det gjennomført et omfattende
arbeid for å sikre høyest mulig kvalitet på prøvene: Departementet gav
oppdraget med å utvikle de nasjonale prøvene til de beste fagmiljøene
i landet. Oppdraget ble gitt frem til full gjennomføring våren 2005.
Utdanningsdirektoratet vil deretter ha det faglige ansvaret med
å utvikle prøvene videre.

De valgte fagmiljøene har utviklet prøvene
i samarbeid med referansegrupper bestående av erfarne lærere, og
de har også fått tilbakemeldinger fra fagkonsulenter og rådgivere
i Utdanningsdirektoratet.

Prøvene er pilotert, dvs. at et representativt
antall skoler og elever har gjennomført pilotprøver. Fagmiljøene har
så justert prøvene på bakgrunn av resultatene fra skolene. Utdanningsdirektoratet
har i tillegg, i arbeidet med årets prøver, forholdt seg til erfaringer,
analyser og undersøkelser knyttet til de nasjonale prøvene i 2004.
Siden i fjor er det generelt gjennomført en rekke evalueringer der både
fagmiljøer og brukere er tatt med på råd. Dette har bidratt til
forbedringer av prøvene.

I tillegg til dette er det utarbeidet et omfattende
materiell for å gi lærerne bedre veiledning og støtte til deres tekst-
og vurderingskompetanse. Tilbakemeldingene tyder på at lærerne ser
dette som lærerikt og nyttig både for opplæringen og for vurderingsarbeidet.

Det er dessuten gjennomført et omfattende informasjons-
og veiledningsarbeid til skolene, lærerne og hjemmene, herunder
en brosjyre som er sendt til skolene for videreformidling til hjemmene
som «ranselpost». Brosjyren inneholder informasjon om nasjonale
prøver og skoleporten.no.

Når det spesielt gjelder kontakt med organisasjonene, vil
jeg nevne følgende: I forbindelse med utviklingen av skoleporten.no
og de nasjonale prøvene er det nedsatt en referansegruppe der bl.a.
Utdanningsforbundet, Elevorganisasjonen og Foreldreutvalget for
Grunnskolen er representert. Referansegruppen hadde to møter våren
2004 i forbindelse med utviklingen av årets prøver.

I tillegg er det som ledd i gjennomføringen
av Kunnskapsløftet nedsatt en egen nasjonal kontaktgruppe. Både lærerorganisasjonene,
Elevorganisasjonen og Foreldreutvalget for Grunnskolen er representert.
Her er bl.a. det nasjonale kvalitetsvurderingssystemet blitt diskutert.
Det har hittil vært tre møter i denne gruppen.

Utdanningsdirektoratet har hatt flere møter
med Utdanningsforbundet i 2004 og har også orientert på samlinger
for tillitsvalgte om de nasjonale prøvene. Utdanningsdirektoratet
har i tillegg presentert skoleporten.no og de nasjonale prøvene
på en konferanse i regi av Foreldreutvalget for Grunnskolen høsten
2004.

Senest 11. januar i år var det et møte mellom
Utdanningsdirektoratet og Elevorganisasjonen, der de nasjonale prøvene
ble diskutert. Her ble det gjort avtaler om kontakt og dialog om
det videre arbeidet med prøvene. Også utover dette er det avholdt
flere møter som ledd i departementets løpende kontakt med organisasjonene.
Også på disse møtene har de nasjonale prøvene vært berørt og diskutert.

Som en følge av erfaringer og innspill fra
bl.a. organisasjonene og vurderinger som er gjort både i departementet
og direktoratet, er det gjennomført en rekke forbedringstiltak knyttet
til prøvene i 2005. Eksempler på slike tiltak er endringer i prøvetidspunkt,
vanskegrad på prøvene, forenkling av opplegget for ekstern vurdering,
bedre opplæring av lærerne og bedre veilednings- og informasjonsmateriell.

Et tilsvarende arbeid vil bli gjennomført i
forbindelse med utviklingen av neste års prøver. Det vil bl.a. bli
gjennomført en brukerundersøkelse blant lærere og rektorer knyttet
til årets prøver, og Utdanningsdirektoratet vil få i oppdrag å starte
arbeidet med å evaluere kvalitetsvurderingssystemet, der de nasjonale
prøvene utgjør en viktig del. Det planlegges dessuten ytterligere
forbedringstiltak, som f.eks. en grundigere vurdering av prøvetidspunkt,
tilpasning til nye læreplaner, utvikling av flere elektroniske prøver,
større samordning når det gjelder utformingen av prøvene, og utvikling
av et felles rammeverk med klarere målsettinger for prøvene.

Jeg har i dag hatt et møte med Utdanningsforbundet
og skal ha et møte med Elevorganisasjonen senere i dag for å drøfte
fremtidige samarbeidsformer. Disse to har den senere tid uttalt
seg kritisk om kvaliteten på det samarbeidet vi har hatt. Med dagens
møter håper jeg å få konkretisert hva disse organisasjonene ønsker.
Det har jeg allerede fått fra Utdanningsforbundet. Jeg vil ta initiativ
til et tilsvarende møte også med andre organisasjoner i løpet av
kort tid selv om disse ikke har fremsatt tilsvarende kritikk.

Man kan alltid stille spørsmål om hvorvidt
man greier å ha god nok dialog eller gi nok informasjon når man
er inne i en utviklingsfase med mye nybrottsarbeid. Tilbakemeldingene
vi får fra enkeltelever, lærere og rektorer, gir ikke noe entydig
bilde. Noen mener informasjonen har vært forbilledlig, noen mener
det er for mye, og andre for lite. Jeg mener uansett at det har
vært en klar vilje fra både departementet og direktoratet til å
følge opp komiteens henstilling om dialog med viktige brukergrupper
i arbeidet med de nasjonale prøvene. Derfor har det vært møter og
kontakt på flere plan, noe som etter min mening også har resultert
i forbedret kvalitet på prøvene.

Til slutt: Jeg mener det er viktig at det samarbeidet
som er etablert med bl.a. lærerorganisasjonene, Kommunenes Sentralforbund,
Elevorganisasjonen og foreldreorganisasjonene, videreføres og stadig
søkes forbedret. Jeg vil sørge for at det skjer.

