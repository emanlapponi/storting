  Jeg vil bestride at dette har vært en kontakt
som bare har dreid seg om ensidig informasjon. Det har vært en lang
rekke møter. Jeg rakk ikke engang å nevne alt, enda jeg leste ganske
fort. Det siste møtet vi hadde med Elevorganisasjonen, var den 11.
januar, og i disse referansegruppene, kontaktgruppene osv. er det
selvfølgelig noe mer enn ensidig informasjon.

Jeg registrerer likevel at særlig to av organisasjonene, Elevorganisasjonen
og Utdanningsforbundet, ikke synes at kvaliteten på samarbeidet
har vært god nok. De mener at samarbeidet muligens bør ha en annen
karakter. De har kritiske synspunkter på en del av forholdene rundt
utvikling, gjennomføring osv. av prøvene. Jeg har ingen målsetting
om å være uenig med noen om den slags forhold, og jeg har derfor
tatt initiativ til å få konkretisert hva man mener kan forbedres,
og hvorledes det bør forbedres. For selv om representanten Reikvam
her viser til mediene, må jeg si at bare ved å lese mediene får
man ikke noe klart og entydig bilde av hva som er de kritiske punktene,
og hvordan samarbeidet kunne vært forbedret. Men det har jeg tatt
initiativ til i dag. Det jeg er opptatt av da, er både den videre
gjennomføring av prøvene i år, evalueringen av årets prøver, som
skal gjennomføres uansett med deres medvirkning, og planlegging
av 2006.

Selv om SV har forandret syn på de nasjonale
prøvene, og nå ønsker en utvalgsundersøkelse, hvilket fremkom ca. et
par år etter at man enstemmig sluttet seg til det systemet vi har,
har ikke Stortingets flertall endret syn. Jeg mener det er viktig
at alle elevene gjennomgår de nasjonale prøvene, fordi vi er opptatt
av tilpasset opplæring. Tilpasset opplæring kan man ikke gi på bakgrunn
av informasjon om et gjennomsnitt, for elevene er forskjellige.

