 Hensikten med de nasjonale prøvene er å hjelpe
lærerne til å gi den enkelte elev bedre opplæring og å hjelpe myndighetene
til å sette inn de riktige tiltakene. Nasjonale prøver er obligatoriske
og dermed en del av innholdet i skolen på lik linje med annet innhold.

Prøvene er også en del av vårt nasjonale kvalitetsvurderingssystem,
slik det fremkommer på nettstedet skoleporten.no. Skoleporten inneholder
informasjon om en rekke forhold ved norske skoler, som f.eks. ressurser, elevenes
trivsel, læringsmiljø, mobbing, gjennomføringsgrad i videregående
opplæring, læringsutbytte osv.

Det har, slik representanten Sortevik peker
på, vært gjennomført aksjoner i tilknytning til gjennomføringen
av de nasjonale prøvene i forrige uke. Det gjelder både oppfordring
til boikott, gjennomføring av boikott og anonym publisering av prøvene
på Internett før de var avholdt. Grunnlaget for protestene har ikke
i alle tilfeller vært helt klart, men det synes særlig å være at
resultatene fra de nasjonale prøvene blir offentliggjort, og at
det kan legge grunnlaget for en rangering av skoler. Til dette vil
jeg gjerne bemerke følgende:

Det offentliggjøres ingen resultater som kan
føres tilbake til enkeltelever. Skoleporten.no har definert meget strenge
grenser for publisering.

Resultatene fra de nasjonale prøvene er, i
likhet med avgangs- og eksamenskarakterer, offentlig informasjon
i henhold til offentlighetsloven.

Jeg synes dessuten at åpenhet er viktig og
riktig, bl.a. fordi kunnskap og åpen dialog er en viktig forutsetning for
forbedring. I Norge er det spesielt viktig fordi kommuner og fylker
har ansvaret for skolenes kvalitet. Uten åpenhet har ikke kommunene
noe grunnlag for å føre en kvalifisert debatt om innholdet i sin
skole eller for å sette inn nødvendige tiltak. Jeg synes det er
vanskelig å forestille seg at foreldremøter eller kommunestyrer
skal pålegges taushetsplikt når de f.eks. drøfter elevenes leseferdigheter
på skolen eller i kommunen.

Skoleporten legger i seg selv ikke til rette
for rangering. Tvert om gir den et mye mer nyansert og komplekst bilde
av kvaliteten i norsk skole enn det som har vært tilgjengelig tidligere.
Jeg har ved gjentatte anledninger understreket at enkle rangeringer,
der man kun tar hensyn til en liten del av det vi vet om skolene,
blir meningsløse. Jeg er dessuten sterkt i tvil om det er riktig,
slik mange hevder, at mediene nå rangerer skoler mer og på tynnere grunnlag
enn de har gjort før. Vi har derimot den siste tiden også hørt svært
mange positive historier om skoler og lærere som i etterkant av
kartleggingsprøver har jobbet for å forbedre læringsutbyttet blant
elevene, og som har greid det.

Jeg har for øvrig merket meg at ingen av dem
som er imot offentliggjøring, krever hemmelighold av noen annen
informasjon om skolene.

Når det gjelder konsekvenser for aksjonistene,
vil jeg først bemerke at det store flertall av elevene tross alt
ikke aksjonerer. Selv på de prøvene der omfanget av boikott var
størst, gjennomførte, tror jeg nå, over 85 pst. av elevene prøvene.
Når det gjelder dem som har deltatt i aksjonene, er det mitt syn
at dette er noe som må håndteres på den enkelte skole og av den
enkelte lærer og vurderes konkret i det enkelte tilfellet på bakgrunn
av lov- og regelverk og skolens reglement.

Jeg har ikke grunnlag for å påstå, slik det
har vært hevdet i mediene, at ansatte i skolen har lekket prøvene
til den anonyme gruppen som har lagt dem ut på Internett. Men det
som synes klart, er at også ansatte i skolen direkte og indirekte
har oppfordret til boikott. Etter min mening er dette problematisk.
Skolen innebærer forpliktelser, både for elever og ansatte. Skolens
ansatte er dessuten sterkt avhengig av samfunnets, foreldrenes og
elevenes tillit. Slik tillit forutsetter i alminnelighet at man
følger skolens lover og regler, og at man kan håndtere taushetsbelagt
informasjon. Eventuelle reaksjoner må også på dette området håndteres
konkret i det enkelte tilfellet og av den enkelte skole og kommune.

Synspunktene på de nasjonale prøvene er langt
fra så entydige som aksjoner fra et mindretall kan etterlate inntrykk
av. Jeg håper derfor at den videre gjennomføring av prøvene kan
skje på en måte som er i samsvar med Stortingets forutsetninger.

