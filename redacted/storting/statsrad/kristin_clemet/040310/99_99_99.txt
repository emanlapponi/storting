 Representanten Lena Jensen tar opp et meget
viktig spørsmål.

Reform 94 førte til en forbedring
i gjennomføringen av videregående
opplæring, særlig på de yrkesfaglige studieretningene.
Likevel er det foruroligende at bare 63 pst.
av elevene fullfører på normert tid, mens over 20 pst. ikke
hadde fullført på fem år. Vi ser også systematiske
forskjeller mellom allmennfag og yrkesfag når det
gjelder gjennomføring, og også forskjeller mellom
de ulike yrkesfaglige studieretningene.

Det er et mål for Regjeringen at elever
og lærlinger skal kvalifiseres for videre utdanning, yrkesliv
og samfunnsliv. Vi vet at personer uten formell kompetanse har høyere
risiko for å falle ut av arbeidsmarkedet. Derfor er det
grunn til å ta frafallet i videregående
opplæring alvorlig.

Årsakene til frafall er mange, og dette gjenspeiles
i Regjeringens ulike tiltak for å forebygge frafall i videregående
opplæring. Med bakgrunn i Ot.prp. nr. 67
for 2002-2003 og Innst. O. nr. 126 for 2002-2003,
Om større lokal handlefridom i grunnopplæringa,
ble det i lovendring fra 27. juni 2003
gitt adgang til at fylkeskommunene kan godkjenne lærekontrakt
som fastsetter at hele eller deler av opplæringen
kan skje i bedrift. Dette skal bidra til å skape et bedre
og mer fleksibelt opplæringssystem, spesielt
for dem som er teoritrøtte.

I strategiplanen for minoritetsspråklige
som departementet la frem før jul, legges det bl.a. opp
til

et pilotprosjekt i rådgivning
og oppfølging av minoritetsspråklige elever i fire
fylker. Erfaringene skal spres nasjonalt i 2004 og 2005

tiltak knyttet til økning av antall læreplasser
for minoritetsspråklige i yrkesfaglige studieretninger

tilpasset opplæringstilbud til ungdom med svak
skolebakgrunn som kommer til Norge i ungdomsskolealder og
videregående skoles alder

I forbindelse med Regjeringens fattigdomsmelding
er det også satt i gang en bred satsing mot frafall
i videregående opplæring.
Tiltakene omfatter styrket utdannings- og yrkesveiledning, altså rådgivning,
differensiering og tilrettelegging
av opplæringen, bruk av alternative opplæringsarenaer
og samarbeid med arbeidslivet
og fagopplæringen. Videre er det tiltak knyttet til bygging av
nettverk mellom nærmiljø og
elever som står i fare for å slutte
i videregående opplæring.

I stortingsmeldingen om grunnopplæringen
som legges frem ganske snart, har Regjeringen en bred
gjennomgang av både innhold og struktur i grunnopplæringen. Kvaliteten
i grunnopplæringen er gjennomgående tema
i meldingen, og dette er selvsagt nært knyttet til frafallsproblematikken.

Meldingen vil varsle ulike tiltak
som kan bidra til bedre tilpasset opplæring,
og dermed til redusert frafall i videregående
opplæring.

 Representanten Jensen tar her opp en rekke
spørsmål som er meget viktige, og jeg er enig
i mange av de tingene som her nevnes som viktige. Men jeg håper
representanten Jensen forstår at jeg ikke her
kan røpe innholdet i den meldingen som skal fremlegges
om ganske kort tid, og som skal dreie seg om innhold
og struktur både i grunnskole og i videregående opplæring.

Men jeg tror likevel det er riktig å si
at et kjernespørsmål er knyttet til dette med
tilpasset og differensiert opplæring. Jeg ser det slik
at vi har to hovedproblemer i norsk skole når vi ser på resultatsiden.
Det ene er de store systematiske forskjellene mellom elevene,
med en meget høy andel faglig svake elever. Det andre
er den frafallsproblematikken som er tatt opp i spørsmålet
i dag. Begge deler kan nok i stor utstrekning føres tilbake
til mangel på tilpasset og differensiert opplæring.
Representanten Jensen og jeg kjenner godt til forskning, bl.a. differensieringsprosjektet
i videregående opplæring,
som illustrerer dette.

Jeg kan love at meldingen, selv om
jeg ikke kan røpe innholdet, i høy grad
vil handle om å bedre kvaliteten i opplæringen,
og at det i stor utstrekning dreier seg om å tilpasse
undervisningen bedre til den enkelte.

 Det gjenstår å nevne mange
viktige forhold som vi absolutt bør studere nærmere, og
som vi kommer tilbake til. Det er jo ikke slik at skolen kan
utjevne alle forskjeller eller fjerne ethvert
frafall. Men det vi må forsikre oss om, er at alle
får de samme og likeverdige muligheter til å utnytte sine
evner og talenter. Dessuten vet vi at det er en sammenheng mellom ikke fullført
videregående opplæring og
risikoen for å falle ut av arbeidsmarkedet. Derfor kan
samfunnet ha en interesse av at flere
greier å gjennomføre videregående
opplæring. Vi har utfordringer, knyttet både
til de teoritrøtte elevene og til de teoritørste
elevene. Det dreier seg i begge tilfeller om å tilpasse
undervisningen/opplæringen til den enkelte.

Representanten Jensen har også rett
i at motivasjon er ganske viktig. Jeg mener
at én god grunn til å gjennomføre fritt
skolevalg i videregående opplæring
er at elevene i større utstrekning kan søke
seg dit de vil og kan være motiverte for den opplæringen
de starter på. Sannsynligheten for at de da gjennomfører,
er større.





                

 Representanten Sortevik viser til kap. 243,
Kompetansesenter for spesialundervisning. For 2004 er tildelingen
på hele kapitlet redusert med 30 mill. kr.
Endringen har ført til at tildelingen til Statlig spesialpedagogisk
støttesystem, Statped, for 2004 er redusert med 25,5 mill. kr
og nå ligger på 554,5 mill. kr.

Innledningsvis vil jeg først presisere
at budsjettkuttet i 2004 ikke vil føre
til begrensninger når det gjelder muligheter for inntak
av elever ved Bjørkåsen videregående skole.
Hvor stor bevilgning Bjørkåsen vil ha, har primært sammenheng
med antall elever. Det har vært justering av antall ansatte
i forhold til elevtall og elevenes behov for å få nødvendige
utfordringer i skole og fritid.

Når det gjelder utviklingen ved Bjørkåsen
videregående skole generelt, vil jeg
si følgende: Opplæringsloven gir ungdom som har
tegnspråk som førstespråk, eller
som etter sakkyndig vurdering har behov for slik opplæring, rett
til å velge opplæring i og på tegnspråk
i et tegnspråklig miljø eller
rett til å velge bruk av tolk i ordinære videregående
skoler.

Det er nå fire skoler på videregående nivå som
tilbyr tilrettelagt opplæring i tegnspråklig miljø – én
statlig og tre fylkeskommunale knutepunktskoler. Knutepunktskole
er betegnelsen på en fylkeskommunal videregående skole
som er tilrettelagt for tegnspråklige elever, og som elever
fra hele landet kan søke seg til. I
tillegg gir skolen ved Andebu Kompetanse- og Skolesenter opplæring
til døve elever med store funksjonsvansker, f.eks.
døvblindhet. Det sendes årlig ut en katalog som
presenterer skoletilbudene til disse skolene pluss skolene som tilbyr
tilrettelagte tilbud for tunghørte elever.

Knutepunktskolene er et resultat av bl.a. elevenes
og foreldrenes ønsker. Det har ført til at mange døve
elever søker plass på en mer nærliggende
videregående skole fremfor å reise
til f.eks. Bjørkåsen i Bergen. Dermed har antallet
elever ved Bjørkåsen sunket fra 62 elever i skoleåret
1997–1998 til 24 elever i inneværende skoleår.
I år er det til sammen 53 tegnspråklige elever
ved de tre knutepunktskolene. I tillegg har nærmere 20 døve
elever valgt opplæring med bruk av tolk i ordinære
videregående skoler.

Som nevnt har alle elevene som har
søkt om plass på kurstilbudene ved Bjørkåsen,
fått plass. Nedgangen i elevtallet ved Bjørkåsen
har ført til redusert behov for lærere ved skolen
og ansatte ved boenhetene. Noen er blitt overtallige og
oppsagt. Andre har, bl.a. for å ta vare på tegnspråkkompetansen,
gått over i andre stillinger ved Vestlandet kompetansesenter,
som Bjørkåsen er en del av.

I St.meld. nr. 14 for 2003-2004, Om opplæringstilbod for
hørselshemma, som nå er til behandling i komiteen, foreslår
Regjeringen å forhandle med Hordaland fylkeskommune om å overføre
skoletilbudet ved Bjørkåsen til en videregående
skole i Bergen. Denne skolen vil da bli en knutepunktskole som elever
fra hele landet kan søke til. Knutepunktskolen
vil være en stor videregående
skole med mange studieretninger. Det vil da bli lettere å finne
andre undervisningsoppgaver for lærerne dersom
antallet døve elever skulle variere
fra ett år til et annet. Slik kan skolen ta vare
på lærere med tegnspråkkompetanse.

Som en konklusjon kan en si at utviklingen
ved Bjørkåsen videregående
skole er en konsekvens av at døve ungdommer har
fått flere valgmuligheter når det gjelder skoletilbud.
De søker seg gjerne til knutepunktskoler som har et bredt
studietilbud og ligger nærmere hjemstedet, eller
søker ordinær fylkeskommunal videregående med
bruk av tolk.

 Som jeg har redegjort for, er det mange naturlige
og positive årsaker til at elevtallene i disse spesialskolene
synker. Det gjelder også på grunnskolenivå.
Det skyldes at man har fått større valgfrihet
og bedre tilbud på andre måter.

Men jeg er selvfølgelig enig med representanten
Sortevik i at det er viktig å ta vare
på kompetansen, for den kan jo trenges andre
steder, selv om elevene flytter. Den vil bli ivaretatt på flere
måter, ved at disse knutepunktskolene som jeg nevnte, videreutvikles,
ved at kompetansesentrenes utadrettede virksomhet, slik som veiledning, rådgivning
osv., styrkes, og ved at det fortsatt blir gitt relevante utdanningstilbud
ved universiteter og høyskoler.

Det er et begrenset antall lærere
med audiopedagogisk kompetanse, og lærerne vil derfor være
attraktive for kommuner og fylkeskommuner med hørselshemmede elever,
slik jeg vurderer det. Jeg ser naturligvis det positive i at kommunene
og fylkeskommunene så systematisk har bygd opp og fortsatt
bygger opp sin kompetanse her. Det er viktig å ha i mente
at grunnskolen er et kommunalt ansvar, at videregående
skole er et fylkeskommunalt ansvar, og at vi ønsker
en inkluderende skole.

 Jeg må gjenta, og presisere, at budsjettkuttet
i 2004 ikke har ført til og ikke vil føre
til begrensninger når det gjelder muligheter for inntak
av elever ved Bjørkåsen, at utviklingen der primært er
et resultat av utviklingen i elevtall, fordi elevene får andre
muligheter, andre tilbud og større valgfrihet,
og at alle elevene som har søkt om plass på kurstilbudene
ved Bjørkåsen, faktisk har fått plass.

Jeg mener at det ikke går
an å trekke den forbindelseslinjen, og man må også huske
på at det er veldig mange positive grunner til at elever
nå kan velge andre tilbud enn dem de tradisjonelt
har hatt. Det skyldes den teknologiske utviklingen, men det skyldes også den
kompetanse og de tilbud som bygges opp i den ordinære skolen. Mye
av denne utviklingen har skjedd i samråd med og i samarbeid
med de berørte, både barn og foreldre,
slik at utviklingen er best mulig tilpasset også de ønsker
og behov de selv har.





                

