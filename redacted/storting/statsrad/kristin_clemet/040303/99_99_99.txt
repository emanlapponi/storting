 Det er skolens og skoleeiers ansvar å sikre
at elever ikke utsettes for mobbing. Departementet har
i lengre tid arbeidet for å forebygge vold og
mobbing i skolen og for å gi den enkelte elev et rettsvern
mot mobbing, slik jeg også var inne
på i spontanspørretimen tidligere i dag.

Gjennom tiltaksplanen Manifest mot mobbing
har departementet i samarbeid med manifestpartene
gjennom år 2003 gjennomført mange sentrale tiltak,
som er fulgt opp lokalt. Dette arbeidet videreføres i 2004.
Skoleeiere og skoleledere har fått materiell i form av
informasjon og tiltakspakker mot uakseptabel atferd som vold og
mobbing. Dette vil gi støtte til å iverksette
nødvendige tiltak for å redusere mobbing på flere
fronter.

Alle kommuner har fått tilbud
om bruk av programmer mot mobbing. 381 skoler har tatt i bruk Olweus-programmet
i perioden 2002–2004, og 184 skoler deltar i skoleåret
2003/2004 i programmet Zero, utviklet ved Senter for atferdsforskning
i Stavanger. Foreløpige resultater fra de skolene som har
arbeidet med programmene over noe tid, viser en klar nedgang både
når det gjelder forekomsten av elever som blir mobbet,
og elever som mobber. Skoleeiere og skoler utvikler lokalt tilpassede planer
som ansvarliggjør både ledelse, lærere,
elever og foreldre. Det er viktig å legge til rette for
et kontinuerlig og langsiktig arbeid mot mobbing. En tiltakspakke
for innsats mot mobbing i videregående
opplæring lanseres for øvrig denne våren.

I opplæringsloven § 9a–1
heter det:

«Alle
elevar i grunnskolar og vidaregåande skolar har rett til
eit godt fysisk og psykososialt miljø som fremjar
helse, trivsel og læring.»

Skolens ansvar i forhold til å skape
og opprettholde et godt læringsmiljø er
tydeliggjort. Opplæringsloven § 9a–3 pålegger
skolen og den enkelte ansatte å handle dersom man får
kunnskap eller mistanke om at en elev blir utsatt for
krenkende ord eller handlinger som mobbing, diskriminering,
vold eller rasisme. Opplæringsloven kapittel 9a
gir også elevene og foreldrene en større
mulighet for brukermedvirkning, bl.a. med en klarere klageadgang enn
tidligere. Fylkesmannen skal føre tilsyn med
at skolen etterlever kravene i kapittel 9a. I samarbeid
med departementet har de fleste av fylkesmennene dessuten arrangert
konferanser for skoleeiere, skoleledere, elever og foreldre
om kravene i kapittel 9a.

 Jeg kan ikke gå direkte
inn i denne konkrete saken. Men det er jo helt på det rene
at den klageadgangen vi har innført, er en mye sterkere
klageadgang enn den man hadde før, fordi den
innebærer at vedkommende elev og/eller elevens
foreldre vil kunne betrakte passivitet fra skolens
side, når man klager, som et enkeltvedtak og dermed som
et grunnlag for klage. Man kan klage til skolens eier, kommunen, eller
man kan klage til fylkesmannen. Så her har man tilsynsansvar. Men
formålet med alt det arbeidet vi gjør, er selvfølgelig å unngå at
man kommer dit, og at det er mulig å iverksette
reaksjoner, for det første at man forebygger
mobbing, men dersom man ikke har greid å forebygge,
at man iverksetter tiltak på skolen.

 Noe som jeg ikke fikk anledning til å nevne
i sted, er at vi naturligvis får rapporteringer fra Skole-Norge
via fylkesmannen, og til de årlige tilstandsrapportene også fra
Læringssenteret. Så der vil det også fremkomme.
Så vil det fremkomme miljøundersøkelser
på «Skoleporten», som representanten
her var innom når det gjelder elevinspektørene.
Men det er jo ikke noe i veien for at det der også gjennomføres
ordinære brukerundersøkelser blant foreldre, hvilket
antakelig kan være mer relevant når
barna er små.

Så til spørsmålet
om skoler som aktivt velger bort programmer. Da må man
jo spørre seg om hva årsaken til det er. Grunnen
til at vi ikke har villet innføre en plikt til å gjennomføre
bestemte programmer, er at skolene er veldig
variable. Problemene varierer, skolenes størrelse varierer
fra to til 2 000 elever i Norge, og det er klart at måten
man angriper eventuell mobbing på, også vil
kunne variere. Jeg tror imidlertid at det har en spredningseffekt
i den forstand at når man gjennom Olweus-programmet utdanner
inspektører osv., vil det spre seg til andre skoler
når man oppnår positive resultater.





                

 I sammenheng med de sakene som gjelder overgrep
i barnehjem, er det også kommet henvendelser til Bergen
kommune fra personer som har vært i spesialskole og der
har vært utsatt for overgrep. Alle som har henvendt
seg, er blitt bedt om å ta kontakt med Utdannings- og forskningsdepartementet, eventuelt
Justissekretariatene. Begge steder kan de sende søknad
om billighetserstatning fra staten.

Til Barne-, ungdoms- og familieforvaltningen,
BUFA, under Barne- og familiedepartementet, er det i forbindelse med
barnehjemssakene også kommet henvendelser som gjelder
spesialskoler, og dessuten noen som bare
gjelder spesialskoler. Også disse er blitt henvist
til Utdannings- og forskningsdepartementet med veiledning om billighetserstatningsordningen.

Utdannings- og forskningsdepartement får
hvert år et ikke ubetydelig antall søknader
om billighetserstatning fra personer som har vært i spesialskole,
statlig eller kommunal. Begrunnelsene spenner over et
vidt spekter, fra mindre forsømmelser til kroppslig
refselse, og i enkelte tilfeller til alvorlige seksuelle overgrep.

Jeg er i utgangspunktet enig med representanten
Reikvam i at det ikke er grunn til, dessverre, å anta
at situasjonen skulle være annerledes i spesialskoler
enn i barnevernsinstitusjoner. Det er imidlertid ofte
vanskelig å fastslå realiteten
i slike saker. I 1967 foretok Sivilombudsmannen etter
eget initiativ en undersøkelse i tre spesialskoler
som følge av medieoppslag
som inneholdt påstander om overgrep. Rapporten inneholder
kritiske merknader bl.a. om tilsynsutvalgene, og det meldes om to
tilfeller der det er blitt brukt ris som avstraffelsesmetode. Om
andre anklager heter det at «de foreliggende
forklaringene (er) sterkt motstridende og bevismaterialet er ikke
tilstrekkelig til at det kan konstateres hva som er skjedd eller ikke
skjedd. Det vil i dag neppe være mulig å få klarlagt
de faktiske forhold nærmere, i alle fall ikke uten
ytterligere, omfattende etterforskning.»

De sakene om billighetserstatning som jeg har
vist til ovenfor, har hittil i seg selv ikke utløst
initiativ til nærmere undersøkelser.
Til nå har departementet fått få henvendelser
om spesialskoler med referanse til barnehjemssakene, enda
jeg har vært ganske tydelig i mediene
på at vi ønsker velkommen henvendelser
fra mennesker som mener at de har noe å fortelle.
Under alle omstendigheter anser jeg det ikke
for usannsynlig at departementet vil få flere henvendelser
i tiden fremover, og jeg stiller meg selvsagt lyttende til alle
henvendelser som mottas om dette. Jeg er åpen for å ta
skritt til nærmere undersøkelser i den grad informasjon
departementet får, tilsier dette. For øvrig vil
jeg understreke at Befring-utvalget, nedsatt rett før jul
av Barne- og familiedepartementet for å kartlegge omfang
av og bakgrunn for omsorgssvikt og overgrep mot barnehjemsbarn i
perioden 1945–1980, også skal se på overgrep
mot barn som barnevernet har plassert i spesialskoler.

 Jeg prøver å ta dette veldig alvorlig.
I forbindelse med de sakene som kom fram i media, prøvde
jeg å være veldig tydelig på at
vi gjerne ønsket at de personene som hadde noe å fortelle,
tok kontakt med departementet. Det har så langt ført
til fem individuelle henvendelser til departementet. Av disse er én formet
som en erstatningssøknad og kan behandles som sådan.

Vi har innført rutiner i departementet
som gjør at alle som henvender seg, skal få svar,
og de skal få veiledning i den forstand at de skal få vite
hvordan de eventuelt kan søke om billighetserstatning.
Så alle blir nå individuelt behandlet
på en god måte.

Hvis man skulle gjøre større
undersøkelser på eget initiativ
uten at det foreligger et større grunnlag,
synes jeg det ville være rimelig og fornuftig å avvente
Befring-utvalget, ettersom svært mange av de barna dette
vil gjelde, også sannsynligvis har vært
omfattet av barnevernsvedtak. Jeg har dette til observasjon,
og jeg anmoder om at man tar kontakt hvis man har noe å fortelle.
Alt skal bli tatt alvorlig og seriøst.

 Dette er også et aktuelt tema
i departementet for tiden. Utdannings- og forskningsdepartementet
har primært ansvar for selve opplæringen ute.
Vi kan ikke regulere oppvekstmiljøet eller barnevernslovgivningen
i andre land. Det kan vi ikke gjøre,
men vi har ansvaret for den opplæringen som skjer ved disse
skolene.

Vi har forsøkt å styrke vårt
ansvar bl.a. ved å opprette en egen PPT-tjeneste for utlandet,
for å hjelpe til med elever som har behov for den typen
støtte. Jeg kan også fortelle at vi
i nær fremtid, sammen med Barne- og familiedepartementet,
skal avlegge et besøk i Spania for å drøfte
situasjonen nærmere. Jeg la også merke
til at det ved møtets start i dag ble fremmet et forslag
her i salen som har til hensikt å se på barnevernslovgivningen
når det gjelder barn som går på norske
skoler i utlandet.

