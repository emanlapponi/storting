 Kommunene skal ha et tilbud om skolefritidsordning
før og etter skoletid for 1.–4. klassetrinn.
Utvikling og fastsetting av innhold, organisering og drift av skolefritidsordningen
er et kommunalt ansvar.

Statstilskudd til drift av skolefritidsordningen
ble i etableringsfasen gitt som øremerket tilskudd. For å redusere
omfanget av øremerkede tilskudd til kommunene, vedtok Stortinget
ved behandlingen av kommuneproposisjonen for 2003 å innlemme
tilskuddet i rammetilskuddet til kommunene fra 1. august 2003. Jeg
tar sikte på å legge frem en odelstingsproposisjon
om nødvendige endringer i opplæringsloven som
følge av innlemmingen i rammetilskuddet i løpet
av våren 2003.

Ved behandlingen av statsbudsjettet for 2003
vedtok Stortinget, i forbindelse med innlemmingen i rammetilskuddet, også å redusere
det statlige tilskuddet til skolefritidsordningen med 217 mill. kr.
Departementet har lagt til grunn at 128 500 barn vil benytte
skolefritidsordningen i 2003. Reduksjonen på 217 mill. kr
vil, dersom kommunene ikke velger å dekke inn hele eller
deler av dette selv, bety en gjennomsnittlig økt årlig
foreldrebetaling på 1 689 kr pr. barn.
Dette tilsvarer ca. 150 kr pr. måned. Det er da ikke
tatt hensyn til lengden på oppholdstiden.

En nasjonal evaluering
av skolefritidsordningen ble foretatt av Nord-Trøndelagsforskning
og lagt frem våren 2002. Evalueringen er omtalt i St.prp.
nr. 1 for 2003. Selv om kvaliteten på skolefritidsordningen
varierer mellom og innenfor kommuner,
viste evalueringen at de fleste foreldre er
fornøyd med tilbudet, og at barna trives. Foreldre
til funksjonshemmede barn var imidlertid mindre tilfreds
med tilbudet til sine barn.

Skolefritidsordningen må fortsatt
utformes på grunnlag av lokale behov og forutsetninger.
Det er et kommunalt ansvar både å etablere
skolefritidsordningen, og å forbedre og videreutvikle tilbudet.

Jeg vil i budsjettet for 2004 komme tilbake
med en plan for utvikling av skolefritidsordningen, slik komiteen har
bedt om. Planen vil legge til grunn det kommunale ansvaret for tilbudet
og tydeliggjøre på hvilke måter staten
kan bidra til utviklingen av skolefritidsordningen, i et samarbeid
med kommunene.

Skolefritidsordningen gir rom for samarbeid
med kommunale musikk- og kulturskoler, foreninger og andre som
arbeider med kulturtiltak. Det er derfor også naturlig å behandle
innholdet i skolefritidsordningen i stortingsmeldingen om kulturformidling
og kulturopplevelser i og i tilknytning til skolen, og denne meldingen
kommer som kjent i vår.

 Jeg har i og for seg ikke det. Jeg
må selvfølgelig si at det kuttet vi foreslo i
forbindelse med siste forslag til statsbudsjett, ikke
er et kutt jeg gleder meg over, men det var et kutt som var nødvendig å gjøre
av hensyn til helheten i budsjettet. Som jeg har redegjort for tidligere
fra denne talerstol, er det totale budsjettet og nettoveksten på utdannings-
og forskningsdepartementets budsjett ganske
kraftig for inneværende år, men det inneholder også noen
kutt, hvorav dette er ett.

Jeg mener også at
skolefritidsordningen er viktig. Staten tar ansvar for økonomien,
men det er jo vanlig og i tråd med de prinsipper vi har
lagt til grunn her i denne sal, at dette med øremerkede
ordninger er noe man skal bruke i en etableringsfase når
man innfaser et nytt tjenestetilbud så å si innenfor
kommunenes ansvarsområde, og etter hvert gå bort
fra øremerking. Når man går bort fra øremerking,
betyr det i og for seg at staten fortsatt tar ansvar, men da tar
man ansvaret for det hele tjenestetilbudet innenfor
rammefinansieringssystemet.

 Jeg tror ikke at man skal legge til
grunn at det kommer større statstilskudd, selv om man selvfølgelig ikke
kan redegjøre eksakt for fremtidige budsjetter. Jeg tror
staten, i samarbeid med kommunene og kommunesektoren,
kan bidra til å utvikle og forbedre og få til
en kvalitetsheving i skolefritidsordningen også uavhengig
av de rent budsjettmessige tiltak. Men alt i alt er i hvert fall ikke
jeg i stand til å legge frem et statsbudsjett, hvor det
som regel er kraftig vekst i regelstyrte ordninger, og
hvor det er viktige satsningsområder som det er ganske
bred enighet om i denne sal, uten at det også legges
frem et eneste kutt. Etter en samlet vurdering var dette
et område som vi prioriterte lavere enn de feltene hvor
det er foretatt en voldsom budsjettøkning.

Jeg har tillit til at kommunene kan gjøre
mye, men jeg tror også at staten kan bidra i
et samarbeid med kommunene gjennom lov- og forskriftsverk,
kompetanseutvikling, erfaringsspredning, samarbeid mellom
kultur- og organisasjonsliv, lokalsamfunn osv. Det kommer jeg som
sagt tilbake til.





                

