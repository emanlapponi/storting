 Alle barn som bor i Norge, har en rett og en
plikt til grunnskoleopplæring. Retten til grunnskoleopplæring
inntrer når det er sannsynlig at barnet skal være
i Norge i mer enn tre måneder. Plikten til grunnskoleopplæring
begynner når oppholdet har vart i tre måneder.

Dersom foreldre eller
den som har ansvaret for barnet, forsettlig eller uaktsomt
er skyld i at barnet har fravær fra opplæringen,
kan vedkommende straffes med bøter. Det er Statens utdanningskontor
i det enkelte fylke som fører tilsyn med at kommunen følger
opplæringsloven, herunder barns rett og plikt til opplæring.

Skolesystemet i Norge er likevel ikke
i tilstrekkelig grad tilpasset familier som har en utstrakt reisevirksomhet.

St.meld. nr. 15 for 2000-2001, Nasjonale minoritetar
i Noreg, er behandlet i Stortinget. På bakgrunn av denne meldingen
har Kommunal- og regionaldepartementet opprettet et samordningsutvalg
for nasjonale minoriteter, der bl.a. Utdannings- og forskningsdepartementet
er representert. Utvalget skal i løpet av høsten
fremme forslag om flere konkrete tiltak overfor nasjonale minoriteter, herunder
skoletiltak overfor rom- og romanifolket.

Jeg vil forsikre meg om at den problemstillingen
representanten Apelthun Sæle reiser, tas opp
i dette samordningsutvalget.

For øvrig kan jeg opplyse
at ett av de konkrete tiltak som er nevnt i stortingsmeldingen om
nasjonale minoriteter i Norge, er å vurdere om IKT i kombinasjon
med skolestøttet kontaktnett i aktuelle områder
kan tilpasses opplæringsbehovet hos rom- og romanifolket,
som er på reise deler av året.

Når utvalgets innstilling foreligger,
vil denne bli nøye vurdert bl.a. i Utdannings-
og forskningsdepartementet. Både vurderingen
og iverksetting av eventuelle tiltak må skje i nært
samarbeid med rom- og romanifolket selv.

 Jeg er enig med representanten Apelthun
Sæle i at dette er viktig. Vi vet at utdanning og kunnskap
er viktig for alle, og disse barna, som er uskyldige, kan senere
i livet komme til å oppdage det. Da kan det kanskje føles
for sent.

Også disse har naturligvis
krav på tilpasset opplæring. Vi må vel
si at det er mer krevende å gi denne gruppen tilpasset
opplæring enn mange andre grupper. Men på den
annen side er dette en nokså liten gruppe, som
det fremkommer av det spørsmålet som er stilt.
Jeg mener også at vi i dag har muligheter
for mer fleksible opplæringsformer, som burde kunne gjøre
det mulig for oss å utvikle den fantasi og kreativitet
som skal til for å kunne gi et godt tilbud.

Ideen om å bringe dette
opp i nordisk samarbeid skal jeg ta med meg.
Jeg skal om ikke lenge treffe mine nordiske
kolleger, og skal allerede da uformelt ta opp spørsmålet
om dette er noe vi kunne kikke nærmere på i nordisk
sammenheng.

 Jeg tar med meg disse rådene og disse
ideene, og kan kanskje bare legge til at dette er ikke
de eneste barna som er på reise deler av den tiden de går
på skolen. Mange barn av utestasjonerte foreldre
f.eks. benytter seg av informasjons- og kommunikasjonsteknologi
for å holde kontakt med norsk opplæringsvirksomhet.

Jeg tar med meg disse ideene og vil
komme tilbake til dette i lys av den utvalgsinnstillingen som jeg
nevnte i mitt svar.





                

 La meg først slå fast at skolen
har plikt til å sørge for trygge forhold og et
godt læringsmiljø for elevene. For å følge
opp denne plikten mener jeg det er viktig at skolene har
et internt ordensreglement. Dette reglementet bør være
klart og tydelig, ikke til å misforstå,
utarbeidet i samarbeid med elever og foreldre,
lærere og skoleledere og håndheves når
det brytes. Alle i skolen, både lærere,
elever og foreldre, må vite hva som er akseptabel
atferd. Ordensreglementet kan variere over tid
og mellom skolene, men må selvsagt fastsettes
innenfor de rammene som følger av opplæringsloven,
og de reglene som gjelder generelt i det norske samfunnet.

I et ordensreglement kan man f.eks. liste opp
gjenstander som ikke tillates medbrakt eller
brukt på skolen, som f.eks. mobiltelefoner, våpen eller – for
den saks skyld – godterier, samt redegjøre for
de sanksjoner/reaksjoner som vil ledsage et regelbrudd.

Uansett reglement er det etter min
mening klart at enhver har rett, og plikt, til å hindre
straffbare handlinger. Virkemidlene man benytter, må imidlertid
stå i rimelig forhold til den straffbare handlings grovhet
og rettes mot den som har forgått seg, og i skolesammenheng
normalt ikke rettes mot hele klassen eller
skolen. Jeg er derfor ikke enig i de påstander
som fremkommer i bladet «Utdanning». Både
ut fra gjeldende lov- og regelverk, et eventuelt skolereglement
og sunn fornuft, vil jeg legge til, mener jeg at skolens
ansatte kan gripe inn og fjerne synlige eller lett tilgjengelige
våpen eller andre farlige gjenstander
fra elevene. Der det er mer vage mistanker, f.eks. om hvilke elever
som kan være involvert, må man, som
ellers i samfunnet, overlate til politiet å foreta
ransaking og beslag.

Jeg har registrert at det
er skapt usikkerhet i skolen om disse spørsmålene.
Jeg har derfor igangsatt arbeidet med et eget rundskriv som vil
gjøre dette klarere, og som presiserer de forhold jeg har
nevnt ovenfor, og som kan være i bruk fra skolestart
i høst.

 Nå mener jeg at det svaret jeg
avgav i sted, også er i samsvar med jusen. Jeg
er klar over at det kan være jurister som kan mene
noe annet, men vi er vel ikke helt ukjent med det fenomenet
at jurister kan ha ulike oppfatninger. Jeg mener altså at
jeg gav et svar som ikke bare gikk på sunn
fornuft, men som også er forankret
i lov- og regelverk, og som i tillegg kan og bør forankres
i et skolereglement. Sunn fornuft kom nærmest på toppen
av jusen.

For øvrig er jeg enig med representanten
Sortevik i at hvis vi i arbeidet med dette rundskrivet finner ut
at det er vanskelig å gi klare retningslinjer
om hva slags skolereglement man kan ha på svært
viktige områder – man må jo
si at dette med våpen er svært viktig – bør
vi eventuelt ta initiativ også lovveien
dersom det skulle være nødvendig. Men
vår tolkning er at slik loven nå er, slik opplæringsloven
er, og slik man har anledning til å utforme skolereglementet,
er man på trygg juridisk grunn dersom man gjør
som jeg sier, altså griper inn og fjerner «synlige eller lett
tilgjengelige våpen eller andre farlige
gjenstander fra elevene». Det å gå til
uadressert ransaking forholder seg nok annerledes, men jeg tror ikke
det er de problemstillingene de angjeldende lærere og skoler
har tatt opp.

 Nå har vi i og for seg jurister i
Utdannings- og forskningsdepartementet også, men det er
en relativt normal prosedyre at dersom man beveger seg inn på lovområder,
er det også en kontakt med Lovavdelingen. Jeg
kjenner ikke akkurat prosedyrene for hvorledes man gjør
det ved utarbeidingen av rundskriv, men jeg tar med meg dette rådet,
og jeg skal sørge for at det vi sender ut, skal være
patent.

