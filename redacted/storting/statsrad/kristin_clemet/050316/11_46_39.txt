  Elevers rett til opplæring er regulert
i opplæringsloven. Opplæringen skal tilpasses
den enkelte elevs behov, om nødvendig ved hjelp av spesialundervisning.

Jo bedre den alminnelige, tilpassede
opplæringen er, desto færre vil ha behov for spesialundervisning. Retten til
spesialundervisning for den enkelte elev må derfor vurderes
i forhold til hvilke tiltak som er satt i verk i den ordinære
opplæringen. Det betyr at retten til spesialundervisning
for den enkelte elev ved en bestemt skole kan variere
dersom skolen velger å sette inn andre eller
nye tiltak for å styrke den alminnelige, tilpassede opplæringen.
Det betyr også at en elev kan ha rett til spesialundervisning
i en kommune, ved en skole eller i en gruppe et bestemt år, men ikke
i en annen kommune, ved en annen skole eller annen gruppe,
fordi graden av tilrettelegging og generelle tiltak varierer.

I spørsmålet vises det til
at noen skoler praktiserer strengere krav til «diagnostisering» for å få spesialundervisning.
Jeg vil for ordens skyld presisere at retten til spesialundervisning ikke
er avhengig av at eleven har en bestemt diagnose eller
er i en bestemt lærevanskekategori. Det avgjørende
er om eleven får tilfredsstillende utbytte av det ordinære
opplæringstilbudet eller ikke.

Før det fattes vedtak om spesialundervisning,
skal det foreligge en sakkyndig vurdering. Selv om elevenes rettigheter ikke
er avhengig av en spesifikk diagnose, kan det likevel
i visse sammenhenger ha betydning at en diagnose inngår
i den sakkyndige vurderingen. Noe annet er at det på faglig
grunnlag kan være uenighet om bruken av diagnosen
dysleksi.

Det er kommunene og fylkeskommunene som skoleeiere
som har ansvaret for at barn og unge får oppfylt retten til
opplæring etter opplæringsloven, enten
dette er ordinær tilrettelagt opplæring eller
spesialundervisning. Dersom man mener at opplæringsrettighetene ikke
blir oppfylt i henhold til lovens bestemmelser, bør dette
i siste instans tas opp med fylkesmennene, som har tilsyns- og klagemyndighet
på området.

