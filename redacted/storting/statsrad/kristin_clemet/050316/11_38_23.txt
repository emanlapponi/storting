 Retten foreldre har til å velge
hva slags skolegang barna deres skal få, er et
prinsipp som kommer til uttrykk i artikkel 26 nr. 3 i FNs verdenserklæring
om menneskerettighetene. Norge er folkerettslig
bundet av denne erklæringen. Foreldres rett til å velge
opplæring for egne barn er også en
del av foreldreretten etter FN-konvensjonen om økonomiske,
sosiale og kulturelle rettigheter. Denne konvensjonen gjelder som norsk
lov. Det gjør også Den europeiske menneskerettskonvensjonen,
som fastslår statens plikt til å respektere foreldres
rett til å sikre utdanning og undervisning i
samsvar med deres egen religiøse
og filosofiske overbevisning.

Etter opplæringsloven og friskoleloven
har foreldre på denne bakgrunn adgang
til å velge fire alternative former for grunnskoleopplæring
for sine barn: opplæring i en offentlig grunnskole,
opplæring i privat grunnskole, opplæring i frittstående
grunnskole eller privat hjemmeundervisning.

Kun ytterst få velger hjemmeundervisning
i Norge.

Opplæring i privat grunnskole innebærer
at eleven går i en skole som er godkjent etter
opplæringsloven, men som ikke har rett til eller
mottar statstilskudd, og som derfor kan kreve så høye
skolepenger den vil. Heldigvis har vi meget få slike skoler
i Norge.

Opplæring i en frittstående
grunnskole innebærer at eleven går i
en privat grunnskole – kalt friskole – som
er godkjent etter friskoleloven. En slik skole mottar
statstilskudd, men må til gjengjeld oppfylle en rekke krav
til kvalitet, innhold og drift: Skolene må ha et innhold
og en kvalitet som er jevngod med den offentlige skolen, skolene
kan ikke sile eller sortere elever, det er ikke
adgang til å ta ut noen former for utbytte, og
det er sterke begrensninger på størrelsen på skolepengene.
Formålet med loven er således å sikre
at retten til å velge privat grunnskole ikke bare
skal forbeholdes dem som har god råd, men at denne retten
skal være så lik som mulig for alle.

Friskoleloven er en tilskuddslov, slik også den
gamle privatskoleloven var. I motsetning til privatskoleloven som
gjaldt frem til 1. oktober 2003, åpner friskoleloven for
at alle grunnskoler som oppfyller lovens krav til innhold
og kvalitet – ikke bare de som har
et religiøst eller pedagogisk formål – kan
godkjennes. I tillegg er det innført en rett til godkjenning
dersom skolene oppfyller kravene i loven, og forutsatt at godkjenningen ikke
vil føre til vesentlige og langsiktige negative konsekvenser
for vertskommunen og innbyggerne i kommunen. Formålet med all
lovgivning på grunnskoleområdet er tross alt at
tilbudet til elevene samlet sett skal være best
mulig. Mangfold og valgfrihet kan være goder
i seg selv, men det kan også bidra til økt
kvalitet i hele skolesystemet. Samtidig må det tas
hensyn til kommunenes muligheter til å oppfylle sine plikter
overfor elevene.

Antall elever i private og frittstående
grunnskoler i Norge er svært lavt sammenlignet
med nesten alle andre land. Jeg mener
likevel at foreldrenes rett til å velge opplæring
for sine barn er godt ivaretatt gjennom dagens lovgivning
og de endringer som er foretatt de senere år. Det er viktig
at friheten og retten til å velge en alternativ
skole er lik for alle, men det er ikke et mål
i seg selv at flest mulig skal velge noe annet enn den offentlige
skolen. At så mange velger å gå i den
offentlige skolen i Norge, tyder på stor tilfredshet med
tilbudet. Regjeringens skolereform, Kunnskapsløftet, tar
sikte på å gjøre den offentlige skolen enda
bedre.

