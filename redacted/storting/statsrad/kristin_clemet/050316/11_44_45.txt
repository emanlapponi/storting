  Jeg får følelsen av at det
her reises to spørsmål. Det første
er: Burde vi rydde opp i lovverket og skaffe oss én lov
på grunnopplæringens område, i og for
seg parallelt med det som nettopp har skjedd på høyere
utdanning, hvor vi har fått én universitets- og
høyskolelov? Jeg har ingen aktuelle planer om det nå,
men jeg vil ikke utelukke at det er en fornuftig opprydding
i fremtiden.

Det andre spørsmålet
som reises, er spørsmålet om finansiering. Der
vet representanten Sortevik at det gjenstår noe før
vi fullt ut har oppfylt Sem-erklæringens mål om også å yte
kapitaltilskudd, selv om vi så vidt har begynt på det etter
avtale med bl.a. Fremskrittspartiet. Så er det delvis en
smakssak om man ønsker å yte full finansiering
og ha null egenandeler eller å yte en andel av
finansieringen og tillate visse egenandeler. Sverige har
det systemet at det er 100 pst. finansiering
av friskolene. Det er ikke lov å ta egenandeler.
Men det viktigste skillet i forhold til Sverige
er etter min oppfatning at det er mulig å ta
ut utbytte av driften, hvilket gjør den svenske
loven veldig forskjellig fra den norske. Og den svenske
loven administreres altså av en sosialdemokratisk regjering.





                

