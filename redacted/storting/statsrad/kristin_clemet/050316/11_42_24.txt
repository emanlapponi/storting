 Det er nok min vurdering at ingen – ikke noen
regjering eller noe parti – kan frata foreldre
rett til å velge en alternativ skole for sine
barn. Det står nedfelt i Menneskerettighetserklæringen
og andre steder. Friskoleloven, og den gamle privatskoleloven,
er i grunnen bare en tilskuddslov hvor vi ønsker å ivareta
den rettigheten alle har uansett, på en slik måte
at den skal gjelde alle og ikke bare
dem som har god råd. Det er formålet med den gamle
privatskoleloven og nå friskoleloven. Vi mener
imidlertid at den gamle privatskoleloven var for snever i den forstand
at den bare gav noen denne muligheten, nemlig
dem som foretrakk et religiøst-etisk alternativ eller
en alternativ pedagogikk. Enn videre var det slik at dette litt
innsnevrede kriteriet etter hvert var vanskelig å praktisere.
Jeg minner om at Arbeiderpartiet med
en viss rett midt på 1990-tallet ønsket å stoppe
Montessori-skolene fordi det ikke lenger kunne påvises
at dette var alternativ pedagogikk. Nyskolen, som er etablert etter
initiativ fra Mosse Jørgensen, ville ikke fått
adgang til å etablere seg etter den
gamle privatskoleloven. Den gamle loven inneholdt også et
stort rom for skjønn, som gjorde det uforutsigbart for
brukerne.

