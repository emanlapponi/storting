 Statistikk fra Statistisk sentralbyrå viser
at antall voksne som tar videregående opplæring
i regi av det offentlige, har stabilisert seg etter en
nedgang de siste årene. Anslagene over hvor mange som mangler
fullstendig videregående opplæring
og hvor mange som står i kø, er svært
usikre. For å få et bedre grunnlag for å vurdere
situasjonen har departementet, i regi av VOX, satt i gang
kartlegging av antall voksne som benytter rettighetene til opplæring etter
opplæringsloven, og hvordan fylkeskommunene håndterer
ansvaret for å ivareta voksnes rett. Resultatene
vil foreligge våren 2004. De foreløpige resultatene
tyder på at fylkeskommunene har svært ulik fortolkning
av hvordan retten til opplæring for voksne skal
praktiseres, og at det er stor forskjell på hvor godt voksne
kjenner til at de har rett til opplæring.

Voksnes rett til videregående
opplæring gjelder personer født før 1978.
Noe av årsaken til at voksne står i kø for å ta
videregående opplæring, kan være
at et stadig økende antall uten rett, nå ønsker
slik opplæring. Blant annet vet vi at en del ungdom ikke
begynner i videregående opplæring,
og at noen slutter før de har fullført.
I tillegg øker antall innvandrere født etter
1978, men som har kommet til landet slik at de ikke kan
benytte ungdomsretten.

Jeg vil også peke
på at over 3 000 studenter ved universiteter og
høyskoler er tatt opp på bakgrunn av realkompetanse.
Dette betyr at mange ikke må gå veien
om generell studiekompetanse
i videregående opplæring for å ta
høyere utdanning.

I Kvalitetsutvalgets utredning
foreslås det at rettighetene til voksne suppleres med en
ny modell for finansiering for å motivere
aktørene til å tilby voksne opplæring.
På bakgrunn av dette har departementet satt i gang et arbeid
med å vurdere alternative finansieringsordninger for å bedre
tilbudet til voksne.

 Jeg er enig med representanten Bjørnstad
i betydningen av denne og mange andre rettigheter og systemer
som vi har innført i Norge for å realisere
visjonen om livslang læring. Jeg er også enig med
representanten Bjørnstad i at når det er arbeidsledighet,
vil slike ordninger som regel være
viktigere.

Vi har, som jeg sa i mitt svar, ikke
full oversikt i dag over hva som er situasjonen. Foreløpige
resultater fra det kartleggingsprosjektet jeg nevnte, viser at i
enkelte fylker har ca. 60 pst. av de voksne god eller
noe kjennskap til retten, mens andre steder har kun ca.
30 pst. av de voksne god eller noe kjennskap
til retten. Dette tyder på at det er stor variasjon, og
at dette har sammenheng også med den informasjonsvirksomheten
fylkene driver.

Jeg tror videre vi må erkjenne at
vi har større frafallsproblemer i ordinær
videregående opplæring enn
vi har trodd. Det er faktisk en forbausende lav andel av elevene som
begynte i 1996 som fullførte på normert tid. Nå har vi
tall for det. Det betyr at andre kan melde seg.

Videre har Kvalitetsutvalget foreslått
endringer i selve systemet her, med at man kan gi rett til videregående opplæring
til voksne over en viss alder. Alt dette vurderes nå, og
vi kommer tilbake til det våren 2004.

 Det er en rett, og den retten har
man. Og slik sett skal man ideelt sett ikke stå i
kø. Men vi greier jo ikke på alle
punkter når det gjelder videregående
opplæring – heller ikke for ordinære
elever – til punkt og prikke å oppfylle alles ønsker
til enhver tid. Men jeg er enig med representanten Bjørnstad
i at vi bør gå inn i dette, også det økonomiske,
som jeg kanskje ikke svarte skikkelig på i sted.
Jeg kan fortelle at det i det ordinære konsultasjonsmøtet
med KS ble drøftet hvorledes denne retten blir
praktisert, og hvorledes finansieringen av den er, om den er hensiktsmessig.
På bakgrunn av at det ble drøftet der, har jeg
varslet KS om at jeg vil ta initiativ til et
eget møte når det gjelder å drøfte
praktiseringen av retten for voksne, og også den
fremtidige finansieringen av denne retten.





                

