 Totalt sett har utgiftene til utdanning vært
relativt stabile fra 2001 til 2003. Det viser tall fra KOSTRA, senest
gjennom de foreløpige tallene for 2003, som ble presentert
for bare to uker siden. De foreløpige tallene
viser en økning fra 2002 til 2003 i driftsutgifter pr.
elev fra 58 800 kr til i overkant av 60 500 kr.
De endelige KOSTRA-tallene vil bli presentert i juni, og departementet
vil da komme tilbake med en mer detaljert gjennomgang av tallene
på kommunenivå. Foreløpig er det kun
270 kommuner som har levert regnskapstall.

Når det gjelder utgifter til undervisningsmateriell,
har de også vært relativt stabile de
siste tre årene for landet som helhet. Det er
riktig, som bl.a. Utdanningsforbundet har påpekt, at utgiftene
gikk ned fra 1999 til 2000, men siden har det vært relativt
stabilt. Det er viktig å følge med på kommunale
forskjeller når det gjelder ressursbruken til skolen. Jeg
er imidlertid av den oppfatning at kommunenes handlingsrom er viktig
for at de skal ha mulighet for å tilpasse tjenestetilbudet
på en best mulig måte.

Det er betydelige strukturelle forskjeller mellom
de to kommunene representanten Jensen nevner i sitt spørsmål.
Utsira kommune har 32 elever i grunnskolen, mens Oppegård
har 3 460. Utsira bruker mye ressurser på undervisningsmateriell,
også sammenlignet med de kommuner som det er naturlig å sammenligne
Utsira med. Gjennomsnittlige utgifter til undervisningsmateriell
for disse kommunene er 2 330 kr pr. elev i 2003.
Gjennomsnittlige utgifter for de kommunene det er naturlig å sammenligne
Oppegård med, er 1 174 kr pr. elev. Gjennomsnittlige
utgifter til undervisningsmateriell for hele landet var
i 2003 på 1 258 kr.

Jeg vil påpeke at en sammenligning
av én enkelt utgiftspost, som utgifter til f.eks. undervisningsmateriell, for
ett enkelt år, kan gi et unyansert bilde av den reelle
situasjonen.

Kommunene er ulike og har ulike behov, noe
overføringene til kommunene gjennom inntektssystemet viser. Utsira
kommune hadde frie inntekter på over 74 000 kr pr.
innbygger i 2003, mens Oppegård hadde om lag 23 000 kr.
Landsgjennomsnittet for alle kommuner utenom Oslo
var på om lag 24 000 kr. Dette kan også være med
på å forklare at det er så store forskjeller mellom disse
kommunene. I tillegg vil lokale prioriteringer og ulik skolestruktur
påvirke ressursbruken.

Finansieringssystemet for kommunene tar hensyn
til at kommunene har ulikt utgiftsbehov, og derfor varierer også inntektene.
Imidlertid vil det være behov for å se nærmere
på om forskjellene i inntekter er rettferdige. Jeg viser
til at Regjeringen har oppnevnt et utvalg som skal foreta en bred
faglig gjennomgang av fordelingsmekanismene i finansieringssystemet,
bl.a. for å komme frem til et mest mulig rettferdig system.

Vi godtar at det er ulikhet i kommunenes prioriteringer,
men holder fast ved at staten setter nasjonale standarder gjennom
f.eks. læreplaner for opplæringen som alle
kommunene er forpliktet til å følge.

