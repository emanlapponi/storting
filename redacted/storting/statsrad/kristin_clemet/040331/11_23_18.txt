   Fylkesmannen i Oslo
og Akershus ved utdanningsavdelingen har et nasjonalt ansvar for
driften av en pedagogisk-psykologisk tjeneste for elever ved norske
frittstående skoler i utlandet. Tjenesten ble startet opp
som en forsøksordning i 1996,
primært for å forhindre at behovet for utredning
og rådgivning for elever ved norske privatskoler
i utlandet skulle hope seg opp. Det opprinnelige utgangspunktet var
at det ikke skulle etableres rettigheter til PP-tjeneste for
elever ved privatskoler i utlandet utover å avhjelpe eksisterende
behov. Ordningen har imidlertid blitt en fast tjeneste, og det følger
nå av den nye friskoleloven § 3-6 at
opplæringslovens regler om spesialundervisning og PP-tjeneste
gjelder tilsvarende for friskoler. Dette vil dermed også gjelde
for godkjente norske friskoler i utlandet.

Fylkesmannens utdanningsavdeling i Oslo
og Akershus har i tillegg ansvaret for å føre
tilsyn med at de norske friskolene i utlandet driver i
samsvar med loven. Dette følger av den generelle tilsynsbestemmelsen
i friskoleloven § 7-2. Fylkesmannen gir i sine
tilsynsrapporter 

pålegg

 om endringer
dersom skolene drives i strid med friskoleloven. I tillegg kan fylkesmannen 

anbefale

 løsninger på ulike
problemstillinger når man finner det hensiktsmessig.

I den konkrete saken i VG som representanten
Bekkemellem Orheim tar opp, viser det seg å være
en faktisk økning i antallet elever ved norske
friskoler i utlandet som har fått innvilget spesialundervisning.
For at retten til spesialundervisning kan sies å være
oppfylt, må skolen følge opp og gjennomføre
vedtaket om spesialundervisning. Skolene har en plikt til å følge
opp slike vedtak. Det er dette myndighetene skal føre
tilsyn med. I de tilfeller der det viser seg at tilbudet til spesialundervisning ikke
fungerer godt nok, gis det enten pålegg eller
anbefaling om å forbedre situasjonen. Fylkesmannens utdanningsavdeling
har ført tilsyn bl.a. med den norske skolen på Costa
Blanca, og skolen har fått pålegg om å forbedre sin
spesialpedagogiske kompetanse innen 1. juni i år. Skolen
opplyser til VG at den er i ferd med å rekruttere lærere
med riktig kompetanse. Artikkelen i VG viser derfor nettopp
at elevenes rett til spesialundervisning etter friskoleloven
blir tatt på alvor og oppfylt.

