 Jeg synes jeg nesten ikke har snakket
om annet siden jeg ble utdanningsminister enn at jeg er veldig bekymret
over de store forskjellene vi har i Norge, og over den høye
andelen elever med faglig sett svake ferdigheter som vi har i Norge.

Mange sier at dette ikke
er nytt. Og det er det ikke. Slik har det alltid vært.
Men det som er nytt i Norge – og som jeg la frem
for et par år siden – er at forskjellene er større
i Norge enn i land vi liker å sammenligne oss
med. Og det som er helt nytt, er at de forskjellene som skyldes sosial
bakgrunn, ser ut til å ha økt fra 1992 til 2002.
Men i all beskjedenhet: Det kan umulig skyldes den politikken den
nåværende regjering fører.

Jeg legger veldig stor vekt på at alle
barn skal ha en mulighet for å strekke seg etter sine egne
evner og talenter, helt uavhengig av den bakgrunnen de har. Det
vil jeg si er et hovedformål med den politikken vi fører.
Vi har gjort mye. Senere i dag vil jeg presentere enda
flere tiltak, og da vil et kjernestikkord være
likeverdighet, at det å være opptatt
av den likheten som man putter inn, ikke alltid fører
til likeverdighet eller likhet i den andre enden, men
kanskje snarere til større ulikhet. Her er det begått en
stor feil i norsk skolepolitikk som jeg håper vi kan bidra
til å rette opp.





                

