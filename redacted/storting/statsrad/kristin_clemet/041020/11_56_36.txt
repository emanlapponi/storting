 Jeg sender denne uken forslag til en rekke
endringer i opplæringsloven og friskoleloven på høring.
I hovedsak er forslaget til endringer en oppfølging av
stortingsmeldingen «Kultur for læring» og
Stortingets behandling av meldingen.

Flere av forslagene i meldingen krever ikke
endringer i opplæringsloven eller friskoleloven,
men endringer i forskrifter gitt med hjemmel i disse lovene. Forslag
til endringer i disse forskriftene vil bli sendt på høring
senere og er derfor ikke omtalt i dette høringsbrevet,
som går ut denne uken. Dersom det skal innføres
fritt skolevalg over hele landet, forutsetter dette i
all hovedsak forskriftsendringer.

I høringsbrevet er høringsinstansene
likevel blitt bedt om å kommentere to skisser
når det gjelder fritt skolevalg. Den første skissen
gjelder endringer i forskrift til opplæringsloven
som innebærer at elevene får mulighet til å velge
skole i eget fylke, og at karakter brukes som kriterium
for rangering ved oversøkning. Den andre skissen
gjelder også endringer i forskrift
til opplæringsloven, men slik at det innføres
fritt valg av videregående tilbud på tvers
av fylkesgrensene ved ledig kapasitet. Og jeg understreker at dette
selvfølgelig gjelder videregående opplæring.

Etter at jeg har gått igjennom
høringsinstansenes kommentarer til skissene som er presentert
i høringsbrevet, vil jeg vurdere å fremme forslag
til endring av forskrift til opplæringsloven
når det gjelder fritt skolevalg innen bostedsfylket
og fritt valg av videregående tilbud
på tvers av fylkesgrensene ved ledig kapasitet. Dette vil
i tilfelle bli gjenstand for en ny høring i et eget høringsbrev.

I høringsbrevet foreslås
det at forskriftshjemlene i opplæringsloven §§ 13-3
og 13-4 endres slik at nevnte endringer i forskrift
til opplæringsloven om fritt skolevalg eventuelt
kan gjennomføres.

