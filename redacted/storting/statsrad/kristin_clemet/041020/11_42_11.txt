  Dr. Lorraine Monroe er internasjonalt kjent
for sitt arbeid i skolen i Central Harlem i New York, og jeg fikk
i september 2002 ganske riktig gleden av å møte
Dr. Monroe og drøfte betydningen av et godt læringsmiljø,
virkemidler for å oppnå dette og sammenhengen mellom
læringsmiljø og læringsresultater. Det
er riktig at vi i 2002 fikk dokumentert at vi har disiplinproblemer
og mobbing i norsk skole. Regjeringen har siden dette ble kjent,
arbeidet på en rekke områder for å skape
et bedre læringsmiljø uten uro og disiplinproblemer,
som mobbing.

En betingelse for god læring er et
læringsmiljø som inspirerer og motiverer til innsats.
På gjensidig vis kan man si at god opplæring bidrar
til et godt læringsmiljø.

Nyere opplysninger kan tyde på at
antall elever som er involvert i problematferd, ikke har økt
de siste årene. Forskningsinstituttet NOVA mener å kunne
påvise nedgang i problematferd fra 1994 til 2003. Når
det gjelder mobbing, viser nye tall fra Senter for atferdsforskning
at 30 pst. færre barn blir mobbet nå enn
for tre år siden. Målinger fra enkeltskoler som
bl.a. har gjennomført Olweus-programmet, tyder på en
nedgang i forekomsten av mobbing på mellom 30 og
50 pst. Dette er gledelig, men ikke tilfredsstillende.
Vi skal ikke akseptere uro og problematferd som hindrer
læringsarbeidet for den enkelte. Derfor må vi
arbeide videre.

Lovparagrafen – § 9a
i opplæringsloven – om elevenes skolemiljø trådte
i kraft 1. april 2003 og gir elevene i grunnskolen og videregående
skole rett til et godt fysisk og psykososialt miljø som
fremmer helse, trivsel og læring. Elever og foreldre
har fått større grad av brukermedvirkning og bedre
klageadgang. Departementet har utarbeidet en veileder for skoleeier
og skolene om lovendringer og et informasjonshefte til elever og
foreldre.

Forskriftene til opplæringsloven § 2-9
om skolens ordensreglement gir bestemmelser om elevenes rettigheter og
plikter, regler om atferd og om hvilke tiltak skolen kan bruke
overfor elever som bryter ordensreglementet. Utdanningsdirektoratet
arbeider med et veiledende skolereglement for å gi
skoler hjelp og råd med den lokale utformingen av skolereglementet.

Regjeringen la i vår frem St.meld.
nr. 30 for 2003–2004, Kultur for læring, som Stortinget
behandlet i juni i år. I meldingen presenterte
vi bl.a. Skoleplakaten, eller Læringsplakaten,
med grunnleggende prinsipper og krav som skal prege og forplikte alle
skoler og øvrige opplæringssteder. Der står også krav
til det fysiske og psykososiale arbeids- og læringsmiljøet
sentralt. Dette vil også stå meget sentralt
når reformen nå skal implementeres og gjennomføres.

I tillegg vil jeg legge til at vi ganske
nylig har lansert vårt nasjonale kvalitetsvurderingssystem, eller
begynnelsen på det, herunder skoleporten.no, hvor også trivsel
og læringsmiljø er helt sentrale elementer.

