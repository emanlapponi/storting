 Det er riktig at kirke-, utdannings- og forskningskomiteen
i sin budsjettinnstilling
for 2004 viste til arbeid med å etablere en trafikkflygerutdanning
i Bardufoss og mente at det var viktig at etableringsarbeidet fortsetter,
slik at utdanningen kan opprettes så snart som mulig. Komiteen
viste imidlertid til at i denne sammenheng bør godkjenning
i forhold til lov om fagskoleutdanning også vurderes.

Frem til nå har trafikkflygerutdanningen
i Bardufoss i stor grad vært finansiert av SAS. Men som
representanten Lena Jensen korrekt påpeker, støtter
luftfartsbransjen opprettelsen av et bachelorprogram og ønsker
nå en statlig finansiert høyere utdanning. Som
nevnt har imidlertid komiteen eksplisitt sagt
at godkjenning i forhold til lov om fagskoleutdanning også bør
vurderes.

Staten vil videreføre dialogen med
representanter for brukerne av trafikkflygere om hvilke krav som
skal stilles til akseptabelt utdanningsnivå. Kvalitetskravene
til høyere utdanning setter imidlertid klare begrensninger når
etablering av nye utdanninger skal vurderes.

