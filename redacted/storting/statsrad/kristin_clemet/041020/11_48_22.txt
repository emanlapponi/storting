  Representanten Sortevik har naturligvis rett
i at dette også er en plage for lærerne.
Her vil jeg si at årsaksforholdene dels ligger et annet
sted enn på skolene, hos lærerne, altså at
lærerne har fått en tyngre oppgave fordi
hjemmene kanskje ikke gjør sin del av jobben.
Men det har også sammenheng med den lederrolle
og den autoritet lærerne selv har og tar i klasserommet
og på skolen. Derfor dreier også en del
av det arbeidet vi gjør, seg om å tydeliggjøre
de voksnes rolle, om å ta tilbake lederrollen og autoriteten
i klasserommet og på skolen. Jeg vil også si
at i den satsingen vi skal ha på kompetanseutvikling i
forbindelse med Kultur for læring, må dette stå sentralt – læreren
som leder og lærerrollen som profesjon.

Foreldrene er og bør være
med i en dialog om dette hele tiden. Jeg tror
f.eks. ikke at man vil få vellykkede, gode
skolereglementer som kan gjennomføres på en vellykket
måte, uten å involvere foreldre – og
elever, når de er gamle nok til det. Dette er en kontrakt mellom
hjem og skole, hvor hjem og skole er enige om at slik skal det være,
og så må alle følge reglene,
ellers vil det bryte sammen.





                

