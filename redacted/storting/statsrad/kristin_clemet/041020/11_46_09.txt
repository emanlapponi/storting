  Representanten Sortevik har helt rett i at
vi må skille mellom mobbing og alvorlig problematferd
og det man kan kalle uro og bråk.

Når det gjelder uro og bråk,
er det noe uro og bråk som er helt OK og kreativt. Men
det er helt riktig at det store flertallet av elevene selv rapporterer
om at de trives veldig bra i norsk skole, men at de selv synes at
det er for mye uro og bråk, at det forstyrrer undervisningen,
og at de regner med at de kan trives like godt selv om
de lærer mer og det er mindre uro og bråk.
Dette har representanten Sortevik helt rett i. Men jeg mener
at anti-mobbearbeidet også har implikasjoner
på det som dreier seg om uro og bråk.
Et viktig element i det arbeidet vi gjør når det
gjelder anti-mobbearbeidet, er jo nettopp å oppmuntre
skolene til å ha gode skolereglementer, gode
regler for atferd og sanksjoner dersom man bryter reglementet. Det virker
naturligvis også inn på bråk
og uro. Mange av programmene mot mobbing dreier seg egentlig
om å dempe bråk og uro, og har altså sideeffekter
over på det som er mer alvorlig mobbing. Jeg synes at arbeidet
med et veiledende reglement har tatt for lang tid – jeg
vil i grunnen gi representanten Sortevik rett i det – og
jeg skal forsøke å påskynde det. Det
har vært litt vanskeligere enn vi trodde.

