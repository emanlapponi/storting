 Arbeid mot seksuell utnytting og
seksuell trakassering av barn og unge er viktig,
og vi arbeider med dette på mange plan.

Læreplanen berører temaet
på ulike måter innenfor flere
fag, og skolen arbeider med dette som del av sitt arbeid med lærings-
og oppvekstmiljøet. Likeledes viderefører Læringssenteret
sitt arbeid på området. I tildelingsbrevet til
Læringssenteret for neste år har vi spesielt
bedt om at temaet seksuelle overgrep og seksuell utnytting
av barn og unge tas med i arbeidet for et bedre
lærings- og oppvekstmiljø.

Av spesielle tiltak som er iverksatt, kan jeg
bl.a. nevne prosjektene «Verdier i skolehverdagen» og
verdiprosjektet «skal – skal ikke», som
begge tar opp verdier, holdninger og samhandling mellom
mennesker.

I Norge er det, så langt
jeg kjenner til, ikke gjort tilsvarende landsomfattende
undersøkelser vedrørende seksuell trakassering,
slik som den representanten Lysbakken viser til i sitt spørsmål.
Men forsker Svein Mossige ved NOVA har gjort en undersøkelse
av Oslo-ungdoms holdninger til seksuelle krenkelser og overgrep.
I NOVA Rapport 16:2001 redegjør han for denne undersøkelsen av
710 ungdommer i alderen 18-20 år. Her kommer det frem at
ca. 30 pst. av jentene sier at de har blitt utsatt
for seksuelle handlinger som de ikke ønsker.
Dette er imidlertid snakk om mer enn trakassering – og
omfatter alt fra voldtekt til mer diffuse handlinger.

På bakgrunn av nærmere rapportering
på feltet vil jeg vurdere om det er behov for ytterligere
undersøkelser i vårt land, slik som representanten
Lysbakken tar opp i sitt spørsmål. Jeg vil dessuten
bringe spørsmålet videre til Nettverks- og ressursgruppe
i arbeidet mot seksuell utnytting og seksuelle overgrep
mot barn. Det er en arbeidsgruppe på statssekretærnivå,
og den ledes av Barne- og familiedepartementet.

Ranveig Frøiland hadde
her teke over presidentplassen.

 Det er viktig at vi nå undersøker
nærmere hvilke behov vi har for å kartlegge situasjonen
og eventuelt gjør det bedre. Men jeg kan jo sitere
fra den norske rapporten jeg viste til, der det sies
at man kanskje kan trekke to implikasjoner av de resultatene man
kom frem til:

«1)
Aksept av holdninger til sex med barn og til voldtekt var forbundet
med en forholdsvis liten tilslutning til egenskaper som handler
om omsorg, vennlighet, ømhet og forståelse for
andre.»

Det sies også at å bringe unge
gutter og menn inn i funksjoner i samfunnet hvor de kan handle i
overensstemmelse med disse begrepene, derfor kan være viktig og
ha betydning på sikt.

Og det står videre:

«2) Noen
gutter uttrykker i mindre grad uenighet med holdninger
som impliserer at ansvaret for å kontrollere guttens seksualitet
legges på den kvinnelige partneren, og at seksualitet
i liten grad er preget av gjensidighet. Dette viser at det er viktig
at gutter involveres i samtaler om hva som er ønskelige
former for gjensidige, seksuelle handlinger mellom ungdom.»

Dette gir kanskje noen indikasjoner
på hvordan vi bør arbeide. Det arbeidet kan naturligvis
skje i skolen, men det må selvfølgelig også skje
på mange andre plan i samfunnet, også i
den private sfære.

 Umiddelbart synes jeg det høres ut
som det er mye klokt i det representanten Lysbakken her sier. Vi
vet vel egentlig stadig mer om hvor viktig det er med ledelse i
skolen, ledelse i klassen, tydelige voksenroller, det å ha gode
regler for atferd, det å gjennomdiskutere disse reglene,
slik at man forstår hvorfor man har dem, og eventuelt
ha et apparat for sanksjoner.

Jeg tror det ligger mye her, og jeg kan si
at vi gjør mye innenfor dette feltet
som også vil få implikasjoner for det
vi nå snakker om. Jeg tør ikke her og
nå gi noen tidsramme for eventuelle nye undersøkelser.
Det må jeg eventuelt komme tilbake til. Det verdiarbeidet
og det arbeidet som foregår i skolen når det gjelder
ledelse, er et kontinuerlig arbeid som det er lagt økt
tyngde bak i den senere tid.

