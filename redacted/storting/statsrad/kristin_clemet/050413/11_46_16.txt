  Departementet benytter to indikatorer for å se
på utviklingen i lærertetthet i skolen, nemlig
gjennomsnittlig beregnet gruppestørrelse
og antall elever pr. lærerårsverk. Utviklingen
i disse indikatorene tyder på at lærertettheten
på landsbasis er høy og stabil, men
at det er lokale forskjeller. Utviklingen i ressursbruk de senere år
må også ses i sammenheng med endringer
i avtaleverket, som isolert sett burde lede til en reduksjon
i antall lærerårsverk, men ikke en tilsvarende
reduksjon i antall lærertimer, fordi
hvert årsverk har flere timer. Fra forrige
skoleår til i år er likevel lærertettheten
i grunnskolen økt ved at antall elever pr. lærerårsverk
er redusert fra 12,3 til 12,1.

Oslo kommune bruker store ressurser på skolen.
Lærertettheten er i gjennomsnitt 12,3 elever pr. lærerårsverk. Dessuten
vet vi at Oslo tilbyr elevene i barneskolen et større
samlet timetall som ligger over det minstetimetallet staten pålegger.
I tillegg gjennomfører Oslo kommune meget store
investeringer i skolebygg. Oslo kommune har nærmere
150 grunnskoler.

Som kjent har Regjeringen iverksatt
rutinemessige undersøkelser av skolene i Norge
basert på data om ressursbruk. Fylkesmannen i Oslo
og Akershus har tilsynsansvaret for skolene i Oslo. Ved gjennomgang
av GSI-tallene for grunnskolen fra 2004 fant fylkesmannen grunn
til bekymring for gruppestørrelsen ved seks skoler. Tallene
for disse skolene er undersøkt nærmere, og gjennomgangen viser
at det er behov for nærmere tilsyn ved en eller
to av disse skolene. Fylkesmannen følger opp disse enkeltsakene,
men uttrykker samtidig at det ikke er noen grunn
til bekymring for ressursbruken i grunnskolen i Oslo. Også jeg
vil selvfølgelig følge nøye
med på utviklingen i ressursbruken, men jeg er enig i at
den ikke gir grunn til bekymring så langt. Både
GSI-tallene fra høsten 2004 og KOSTRA-tallene fra mars
2005 bekrefter at Norge fortsatt er blant de landene i
verden som bruker mest ressurser på skole. På toppen
av dette skal det nå bl.a. investeres i et stort kompetanseløft
i forbindelse med gjennomføringen av Kunnskapsløftet.

Skolens oppgave er å gi hver enkelt
elev en opplæring som er tilpasset deres forutsetninger
og behov. Muligheten til å få dette til er avhengig
av noe langt mer enn ressursbruken, og dette er grundig drøftet
bl.a. i St.meld. nr. 30 for 2003-2004, Kultur for læring,
som lå til grunn for Regjeringens skolereform.

Gjennom Kunnskapsløftet legges det
til rette for en nasjonal satsing på tilpasset
opplæring, noe Stortinget har gitt bred tilslutning til.
Jeg har også stor tro på økt
fleksibilitet og større handlingsrom for skoler og kommuner,
og jeg får mange positive tilbakemeldinger på at
de rigide klassedelingsreglene er endret. Skolene får nå også mulighet
til, i samråd med elever og foreldre, å disponere inntil
25 pst. av timetallet i hvert fag for å styrke den tilpassede
undervisningen for hver enkelt elev. Kompetanseutvikling for lærerne
er en svært viktig del av satsingen på tilpasset
opplæring, og det skal i tillegg satses på forskning
og metodeutvikling.

Videre arbeid med læringsmiljøet,
verdibevissthet og mobbing er også sentrale elementer
i satsingen for en bedre tilpasset opplæring.
Det vil bli avsatt 2-3 milliarder kr til kompetanseutvikling i forbindelse
med Kunnskapsløftet, og allerede i 2005 er det avsatt 500
mill. kr til dette – i tillegg til det kommuner og fylker
selv bruker. Bedre tilpasset opplæring
er et prioritert område for kompetanseutviklingen, og det
er skoleeiers ansvar at også PPT omfattes av
denne satsingen.

Som sagt vil jeg følge utviklingen
i ressurssituasjonen nøye og forsikre meg om
at tilsynsapparatet fanger opp brudd på forutsetningene
om pedagogisk forsvarlig organisering av elevene. Men jeg er opptatt
av at vi med vår høye ressursbruk, både
i Oslo og i landet for øvrig, ikke bare
kan være opptatt av ressurser når vi
peker på behovet for bedre tilpasset opplæring.
Jeg har store forventninger til tiltakene i Kunnskapsløftet.
Det skal iverksettes en evaluering for å følge
innføringen, og denne evalueringen vil gi oss mulighet
for å vurdere effekten av tiltakene og eventuelt
justere kursen underveis, hvis det er behov for det. Det nasjonale
kvalitetsvurderingssystemet og de nasjonale prøvene vil også være
et viktig virkemiddel i så henseende.

