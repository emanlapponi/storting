  Min oppfatning er at Oslo-skolen er i ferd
med å bli meget god. Jeg tipper at den må være
en av de beste skolene i verden, fordi Norge
har et av verdens beste utdanningssystemer, og i Oslo-skolen
skjer det fantastisk mye positivt.

Akkurat når det gjelder ressursbruken
for inneværende år, er den gjennomsnittlige lærertettheten,
antall elever pr. lærerårsverk, 12,1 i landet
og 12,3 i Oslo. Den gjennomsnittlige gruppestørrelsen er
13,7 i landet og 14,5 i Oslo. Gjennomsnittlig antall kroner brukt
pr. elev er vel 64 000 kr i landet og over 83 000 kr i Oslo. Det
er riktignok nokså høyt på grunn
av en ny føring av husleieutgifter, men også i
fjor lå Oslo over landsgjennomsnittet. Så ressursbruken
i landet er omtrent den høyeste i verden, og Oslo
har også en meget høy ressursbruk, dels
høyere enn landet.

Dessuten må man også ta
i betraktning Skolepakke 2 hvis man vil se på utviklingen
i ressursbruken i skolen de senere år, for den innebar
jo at hver lærer skulle undervise litt mer, og derfor må man også se
på lærertimer.

Ja, tilpasset opplæring har vært
et ideal i norsk skole siden 1930-tallet. Hvis det bare
var ressursbruken som var forklaringen på at vi ikke
har fått det til, synes jeg det høres merkelig
ut. Vi vet vel fra norsk og internasjonal forskning at
det er andre forklaringsfaktorer som er langt viktigere,
det dreier seg bl.a. om kompetanse både
i lærerutdanningen og i etter- og videreutdanning og alt
det vi nå skal gjennomføre i Kunnskapsløftet.

