  Jeg må bare presisere at
det er ikke noe som heter «Clemets tall».
Det vi refererer til i departementet, er offisiell statistikk i
Norge, som utarbeides i et samarbeid mellom
Statistisk sentralbyrå, som holder en høy kvalitet
internasjonalt, og Utdanningsdepartementet, Utdanningsdirektoratet,
kommunene osv. Men i tillegg har man i Norge lagt stor
vekt på at man også skal ha bred enighet om statistikkgrunnlaget og
datagrunnlaget med aktører som f.eks. fagforeningene, særlig
Utdanningsforbundet, som er en stor fagforening. For meg er det
helt åpenbart at alle slike statistiske miljøer bør
arbeide kontinuerlig for å forbedre det statistiske grunnlaget.
Men jeg refererer altså til det vi vet. All denne statistikken
er i vår tid helt åpen, for vi har etablert
et nasjonalt kvalitetsvurderingssystem der det ligger en masse ressursdata
om skolene, så enhver kan gå inn og se på nøyaktig
den samme statistikken.

Jeg har aldri lagt skjul på at
det er lokale forskjeller i Norge. Vi har mange små skoler
og mange store skoler. Gjennomgående kan man si at de minste
skolene er dyrere enn de middels store skolene, og at de største
skolene er dyrere enn de middels store skolene. (Presidenten klubber.)
Det har ikke så veldig mye å si for
gjennomsnittet på landsbasis, men det kan ha mye å si
for den enkelte kommune. Også innad
i Oslo kommune varierer det. Men vi har lokaldemokrati,
så derfor er det opp til kommunene hvorledes de vil finansiere sine
skoler. Om det skal være et pengene følger
eleven-system eller et annet system, er altså opp
til Oslo kommune.

