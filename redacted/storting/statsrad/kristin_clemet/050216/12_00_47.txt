  Etter en liten mediedebatt
om dette – det var vel i forrige uke – er
jeg glad for at jeg har fått dette spørsmålet.

Det ligger i sakens natur at jeg som statsråd ikke
har noen direkte mulighet til å påvirke
bruken av en bestemt diagnose. Jeg har imidlertid ansvar
for at vi har et system som bidrar til at elevene får forsvarlig
opplæring i samsvar med sine rettigheter.

Elever som ikke har eller
kan få tilfredsstillende utbytte av det ordinære
opplæringstilbudet, har rett til spesialundervisning. I
den grad skolen greier å styrke den ordinære undervisningen
slik at eleven får tilstrekkelig utbytte i henhold til
de ordinære målene i læreplanen, oppstår
det ingen rett til spesialundervisning. Før det gjøres
vedtak om spesialundervisning, skal det foreligge en sakkyndig vurdering.
I visse sammenhenger kan en diagnose inngå i en
slik sakkyndig vurdering. Det er imidlertid viktig å understreke
at elevens rettigheter ikke er avhengige av en spesifikk
diagnose.

Muligheten for å få tilpassede
ordninger ved avvikling av avgangsprøven
er heller ikke avhengig av diagnose, dersom eleven ellers
har behov for særskilt tilpasning på bakgrunn
av sakkyndig vurdering.

Spørsmålet antyder at det
er en sammenheng mellom økonomi og bruken av
diagnose. Jeg har ikke grunnlag for å si at det
er en slik sammenheng, men hvis noe slikt skulle avdekkes gjennom
tilsyn, må det selvsagt slås ned på. Noe
annet er at det på faglig grunnlag kan være
uenighet om bruken av diagnosen dysleksi.

Hver femte grunnskoleelev
har dårligere leseferdighet enn vi skulle ønske.
Inntil 5 pst. av elevene kan sies å ha spesifikke
lese- og skrivevansker. Mange av disse elevene kan ha rettigheter etter
folketrygdloven i tillegg til etter opplæringsloven,
og kan dermed få støtte fra Rikstrygdeverket til
bl.a. PC. Det er viktig med godt tverrfaglig og tverretatlig samarbeid
lokalt for å sikre elevene et best mulig tilbud.

Regjeringen er opptatt av norske
barns leseferdigheter. I den forbindelse har vi bl.a. lagt frem
planen «Gi rom for lesing», en strategi for stimulering
av leselyst og leseferdighet. Planen legger opp til en femårig
innsats for bl.a. å forebygge lesevansker. 100 mill. kr
vil i perioden bli avsatt til å gjennomføre strategien.

I St.meld. nr. 30 for 2003-2004, Kultur for
læring, legges det opp til en rekke tiltak for at elevene
skal få tilpasset opplæring, og i den forbindelse
står kompetanseutvikling sentralt. Både
skoleeiere, skoleledere, lærere og PP-tjenesten er viktige
målgrupper for disse tiltakene. Gjennom de nasjonale prøvene
i lesing og skriving får den enkelte skole og lærer
mer kunnskap om elevenes utbytte av opplæringen. Et av
hovedformålene med prøvene er å gi et
grunnlag for bedre tilpasset opplæring. Det har
i flere år også vært tilgjengelig
kartleggingsprøver for ulike trinn som er utviklet for å avdekke
lesevansker så tidlig som mulig.
Det satses dessuten på utvikling av et mer systematisk
og målrettet tilsyn, bl.a. for å sikre
elevenes rettigheter.

Sentralt i gjennomføringen
av Kunnskapsløftet er utviklingen av nye, enklere læreplaner
med mål for elevenes kompetanse på ulike trinn.
Dette vil kunne bidra til at det blir lettere å fange opp
elever som ikke ser ut til å kunne nå målene
på en tilfredsstillende måte. I læreplanene vil også de
grunnleggende lese- og skriveferdighetene bli tillagt stor vekt.
Lærerutdanningen er fra 2003 styrket i grunnleggende lese-,
skrive- og matematikkopplæring som en obligatorisk del
av rammeplanen.

Samlet sett mener jeg at de tiltakene
jeg har nevnt her, er et godt grunnlag for nå å møte
utfordringer knyttet til lese- og skrivevansker.

Jørgen Kosmo hadde
her gjeninntatt presidentplassen.

