  Jeg mente at jeg svarte på dette.

Det er to ting vi snakker om her. For det første
er det særskilte midler som har vært tildelt høyskolene
i Volda, Ålesund og Molde siden 1991 til 90 studieplasser.
Det er også gitt særskilte midler til
husleie og en engangsbevilgning til flytting, utstyr, inventar osv.
Siden 1991 har vi fått et helt nytt finansieringssystem
for universiteter og høyskoler, der ca. 60 pst. er såkalt
basisfinansiering og tar utgangspunkt i historiske forhold. Øvrig
finansiering er knyttet til forskningskvalitet
og til avlagte studiepoeng. Disse midlene, som da kom i 1991, inngår
nå i basisfinansieringen og videreføres på den
måten i det nye systemet.

Så er det foretatt et kutt i noe som
er blitt bevilget siden 1999 utover disse 90 studieplassene. Her
ble det en reduksjon på 20 mill. kr
i en samlet post til desentraliserte utdanningstilbud. Men jeg mener
at det nye finansieringssystemet legger til rette for at man kan
kompensere også for denne finansieringen, i og
med at det ligger en resultatkomponent i det nye finansieringssystemet
som går på avlagte studiepoeng. Dersom man f.eks.
har en svikt i søkningen til ordinært studiested,
kan man altså opprette studietilbud desentralisert og få finansiering
for de studiepoengene som avlegges.

