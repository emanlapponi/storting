  Skolemiljøet er vanligvis godt i
Norge. Men vi har også disiplinproblemer, vold, mobbing
og generell uro i norsk skole. Dette virker inn både
på elevenes og lærernes arbeidsmiljø og prestasjoner.
Episoder med grov vold er heldigvis ikke vanlige i norsk
skole. Men når voldsepisoder skjer, må skolen
og hjelpeapparatet gripe inn med alle tilgjengelige virkemidler. Alle
som har sitt virke i skolen, har krav på et trygt og godt
arbeids- og læringsmiljø.

Arbeidet mot vold og annen problematferd må både være
forebyggende og reaktivt: Det forebyggende arbeidet må være
en del av et langsiktig og systematisk arbeid som involverer hele
skolen. Systematisk innsats nytter, slik vi bl.a. har sett i arbeidet
mot mobbing, men fortsatt gjenstår store utfordringer.
Gjennomføringen av Kunnskapsløftet vil stille
krav til det fysiske og psykososiale arbeids- og læringsmiljøet
på alle skoler. Arbeidet med å forebygge
og redusere atferdsproblemer i skolen vil være et viktig tema
i forbindelse med den kompetanseutviklingen som skal skje blant
lærere og skoleledere.

Grove voldsepisoder, som den representanten
Sortevik viser til, krever at hele hjelpeapparatet griper
inn, både politi, barnevern, skole og andre
samarbeidspartnere. Dersom det er nødvendig, må volden
anmeldes som lovbrudd, og dette må være et ansvar
for skolens ledelse.

I spørsmålet henvises det
til at eksperter på problematferd mener at det
er best for elever med atferdsvansker å gå i vanlig
skole. Dette må alltid balanseres mot de andre elevenes
behov for trygghet og sikkerhet. Skolen skal ikke akseptere
vold eller problematferd som virker truende eller
kan skade eller hindre læringsarbeidet
for elevene. Dette følger direkte av den nye lovparagrafen
i opplæringsloven om elevenes skolemiljø.

I de fleste tilfeller vil en bedre
tilpasset opplæring gjøre det mulig for elever
med atferdsproblemer å gå i den lokale skolen.
I enkelte tilfeller tilsier hensynet til andre elever
at dette ikke er forsvarlig, fordi situasjonen går
ut over deres trygghet og læring. Da gir opplæringsloven
adgang til å flytte en elev til en annen skole.

For å sette skolene i stand til å møte
slike utfordringer har jeg fått utarbeidet veiledningsmateriell
om skolens arbeid med elever med store atferdsproblemer. Veiledningen
understreker kommunenes og skolenes ansvar, deres handlingsrom
og de tiltak de har å spille på i forhold til
atferdsproblemer.

