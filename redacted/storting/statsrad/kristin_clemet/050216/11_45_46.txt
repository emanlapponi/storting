  Siden 1999 har det vært tildelt særskilte
midler til høyskolene til dekning av merkostnader ved å tilby
desentralisert utdanning og fjernundervisning. Disse midlene ble
ved behandlingen av statsbudsjettet i Stortinget redusert med 20
mill. kr i 2005, bl.a. fordi resultatkomponenten i det nye finansieringssystemet
gir incentiver for høyskolene til å legge utdanninger
desentralisert. Høyskoler som f.eks. har svikt i rekrutteringsgrunnlaget
på ordinært studiested, vil altså kunne øke
antall studiepoeng og dermed finansieringen ved å gi desentraliserte
tilbud.

Høyskolene i Volda, Ålesund
og Molde har i tillegg siden 1991 blitt tildelt midler til 90 studieplasser
til desentraliserte studier i Kristiansund, i tillegg
til særskilte midler til husleie. Videre ble det i 2001
gitt en engangsbevilgning til flytting, utstyr og inventar. Disse
midlene er ikke lenger øremerket, men videreføres
som en del av basisfinansieringen i det nye finansieringssystemet,
og høyskolene har derfor økonomiske forutsetninger
for å opprettholde et desentralisert
studietilbud i Kristiansund, dersom de ønsker
det.

