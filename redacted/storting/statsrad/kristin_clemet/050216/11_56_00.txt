 Jeg vil gjerne utdype dette litt mer. Jeg er
enig med representanten Sortevik i at bare det å flytte
en elev, spesielt hvis man gjør det blindt, er
ingen garanti for en løsning. Jeg tror at det å flytte
til en annen skole, dersom den overføringen skjer på en
god måte, i noen tilfeller kan virke positivt,
fordi det er selve læringsmiljøet og situasjonen
som befordrer den atferden.

Men jeg vil legge til at mange skoler og kommuner også har noen
alternative løsninger, nemlig det man ofte omtaler
som «alternative skoler», som vi i hvert fall
har et hundretall av, tror jeg, i Norge. Noen har en eller
to i en kommune, noen har det i tilknytning til en konkret
skole, noen har det kanskje til og med på skolens
område. Jeg har selv besøkt en del av disse skolene. Også kvaliteten
på dem varierer naturligvis, men de beste er ofte
et veldig godt alternativ for enkelte elever i en periode. Det kan dreie
seg om timer eller dager i uken, eller over noen
måneder, eller kanskje ett år. Jeg vil
understreke at det på disse alternative skolene ikke bare
er «bråkebøtter», for å bruke
et slikt uttrykk i anførselstegn, men også elever
som har behov for å komme for seg selv av helt andre
grunner. Jeg synes det ofte er et godt tilbud, som skolene
kan ha som et supplement til det ordinære.
Det er ikke spesialskoler i gammeldags forstand, men det
er altså det man kaller en alternativ skole. Vi har sett
en del eksempler på dem, man er på skoleskip,
osv.

