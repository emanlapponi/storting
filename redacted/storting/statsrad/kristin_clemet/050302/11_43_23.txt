  Resultatene er offentlige.

Beslutningen om å publisere resultatene
fra de nasjonale prøvene i 2004 på skoleporten.no
ble tatt etter en omfattende undersøkelse av
kvaliteten på prøvene og av reliabiliteten i de
foreslåtte rapporteringskategoriene.

Formålet med undersøkelsen,
som ble gjennomført av en faggruppe fra Universitetet i Oslo
og Educational Testing Institute i Reykjavik, var todelt. Den skulle
gi et grunnlag for å vurdere hvilke rapporteringskategorier som
kunne forsvares å publisere i skoleporten.no. Den andre
målsettingen var å få kunnskap som bidrog
til innspill for å forbedre oppgaveutviklingen, prosedyrer
for gjennomføring og vurdering for neste års prøver.

Fagmiljøene som utformet de nasjonale
prøvene i lesing og matematikk, hadde opprinnelig lagt
opp til at det skulle publiseres verdier for flere kategorier. Faggruppen som
vurderte prøvene, mente imidlertid – etter
en gjennomgang – at kategoriene ikke hadde god
nok reliabilitet til å kunne rapporteres, og at de ikke
var tilstrekkelig forskjellige til at de hver for seg inneholdt
verdifull informasjon. De frarådet derfor å publisere
resultatene som planlagt. I stedet foreslo de å kombinere
delresultatene til et generelt resultat for matematikk- og lesekompetanse. Denne
skalaen hadde ifølge faggruppen høy reliabilitet
og validitet, og de mente at den derfor ville gi en meningsfull verdi
både for enkeltelever og for skoler. Dette rådet
ble fulgt i sin helhet.

Resultater fra de IKT-baserte leseprøvene
i engelsk ble ikke publisert, fordi ca. 20 pst. av elevene ikke
fikk fullført prøven på grunn av tekniske
og administrative problemer på skolene eller
i kommunene.

Når det gjelder skriveprøven
i engelsk for 10. klasse, mente faggruppen at sensorreliabiliteten
var lav, og at noen skoler systematisk overvurderte sine
elever. Faggruppen anbefalte derfor å ikke publisere
resultater fra engelsk. Fagmiljøet som utarbeidet prøven,
støttet av språkforskere, hadde imidlertid en
klart annen oppfatning, og mente at resultatene var reliable nok
for publisering. De begrunnet dette med at det er svært
vanskelig å oppnå høyere
reliabilitet på åpne oppgaver hvor vurderingen
er sensorbasert, og at resultatet var overraskende bra til å være
første gang lærerne vurderte nasjonale
prøver. På bakgrunn av dette anbefalte Utdanningsdirektoratet å publisere
andelen elever på eller over et bestemt
ferdighetsnivå.

Det er ikke lagt til rette for rangering
av resultatene som er lagt ut på skoleporten.no. Det er
mulig å sammenligne skoler og kommuner en og en. For å lage
rangeringslister må mediene eller
andre hente ut informasjon for hver enkelt skole eller
kommune og selv sortere og rangere denne informasjonen. Dette kan
gjøres med all informasjon som er offentlig tilgjengelig,
herunder resultater fra nasjonale prøver og eksamener,
og jeg kan derfor ikke se at dette er blitt enklere eller
mer vanlig som følge av skoleporten.no. Jeg har hele
tiden advart mot slike forenklede fremstillinger, men jeg kan ikke
forhindre at det skjer. Jeg tror imidlertid at de fleste som følge
av debatten etter hvert forstår – kanskje
bedre, endog – at slike forenklede fremstillinger
innehar liten verdi og i seg selv sier lite
om den helhetlige kvaliteten på en skole. Slike fremstillinger
kan dessuten nå – i motsetning til tidligere – kontrolleres
av enhver, fordi alle har tilgang til samme informasjon.
Jeg minner for øvrig om at skoleporten.no inneholder langt
flere indikatorer enn resultater fra de nasjonale prøvene.

