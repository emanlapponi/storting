  Elevorganisasjonen er den mest markerte interesseorganisasjonen
for elever i videregående opplæring.
For snart et år siden ble Elevenes Hovedforbund stiftet
som et alternativ til Elevorganisasjonen. Disse organisasjonene
reguleres ikke i opplæringsloven og mottar ikke
faste driftstilskudd fra Utdannings- og forskningsdepartementet.
Min kjennskap til hvordan organisasjonene er organisert eller
virker, er derfor begrenset.

Etter det jeg har fått opplyst, skjer
inn- og utmeldinger av skoler i Elevorganisasjonen gjennom vedtak
på allmøte der minst halvparten av elevene ved
skolen må tiltre forslaget for at det skal være
gyldig. Enkeltelever kan reservere seg mot å stå som
medlem ved å gi skriftlig beskjed til sentralstyret i organisasjonen.
Dette fremgår av § 4 i Elevorganisasjonens vedtekter.

Alle videregående
skoler skal ha et elevråd, og representantene til rådet
velges ved skriftlig avstemning. Dette følger av opplæringsloven § 11–6.
Av den samme bestemmelsen fremgår det også at
elevrådet er bundet av vedtak i allmøte i saker
som er nevnt i innkallingen til møtet, når mer
enn halvparten av elevene på skolen er til stede og stemmer.
Fremgangsmåten for medlemskap i Elevorganisasjonen
strider ikke mot opplæringslovens regler om brukermedvirkning.

Det kan likevel stilles kritiske
spørsmål til Elevorganisasjonens bestemmelser
om hvordan medlemskap tegnes i organisasjonen.
Jeg har altså merket meg at det nå har kommet
et alternativ til Elevorganisasjonen ved Elevenes Hovedforbund,
og at denne organisasjonen følger prinsippet om individuell
innmelding.

Jeg ser det ikke som en oppgave for
meg å gripe inn i hvordan frivillige organisasjoner organiserer
seg. I denne sammenheng vil jeg vise til det lovfestede
prinsippet om organisasjonsfrihet. Elevene må selv velge
hvilke organisasjoner de vil ha, og jobbe for at organisasjonene
skal ha et regelverk som elevene selv ønsker. Jeg vil derfor ikke foreta
meg noe for å endre Elevorganisasjonens eget
regelverk.

Utdannings- og forskningsdepartementet har
de senere år bidratt med prosjektstøtte og tilskudd
til velferdsarbeid i Elevorganisasjonen. Størrelsen på den
statlige finansieringen varierer noe fra år til år.
I 2004 var prosjektstøtten på 700 000 kr, mens
tilskuddet til velferdsarbeid i Elevorganisasjonen var på 1
150 000 kr. I tillegg mottok Elevorganisasjonen 470 000 kr i støtte
fra Læringssenteret, primært i tilknytning til
Operasjon Dagsverk.

