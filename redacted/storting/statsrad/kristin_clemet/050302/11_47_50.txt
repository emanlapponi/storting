  Jeg er ikke helt enig i at det bare
er brukerne, som det ble sagt her, altså elever, foreldre,
eventuelt skoler, som har bruk for dette. Jeg mener
i høy grad at også kommuner og fylker,
som har ansvaret for skolene, har behov for disse resultatene. Jeg
må minne om at det som innsamles av resultater fra nasjonale
prøver, eksamener eller avgangskarakterer, er offentlig
informasjon. Enten man henter dette ned fra nettet, eller
man henter det på et ark i Utdanningsdirektoratet, kan
man, hvis man ønsker det, lage sin
egen rangering. Det vil også pressen kunne gjøre.
Så lenge jeg har levd, har jeg sett rangeringer av skoler
i avisene og i mediene. Det kan skje. Og det er jo ingen som har
motsatt seg at f.eks. skoler kan rangeres på alle
andre indikatorer i skoleporten.no. Vi ser ganske
hyppig at det rangeres på grunnlag av økonomi
i skolene, det rangeres på grunnlag av antall PC-er, antall
lærere, og man kan rangere på grunnlag av elevinspektørene.
Vi har ikke lagt til rette for rangering. Vi har ikke
rangert. Vi har advart mot det, og vi har laget et så komplekst
og nyansert system at stadig flere skjønner hvor meningsløst
det er å trekke ut én indikator og lage
en rangering av det. Men vi kan ikke forhindre at mediene
gjør dette. Det har de alltid gjort.

