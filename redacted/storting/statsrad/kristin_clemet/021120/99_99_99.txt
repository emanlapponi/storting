 Hovedmodellen for opplæring innenfor
de yrkesfaglige studieretninger innebærer to års
opplæring i skole etterfulgt av to års bedriftsopplæring.
Gjeldende regelverk åpner for at det kan gjøres
unntak fra hovedmodellen på individuelt grunnlag i visse
tilfeller:

Den som har fylt 21 år, kan
tegne lærekontrakt med hele opplæringen
i bedrift.

Den som har fysiske og/eller psykiske funksjonshemninger,
kan tegne lærekontrakt med avvik fra de vanlige kontraktsvilkårene.

Den som etter sakkyndig vurdering er særdeles lite skolemotivert
og derfor vil ha særlige problemer
med å følge opplæringsordningen for faget,
kan tegne lærekontrakt med hele opplæringen
i bedrift.

Etter gjeldende regler skal fylkeskommunen
betale tilskudd til lærebedrift i samsvar med regler fastsatt
av departementet. Betalingsplikten gjelder godkjente lærekontrakter.

Etter mitt syn bør det i
større grad enn etter gjeldende regler åpnes
for at flere beslutninger om organisering og gjennomføring
av opplæringen skal treffes lokalt. Jeg har på denne
bakgrunn nylig sendt på høring et forslag om endringer
i opplæringsloven. Forslaget åpner for at det skal
avgjøres lokalt om den enkelte elev eller lærling
skal følge hovedmodellen eller tegne en lærekontrakt
med hele opplæringsløpet i bedrift.
Forslaget innebærer bl.a. at aldersgrensen på 21 år
for å kunne tegne lærekontrakt med hele
opplæringen i bedrift vil falle bort. Svaret på spørsmålet
om vi vil oppheve aldersgrensen, er derfor ja. Det skjer bl.a. etter
initiativ fra SV, som fremmet et Dokument nr.
8-forslag om dette for en tid tilbake.

 Kompetansereformen har bl.a. som mål å gjøre
utdanningssystemet mer fleksibelt og tilpasset den enkeltes behov,
og å åpne for alternative læringsarenaer.
En rekke tiltak innen reformen er rettet inn mot dette.
Blant annet er voksne blitt gitt en rett til utdanning på videregående
skoles nivå, tilpasset deres ønsker
og livssituasjon. Reformen er stadig under utvikling, og bl.a. vil
voksenopplæringsloven bli gjennomgått med sikte
på at tilskuddsordningene der skal innrettes mest mulig
hensiktsmessig.

Det er mange aktører på markedet
som tilbyr kompetansegivende etter- og videreutdanningstilbud, og
det er bra.

Den konkrete enkeltsaken Minerva er under behandling.
Det er derfor for tidlig å konkludere med om denne saken
egner seg som utgangspunkt for en revisjon av dagens lovverk for
private utdanningsinstitusjoner.

 Til det helt generelle om likeverdighet mellom
offentlige og private utdanningsinstitusjoner: Det er mye positivt
i det. Blant annet innenfor høyere
utdanning har Regjeringen og Stortinget i forrige sesjon
gått sammen om å bidra til større grad
av likestilling. På lavere nivåer har
Regjeringen til hensikt å fremme et forslag om en lov om
frittstående skoler. Den loven vil i første
omgang gjelde en revisjon av den någjeldende privatskoleloven – for
så vidt gjelder det grunnskole – og så får
vi senere hen se hva vi skal gjøre når det gjelder
videregående skole og voksenopplæring. Men
en av de tingene vi vil komme tilbake til, er som jeg nevnte, en
revisjon av voksenopplæringsloven.

Når det gjelder Minerva-saken, finner
jeg det ikke hensiktsmessig å kommentere den.
Departementet har stilt noen spørsmål
til skolen. Vi har fått svar fra skolen, og disse er nå til
behandling i departementet.

 Jeg må holde fast ved mitt forrige
svar.

Departementet arbeider etter min
mening både raskt og forsvarlig med den såkalte
Minerva-saken. Men ettersom saken nå er til behandling,
finner jeg det ikke riktig å kommentere den ytterligere
fra denne talerstolen.

