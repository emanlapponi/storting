 Høy kvalitet på det fysiske
og psykososiale skolemiljøet er viktig for elevenes helse,
trivsel og læring. Derfor blir det nå satset mye
på å sikre et godt fysisk og psykososialt miljø i norsk
skole. Staten har de siste årene gitt og vil fortsatt gi tilskudd
til kommuner og fylkeskommuner for utbedring av skolebygg.

Lovparagrafen, § 9a i opplæringsloven,
om elevenes skolemiljø, trådte i kraft 1. april
2003. De nye bestemmelsene slår fast at alle
elever i grunnskoler og videregående
skoler har rett til et godt fysisk og psykososialt miljø som
fremmer helse, trivsel og læring. Med denne paragrafen
har elever og foreldre fått større
grad av brukermedvirkning og bedre klageadgang. Skolene
har fått tydeligere plikter, særlig når
det gjelder det psykososiale miljøet.

Gjennom Manifest mot mobbing er det iverksatt
et omfattende, langsiktig og systematisk arbeid for å forebygge
mobbing. Vi har også for nylig sendt ut en egen veileder
om elevenes skolemiljø, og Utdanningsdirektoratet har sendt
ut en informasjonsbrosjyre til elever og foreldre.

Jeg har merket meg tilsynsrapporten fra Fylkesmannen
i Oslo og Akershus om opplæringsloven § 9a-3. Rapporten
viser at det er en gunstig utvikling i arbeidet for å bedre
elevenes psykososiale miljø. Samtidig viser den
at ved mange skoler er det nødvendig med tiltak for å bedre
kompetansen, oppmerksomheten og rutinene knyttet til skolemiljøet.
Jeg ønsker å bidra til at slike tiltak settes
i verk.

Utdanningsdirektoratet arbeider nå med
opplegget for tilstandsrapporten som skal ferdigstilles til våren.
Et av temaene i den vil være læringsmiljøet.
Hvordan det skal innhentes informasjon om dette, og hvor omfattende
informasjonen skal være, blir vurdert i direktoratet i
disse dager sammen med vurderingen av de andre temaene som
tilstandsrapporten skal omhandle. Jeg vil avvente de faglige vurderingene
direktoratet nå foretar, før jeg tar stilling
til om det er hensiktsmessig å kartlegge alle
kommuner. Uansett vil tilstandsrapporten omhandle elevenes skolemiljø,
og rapporten vil danne grunnlag for å vurdere behovet for
nye tiltak.

La meg avslutningsvis også henlede
oppmerksomheten på en utredning som
nylig ble avgitt fra et offentlig utvalg, det såkalte Eiendomsforvaltningsutvalget,
som har forsøkt å foreta en bedre kartlegging
av tilstanden når det gjelder skolebygg, altså det
fysiske læringsmiljøet. Det er nok ganske
vanskelig å få en presis kartlegging
av det, men man kan vel si at en hovedkonklusjon i utvalget er at
det store flertall av skoler er tilfredsstillende. Det er et mindretall
som ikke er det, men det er vel også utvalgets
oppfatning at det arbeidet som nå pågår,
bl.a. som følge av den statlige låneordningen,
er et stort utbedringsarbeid i norske skoler
når det gjelder de fysiske omgivelsene.

