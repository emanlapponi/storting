 23. september i fjor undertegnet Kommunenes
Sentralforbund, Foreldreutvalget for grunnskolen, Utdanningsforbundet,
Barneombudet og Regjeringen et felles manifest mot mobbing. Manifestet
gir i seg selv ikke noe løfte om slutt på mobbingen, slik
enkelte synes å tro. Manifestpartene har imidlertid en felles
visjon om nulltoleranse som grunnlag for innsatsen. Partene vil
i manifestperioden – frem til september 2004 – gjøre
en særlig innsats for å redusere og forebygge
mobbing.

Det er altfor tidlig å kunne si noe
om arbeidet til nå har ført til mindre
mobbing blant barn og unge. Læringssenteret har imidlertid
fått i oppdrag å igangsette en evaluering
av den samlede innsatsen mot mobbing i manifestperioden. Gjennom
evalueringen vil vi få

kartlagt forekomsten av mobbing

kartlagt hvilke tiltak som er iverksatt lokalt
og nasjonalt

en forskningsbasert studie som vurderer effekten av iverksatte
tiltak

Evalueringen vil frembringe forskningsbasert
kunnskap om og i hvilken grad iverksatte tiltak i manifestperioden
har medført resultater i tråd med mål
og intensjoner. Det legges opp til underveisrapporteringer i desember
2003 og i mai 2004 og en sluttrapport i desember 2004. Departementet
vil holde Stortinget orientert om status og resultater på ordinær
måte i statsbudsjettet bl.a.

Jeg kan ellers opplyse
at statsråd Laila Dåvøy og Barne- og
familiedepartementet deltar aktivt i arbeidet med å følge
opp manifestet, slik at oppmerksomheten rettes mot alle miljøer
der barn og unge oppholder seg, barnehage, skole og fritid.
Videre vil partene i morgen, 10. april, presentere en felles plan
som viser de ulike partenes samlede innsats mot mobbing.

Det er og vil bli igangsatt mange tiltak mot
mobbing i løpet av manifestperioden. Jeg vil imidlertid
nevne ett tiltak som etter min mening vil få særlig
stor betydning i arbeidet mot mobbing, nemlig endringen av opplæringsloven
fra 1. april i år. Gjennom det nye kapitlet 9a i opplæringsloven
om elevenes skolemiljø har elever og foreldre
fått bedre mulighet til å påvirke
skolemiljøet, og de har fått utvidet klagerett.
De nye reglene konkretiserer også personalets
plikt til å gripe inn mot alle former for mobbing
og mot utslag av vold, rasisme eller diskriminering. Departementet
har utarbeidet en veiledning om de nye endringene i opplæringsloven.

Mobbing er for mange barn og unge
et svært alvorlig problem som vi alle
må ta på alvor. Det handler om verdier, holdninger
og ledelse. Vi voksne må være tydelige og
ta ansvar. Det er kanskje det aller viktigste.

  Jeg tror absolutt at det er et forbedringspotensial,
og i bunn og grunn tror jeg dette handler mye om oss voksne, våre
holdninger og vår vilje til ledelse og til å se
det som skjer. Og jeg er også indirekte veldig
enig med representanten Sortevik i at skolereglementene, både
slik de faktisk ser ut, og prosessen frem med å lage
dem, er et veldig viktig tiltak.

Selv om det er et forbedringspotensial, synes
jeg en foreløpig tilstandsrapport vi har fått
fra Læringssenteret, gir mange positive signaler. Det er
nå bare 22 kommuner som pr. 31. desember rapporterte
at de ikke gjorde noe for å forebygge og håndtere
mobbing. 310 kommuner hadde innledet et regelmessig samarbeid
med foresatte om dette. 303 kommuner samarbeidet
tilsvarende med elevrådene. 13 fylker hadde egne
handlingsplaner. Hvis vi ser på antall skoler, kan det
synes meget høyt, selv om vi ikke har et endelig
antall ennå. Så det ser ut som om det er et ganske høyt
aktivitetsnivå. Om alle gjør de riktige
tingene eller har full innsats, det er jeg ikke
i stand til å bedømme, jeg tror det er et forbedringspotensial.

 Jeg må gjenta at det er en misforståelse
at vi har lovet nullforekomst av mobbing, spesielt innenfor
denne tidsrammen. Personlig tror jeg at slike garantier ikke
kan utstedes, og jeg tror også det er nokså urealistisk.
Men vi må ha en visjon om dette, vi må tydelig
kommunisere at mobbing er uakseptabelt, og jeg fant ikke
at det var riktig at vi skulle ha en målsetting om at vi
skal ha 

litt

 mobbing. Målet
og visjonen må være null mobbing.

Skoleombudsordningen ser jeg positivt på i
den forstand at den opprettes i en del kommuner og fylker, og så vidt
jeg forstår er det ganske positive resultater
med den – og kommuner og fylker står jo fritt
til å oppnevne slike ombud. På nasjonalt plan
vil jeg komme tilbake til hvorledes jeg mener at tilsynsfunksjonen
bør være og bedres i fremtiden, i forbindelse
med revidert nasjonalbudsjett.

Jeg er ikke beredt her og nå til å love
en melding når denne perioden er omme, men jeg skal love å holde
Stortinget orientert på en god måte, og legge
til rette for en god debatt også her i Stortinget
når det gjelder mobbeproblemet.





                

 Bruk og besittelse av narkotiske stoffer er
straffbart i Norge. Om slik bruk skjer på skolene, slik
det antydes i artiklene som representanten Bredvold viser til, har
skoleledelse og skoleeier plikt til å gripe inn. Et godt
og etablert lokalt samarbeid mellom
skole og hjem, barnevern, sosialtjeneste, helsevesen og politi er
påkrevd dersom narkotikamisbruk avdekkes. 1. april i år
ble nytt kapittel 9a i opplæringsloven om skolemiljøet
til elevene satt i kraft. De nye bestemmelsene slår fast:

«Alle elevar i
grunnskolar og vidaregåande
skolar har rett til eit godt fysisk og psykososialt miljø som fremjar
helse, trivsel og læring.»

Dette kapitlet vil ha betydning for skolenes
plikt til også å gripe inn mot eventuelt
narkotikamisbruk i skolene. Jeg vil særlig peke
på § 9a-4, som gir skolene en plikt til å drive
et kontinuerlig og systematisk arbeid for å fremme helse, miljø og
sikkerhet i skolen. Dersom det er fare for rusproblemer
ved skolen, bør skolen etter denne bestemmelsen
ha en plan for hvordan de skal håndtere slike problemer.

Samtidig er det nødvendig med en målrettet
innsats for å forebygge rusmisbruk. Læreplanverket
for grunnskolen inneholder en rekke rusforebyggende emner, både i
læreplanene for fag og som egne temaområder.
Det forebyggende arbeidet er mest effektivt når det er
tilpasset lokale forhold og utfordringene på den enkelte
skole.

Regjeringen la i oktober 2002 frem en handlingsplan mot
rusmiddelproblemer 2003–2005. Et av planens viktige
mål er å forebygge alle typer av rusmiddelmisbruk, med
en særlig innsats for det forebyggende arbeid blant barn
og ungdom. Barn og unge er i en særstilling når
det gjelder bruk av rusmidler og negative konsekvenser av slik bruk.
De er mer sårbare enn voksne og har mindre mulighet
til å påvirke sin egen livssituasjon.

Regjeringen har gjennom handlingsplanen foreslått flere
tiltak for å styrke bekjempelsen av narkotikamisbruk. Blant
aktuelle tiltak for å forebygge narkotikamisbruk i skolen
vil jeg nevne:

kunnskapsbasert rusmiddelundervisning
der man særlig legger vekt på sosiale ferdigheter
og mestring hos elevene

aktiv deltagelse fra foreldrene

å lære barn og unge
regler og teknikker for å bli trygge nok på seg
selv til å si nei til å prøve narkotika

at politiet skal, i samarbeid
med skolene, informere elever og foreldre om
konsekvenser av bruk av narkotika

Læringssenteret arbeider nært
med Sosial- og helsedirektoratet om oppfølging av handlingsplanen.
Læringssenteret har også opprettet et
eget nettsted for lærings- og oppvekstmiljø, der
arbeid mot rusmiddelmisbruk er et eget tema.

 Mitt generelle inntrykk er nok at samarbeidet mellom
de ulike offentlige etater, og i og for seg også samarbeidet mellom
hjem og skole, er meget viktig, men at det fungerer i varierende
grad rundt om i landet. Noen steder fungerer samarbeidet mellom offentlige
etater i saker som gjelder f.eks. barn og unge, veldig godt, andre
steder fungerer det dårlig. Det er viktig at det fungerer
godt, for at man skal kunne forebygge slike problemer
som ikke er rent skolefaglige. Dette er jo absolutt tverrsektorielle
problemer.

Samtidig tror jeg det er viktig at man på det
enkelte sted innleder et samarbeid som tar utgangspunkt
i de lokale utfordringene man har. Akkurat det lokalsamfunnet som
representanten Bredvold viser til, har jo hatt sine problemer,
og i lys av det er man derfor naturligvis redd. Da skal man også takle
problemet i lys av det.

Samarbeidet med politiet
er viktig. Jeg tror mange skoler inviterer politiet
på besøk. Flere kunne sikkert gjort det. Når
det gjelder det rent politimessige, hva man kan gjøre mer
i retning av tvangstiltak, må det tas hensyn til at elever
og lærlinger er underlagt de samme lover og regler som
befolkningen for øvrig.

 Jeg har dyp respekt for den bekymring som gjør
seg gjeldende i lokalsamfunnet i Solør. Jeg må likevel
legge til at jeg ikke er kjent med at narkotikamisbruk
har funnet sted på selve skolen. Men det er klart at skoleveien også er
et sted hvor man skal være trygg. Derfor betyr
det at også vi andre voksne, utenom
de voksne som er ansatt på skolen, må ta et ansvar.

Representanten Bredvold spør her om økonomiske midler.
Jeg har vel en følelse av at vi befinner oss på et område
hvor kanskje flere departementer kunne ha gitt et svar. For Utdannings-
og forskningsdepartementets vedkommende gis det masse midler og
mye veiledning når det gjelder det som dreier
seg om elevenes psykososiale læringsmiljø, altså utover
det fysiske. Læringssenteret er her den utøvende
etat. Der ligger det mange veiledninger. Men det gis også midler
for å styrke arbeidet mot rasisme, diskriminering og mobbing
og for å skape gode læringsmiljøer.
Jeg vil jo si at dette er beslektet.





                

 Først vil jeg gi en beskrivelse av
gjeldende rett på området.

Elever med språk- og talevansker i
grunnskole og videregående skole har etter
opplæringsloven rett til å få tilpasset
opplæring, eventuelt spesialundervisning dersom
man etter en sakkyndig vurdering kommer til at elevene ikke
får tilfredsstillende utbytte av den ordinære språk-
og taleopplæringen. Retten til spesialundervisning vil også kunne
omfatte bl.a. logopedhjelp. Rettighetene etter opplæringsloven
innebærer derfor at i de fleste tilfeller vil kommunene
og fylkeskommunene med hjemmel i opplæringsloven være
ansvarlige for utgifter til logopedtjenester for elever med språk-
og talevansker.

Ansvaret for å sørge for
logopediske tiltak ligger hos kommunene når det gjelder
barn før skolepliktig alder, for elever i grunnskolen og
for voksne. Fylkeskommunene har ansvaret når det gjelder
elever i videregående skole.

Rettigheter etter opplæringsloven
når det gjelder videregående
opplæring, er betinget av at man er elev i videregående
skole. Fylkeskommunen har derfor ikke ansvar for logopediske
tiltak for ungdom som ikke er elever i videregående
skole. Disse har i dag rett til refusjon for utgifter til logopedhjelp etter
folketrygdloven § 5–10. Dette har sammenheng
med folketrygdlovens bestemmelser om at i den utstrekning det offentlige
yter stønad etter annen lovgivning, skal det ikke
ytes stønad etter kapittel 5 i folketrygdloven,
jf. folketrygdloven § 5–1.

Så til det konkrete spørsmålet
fra representanten Reikvam: Jeg kan opplyse
om at Utdannings- og forskningsdepartementet og Helsedepartementet
arbeider med denne saken med sikte på å samordne
dette feltet. Det er for tidlig å si noe om resultatet
av dette arbeidet, så jeg er ikke beredt her
og nå til å trekke en endelig
konklusjon. Men prioritet nr. 1 er at løsningen som blir
valgt, skal være til beste for brukerne.

 Det er på det rene at jeg ikke
var beredt til å trekke en endelig
konklusjon her. Men jeg kan jo røpe at jeg har stor sympati
for de synspunkter som spørreren her fremfører,
og at det er mye som taler for at nettopp det bør
vurderes. Det kan være fagligjuridiske grunner
for det, men ikke minst behov for samordning, som representanten
Reikvam er opptatt av.

Problemet med folketrygdens
ansvar i denne sammenhengen er at det er et rent finansieringsansvar.
Trygdekontorene har ikke ansvar for planlegging, utbygging
og drift av logopedtjenester.

Jeg må nesten bare be om
respekt for at vi trenger litt mer tid for å konkludere.
Men vi tar sikte på å konkludere relativt raskt,
og jeg melder at jeg synes at representanten Reikvam gir til kjenne
ganske kloke synspunkter her.

