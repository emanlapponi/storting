 Stiftelsen Halden Friskole
søkte 14. september 2001 om godkjenning
av en grunnskole etter privatskoleloven. Av inntaksreglementet,
som var vedlagt søknaden, fremgår det bl.a. at
skolen ønsker å foreta en særskilt
vurdering av om den er i stand til å ta imot elever som
har behov for ekstra ressurser.

Det fremgår av privatskoleloven at
skoler som er godkjent etter loven, ikke kan
stille andre krav for inntak enn den offentlige skolen.
Dersom søkningen til skolen er større enn skolens
kapasitet, kan skolen prioritere søkere ut fra skolens
formål. Dette fremgår av lovens forarbeider. Elever
i private skoler som er godkjent etter privatskoleloven,
har de samme rettighetene med hensyn til spesialundervisning som
elever i tilsvarende offentlige skoler, og det er elevenes respektive
hjemkommuner som dekker utgiftene til spesialundervisning. Dette
innebærer bl.a. at en skole som er godkjent etter
privatskoleloven, ikke kan avslå en søknad
om inntak fordi eleven har behov for spesialundervisning.

I brev av 28. september 2001 har departementet
anbefalt Stiftelsen Halden Friskole å foreta
flere endringer i søknaden. Departementet har bl.a. anbefalt
stiftelsen å stryke det punktet i inntaksreglementet som
omhandler inntak av elever med behov for ekstra ressurser.
Departementet har mottatt tilbakemelding på brevet fra
stiftelsen 4. desember 2001. I brevet gir stiftelsen uttrykk
for at de ikke ønsker å etterkomme
departementets anmodning om å stryke det punktet i reglementet
som omhandler inntak av elever med behov for ekstra ressurser.

Søknaden er under
behandling i departementet, og jeg tar sikte på å avgjøre
saken i løpet av kort tid.

 Jeg kan forsikre representanten Signe Øye om
at jeg ikke akter å bryte privatskoleloven.
Loven gir statsråden anledning til å utøve skjønn,
men det er en rekke deler av loven som ikke er gjenstand
for skjønn.

Når det gjelder slike søknader,
synes jeg det er mest riktig at søker får svar
på søknaden direkte og ikke
via Stortingets talerstol. Jeg legger til grunn at jeg ikke
kommer til å godkjenne skoler som forbeholder seg rett
til å avslå søknader om inntak fra elever
fordi de trenger spesialundervisning.

Jeg kan vel kanskje legge til at det i forbindelse
med slike søknader ikke er uvanlig at det foregår
en dialog mellom departementet og vedkommende søker
om enkeltelementer i søknaden, og at jeg har fått
visse indikasjoner på at en slik dialog finner
sted. Da må den eventuelt avsluttes før
vi avgjør denne søknaden endelig,
og så vil jeg meddele svaret til søker.

 Jeg kjenner ikke alle sider ved
denne søknaden i detalj, men privatskoleloven
er slik at noen kriterier, krav, er absolutte. Dessuten
er det et stort rom for skjønn, og det er vel ikke
så veldig oppsiktsvekkende om det skjønnet utøves
litt forskjellig av ulike politiske ledelser. Jeg har tidligere
uttalt at jeg synes det er et uheldig stort rom for skjønn.
Jeg mener det skaper liten grad av forutsigbarhet og rettssikkerhet
for søkere. Vi har derfor til hensikt å revidere
privatskoleloven, rett og slett fordi vi ikke synes den
er så bra.

Når det gjelder enkeltdetaljene i
denne søknaden, er jeg ikke i stand til å uttale
meg om dem her og nå. Jeg har gått inn i denne
søknaden på det punktet hvor
jeg fikk et spørsmål. For øvrig kjenner
jeg ikke alle detaljer i
dialogen mellom søkeren og departementet, bl.a. fordi noe
av dialogen har funnet sted før regjeringsskiftet.





                

