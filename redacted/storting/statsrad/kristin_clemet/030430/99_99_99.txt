 I arbeidet med budsjettforslaget for 2003 la
Regjeringen vekt på å prioritere midler til gjennomføringen
av Kvalitetsreformen, og jeg mener det i 2003 er bevilget
tilstrekkelig med midler til at Kvalitetsreformen kan iverksettes.
Dette er for øvrig et syn Universitets- og høgskolerådet
ser ut til å dele med meg. Vedrørende
finansiering av Kvalitetsreformen neste år
 er dette et spørsmål Regjeringen vil komme tilbake
til i sitt budsjettforslag for 2004.

Representanten Sortevik tar i sitt spørsmål også opp finansierings-
og budsjetteringssystemet i universitets- og høgskolesektoren.
Finansieringssystemet er til en viss grad resultatbasert, og er
i tråd med de føringer Stortinget har lagt i behandlingen
av stortingsmeldingen om Kvalitetsreformen og senere budsjetter.
Hensikten med finansieringsmodellen er blant annet å oppmuntre
universitetene og høgskolene til å sørge
for at studentene i større grad lykkes med å gjennomføre
studiene og til å premiere forskningsresultater
av dokumentert kvalitet. Jeg vil understreke at 2003 er det første
budsjettåret da denne finansieringsmodellen har effekt
på de økonomiske rammene til institusjonene, og
det kreves mer tid og erfaring for å vurdere hvordan modellen
fungerer. Som opplyst i budsjettframlegget for 2003 arbeider departementet
med å komme fram til bedre indikatorer for å måle
forskningsresultater, og departementet vil når
finasieringssystemet har fått virke noe lenger, foreta
en helhetlig gjennomgang og vurdere de virkninger systemet har.

 Jeg kan bekrefte at vi har en meget åpen
og konstruktiv dialog med Universitets- og høgskolerådet
når det gjelder behovet for omstillingsmidler og midler
i sektoren i det hele tatt. Og om vi kanskje ikke
er enige på hvert eneste komma, så ble vi ganske
enige om hvorledes vi skulle tolke de ulike beregningene forut for
at vi la frem inneværende års statsbudsjett, og
vi har som målsetting at vi også skal
ha det samme fortolkningsgrunnlaget og den samme forståelsen
av tallene forut for neste års statsbudsjett.

Reformen skal implementeres fullt ut fra høsten
2003. Universitets- og høgskolerådet mener
at det er tilstrekkelig med midler for å igangsette denne
implementeringen. Så har de kommet med ønsker
når det gjelder neste års statsbudsjett. Det går
vi selvfølgelig inn i og tar med oss inn i budsjettbehandlingen
for 2004.

Så er det et særskilt spørsmål
knyttet til dette med lønnskompensasjon. Det er slik at
i det tredje budsjettåret med nettobudsjettering
blir man kompensert for forventet lønns- og prisvekst.
Det skjer for universitetene nå. Det er et kutt på 140 mill. kr,
og jeg kan ikke erindre at det er noen
uenighet om det tallet mellom Universitets- og høgskolerådet
og departementet.

 Jeg tror ikke man skal gå altfor
langt i å tolke det slik. Man må se på dette
spørsmålet om Kvalitetsreformen og gjennomføringen
av den og behovet for omstillingsmidler som et litt annet spørsmål.

Man kan si at denne manglende kompensasjonen
er en effekt av kombinasjonen av nettobudsjettering og den gjeldende
organisasjons- og tilknytningsform som universitetene pr. i dag
har. Det betyr at man blir forhåndskompensert for en forventet
pris- og lønnsutvikling og ikke etterkompensert.
Hvis man skulle fulgt det mønsteret at man nå skulle
bli kompensert i ettertid, måtte det samme prinsipp gjøres
gjeldende dersom lønns- og prisutviklingen ble lavere enn
forventet. Det vil jeg gå ut fra at ingen i sektoren eller
ingen representanter for opposisjonen ville ha krevd. Med en annen
organisasjonsform derimot ville dette ikke vært
det samme problemet. Så dette er på en måte
en effekt av at man er nettobudsjettert og samtidig forvaltningsetater
med særskilte fullmakter. Man kan si det er en beklagelig
systemeffekt, men den ligger der og må ses litt isolert
fra kvalitetsreformen og gjennomføringen av den.





                

 Som representanten Skjælaaen viser
til, ble det på slutten av 1990-tallet gjennomført
en levekårsundersøkelse som kartla ulike sider
ved studentenes levekår og forbruksmønstre. Undersøkelsen ble
utført av Statistisk sentralbyrå på oppdrag
fra departementet og Nasjonalt kontaktforum for læringsmiljø.

Gjennom Kvalitetsreformen er lærestedenes
ansvar for studentenes læringsmiljø skjerpet og
presisert. Den reviderte universitets- og høgskoleloven
slår nå fast at institusjonene har ansvaret for
det fysiske og psykiske læringsmiljø. Det er lagt
opp til at lærestedene skal ha det overordnede ansvaret
for læringsmiljøet, mens studentsamskipnadene
skal ha det operative ansvaret for studentvelferden. Samskipnadene
vil følgelig ha et ansvar når det gjelder utbyggingen
av studentboliger og andre forhold som gjelder studentenes
velferd, som også representanten er inne
på i sitt spørsmål.

I St.meld. nr. 27 for 2000-2001 ble det varslet
en ny undersøkelse om studentenes levekår, etter
at den nye utdanningsstøtten er innført og reformene
i utdanningssystemet er på plass. I en slik undersøkelse
vil studentenes levekår og hvordan de har det i sin studiehverdag være
i hovedfokus. Jeg er følgelig enig i at det bør
gjennomføres en ny levekårsundersøkelse,
og tar sikte på at denne undersøkelsen blir satt
i gang i 2004.

 Jeg er veldig enig i det som her indirekte
indikeres, at det å ha kunnskap om status og hva som fører
til forbedringer, er veldig lurt før man iverksetter tiltak,
og da er dette én måte å skaffe
seg slik kunnskap på.

Jeg er helt enig i det som representanten her
indikerer, at det er såpass store endringer og omstillinger
som skjer i forbindelse med Kvalitetsreformen, at det er spesielt nyttig å få kunnskap etter
at den er innført. Det er for øvrig bakgrunnen
for at jeg ikke setter i gang dette enda tidligere – for
det har jo vært diskutert. Jeg tror vi bør ha
litt erfaring med de reelle virkningene av kvalitetsreformen og
den nye utdanningsstøtten før vi kan få noen
verdifull informasjon gjennom en slik levekårsundersøkelse.
Så jeg deler i og for seg oppfatningen at kunnskap om status,
kunnskap om hva som fører til forbedringer, er viktig,
og at kvalitetsreformen i seg selv kan begrunne at vi, litt etter
at den er innført, gjennomfører en slik undersøkelse.
Det kan også være interessant – hvis
jeg kan legge til det – at det i et videre perspektiv
gjennomføres studier i europeisk sammenheng.
Det kan være interessant
i internasjonaliseringens tidsalder å se hvordan det står
til i Norge vis-à-vis andre land.

 Jeg kan bare føye
til at EU gjennomførte en tilsvarende undersøkelse
i 2000. Man vurderer nå om man skal gjennomføre
en ny undersøkelse, og da vil vi vurdere om det er noe
vi kan så å si henge oss på.

