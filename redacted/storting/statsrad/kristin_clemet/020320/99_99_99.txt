 Det er ikke snakk om et valg mellom
private eller offentlige grunnskoler. Regjeringen vil
satse på den offentlige skolen, men mener at private
skoler kan være og er et viktig supplement.

Regjeringen ønsker at en
endring av privatskoleloven skal åpne
for et større mangfold av grunnskoler og dermed åpne
for at foreldre og elever får en større
valgfrihet. Jeg ønsker en enklere og mer forutsigbar
lov. I dag er skjønnselementet altfor stort etter
min mening. Det er i stor grad opp til den sittende statsråd
om en søknad skal imøtekommes eller
avslås.

Jeg mener at retten til å etablere
skoler utenom det offentlige skoleverket er en viktig rett. Privatskoleloven
regulerer ikke denne retten, men er et virkemiddel til å realisere
den for mange. For at denne retten skal bli reell, er det
en forutsetning at det blir gitt offentlig støtte, at disse skolene
er skattefinansiert, som den offentlige grunnskolen.

Jeg mener flere private grunnskoler
vil være utviklende også for
de offentlige skolene, i og med at det skaper en viss konkurranse mellom
skolene. En svensk rapport tyder på at veksten
i antallet private skoler har hatt en slik effekt i Sverige. Det
er lite som tyder på at den offentlige skolen
i Sverige har blitt dårligere av økt
mangfold.

For å øke foreldrenes og
elevenes frihet til å velge skole går Regjeringen
i Sem-erklæringen inn for å bedre det økonomiske
grunnlaget for private skoler. Ved å øke det offentlige
tilskuddet til private skoler vil man redusere foreldrebetalingen,
slik at private skoler blir et alternativ for flere. Poenget med å øke
tilskuddene er ikke å ta pengene fra elever i
offentlige skoler, men å la et større og mer korrekt
beløp enn i dag følge med elever som bruker sin
rett til å velge en privat skole. Regjeringen har imidlertid ikke
tatt stilling til når i perioden dette skal gjennomføres.
Dette er et spørsmål som må vurderes
i den samlede budsjettprosessen.

La meg legge til én ting: Det sies
i spørsmålet at den offentlige skolen er for alle.
Det er naturligvis riktig, men det er også disse
private skolene. Alle skal ha adgang også til
disse private skolene – man kan ikke nekte noen adgang
på usaklig grunnlag.

 1,7 pst. av elevene i grunnskolen går
i dag i private skoler som mottar offentlig støtte etter
privatskoleloven. I Sverige har man etter at man
liberaliserte privatskoleloven der – ikke lik
det vi har tenkt å gjøre i Norge, men i den samme
retning – gått lenger. Man tillater at de som
mottar offentlig støtte, er kommersielle. Der har man etter
ti år en andel av elever i disse private skolene på 3–4
pst. Det sier seg selv at mitt hovedanliggende
kommer til å dreie seg om utdanningspolitikken
og å forbedre den offentlige skolen, at det kommer til å være
i fokus.

Skolenes økonomi er i dag i hovedsak
avhengig av kommunenes økonomi, og den er pr. dato
litt bedre enn det Arbeiderpartiet
la opp til i sitt statsbudsjett for dette år. Så vi
akter ikke å svekke innsatsen overfor den offentlige
skolen.

Jeg vil gjenta det jeg sa i spontanspørretimen:
En elev går jo ikke på to skoler samtidig!
Hvis en elev slutter i den offentlige skolen for å gå på en
privat skole, dreier det seg altså om å få med
seg en del av de midlene vi alternativt ville benyttet på eleven
i den offentlige skolen. Så man svekker ikke
den offentlige skolen ved at man tillater at noen går
i privat skole.

 Her var det mange spørsmål
og kort tid.

Vi skal ta neste steg i den forstand at jeg også ønsker at
den offentlige skolen skal få større handlingsfrihet.
Vi har gjort noe allerede, slik at den offentlige skolen får større
handlingsrom til å forbedre seg og i og for seg også å konkurrere – hvis
man vil bruke et slikt uttrykk – med andre
skoler. Noe er opp til staten. Jeg har selv bidratt til å liberalisere
forsøksvirksomheten. Vi skal se på organisering,
styring, regelverk osv. i den offentlige skolen. Og noe er opp til
kommunene, f.eks. fylkeskommunen når det gjelder fritt
skolevalg.

Så til spørsmålet
om skolepenger: Vi kommer til å foreslå at det ikke
skal være adgang til å etablere
kommersielle skoler på grunnlag av at man mottar statstilskudd.
Det skal heller ikke være adgang til å ta
høye egenandeler – kun det lille man mangler mellom
det tilskuddet man får, og det det koster. Jeg tror jeg
kan si med ganske stor grad av sikkerhet at de tre partiene
som utgjør regjering, kommer til å støtte
dette forslaget, og hvis spørrerens parti også støtter
det, har man faktisk bestemt lovveien at det ikke
blir kommersielle skoler.

Jeg mener at den loven vi har i dag,
med formålskriterier, etter hvert har blitt meget
vanskelig å praktisere og leder
til en vilkårlighet i skjønnsutøvelsen
som gjør det på høy tid å endre
denne loven. Det tror jeg faktisk også at Arbeiderpartiet
måtte ha vurdert dersom Arbeiderpartiet
hadde sittet i regjering.





                

