 I interpellasjonen fremsettes det en del påstander om at videregående opplæring preges av dårlige bygninger, behov for etterutdanning av lærere, at mange fylkeskommuner har kuttet drastisk i antall klasser, og at det er kostnadskrevende yrkesfag som rammes. Nå viser imidlertid statistikken pr. 1. oktober 2001 fra Statistisk sentralbyrå at over halvparten av elevene på grunnkurs går på yrkesfaglige studieretninger. Andelen elever på yrkesfaglige grunnkurs har faktisk steget. I 1999 og 2000 gikk rundt 51 pst. av elevene på grunnkurs i yrkesfaglige studieretninger. For inneværende skoleår er andelen elever på grunnkurs i yrkesfag steget til rundt 54 pst. Tendensen er altså en større andel elever på yrkesfaglige studieretninger. Fra 1999 til 2000 har antall klasser gått noe ned, men dette må ses i sammenheng med nedgang i elevtallet. Antall elever pr. klasse har holdt seg stabilt de siste årene.




Jeg er enig i at det er behov for å satse på skolebygg og etterutdanning, og det er på disse områdene det satses fra statens side. I statsbudsjettet for 2002 er det vedtatt en statlig finansieringsordning der kommuner og fylkeskommuner skal få kompensert renteutgifter knyttet til nybygg og utbedring av skoleanlegg. Finansieringsordningen gjør det mulig for kommunesektoren å ta opp rentefrie lån på til sammen 15 milliarder kr med fem års avdragsfrihet og en samlet løpetid på hvert lån på 20 år. Tilsagn om støtte vil bli fordelt over en åtteårsperiode etter søknad.




Kompetanseutvikling for lærere er også et viktig satsingsområde. Mer enn noensinne trenger skolen motiverte lærere med faglig tyngde og pedagogiske egenskaper. Etter- og videreutdanning er først og fremst skoleeiers ansvar, men for å nå viktige utdanningspolitiske mål har staten tildelt ca. 260 mill. kr til ulike kompetansetiltak rettet mot lærere og skoleledere i 2002.




Det er for tidlig å si noe om neste skoleår, men en foreløpig vurdering av fylkeskommunenes budsjetter for 2002 viser at mange fylkeskommuner ikke varsler store endringer i tjenestetilbudet.




Ved behandlingen av Budsjett-innst. S. nr. 5 for 2001-2002 fra kommunalkomiteen om statsbudsjettet 2002 fattet Stortinget følgende to vedtak:










1. «Stortinget ber Regjeringa om å komme tilbake i Revidert nasjonalbudsjett for 2002 med eit opplegg for eit rettferdig sluttoppgjer for fylkeskommunane.»







2. «Stortinget ber Regjeringen i Revidert nasjonalbudsjett 2002 om å komme med et opplegg for et rettferdig oppgjør til fylkeskommuner som har fremtidige dokumenterte inntektstap. Det anmodes om en særlig oppmerksomhet på situasjonen i Østfold og Nord-Trøndelag. I opplegget må det tas hensyn til at Stortinget økte skjønnsrammen til fylkeskommunene med 200 mill. kroner for 2002 i forhold til forslaget i kommuneproposisjonen.»




I revidert nasjonalbudsjett for 2002 vil det derfor bli foretatt en samlet vurdering av det økonomiske oppgjøret som følge av statlig overtakelse av spesialisthelsetjenesten. I denne forbindelse vil det også bli foretatt en gjennomgang av gjeldsoppgjøret knyttet til utviklingen gjennom 2001.




 Jeg mener at jeg besvarte de spørsmålene som ble stilt i interpellasjonen. Der har representanten Lena Jensen tatt opp sin bekymring vedrørende utstyr og dårlige bygninger, som jeg besvarte, og jeg viste til låneordningen som er innført, men som man ennå ikke helt ser resultatene av, fordi den er så ny. Men den må vi selvfølgelig evaluere nærmere når vi ser interessen for den og bruken av den.




Dessuten tok representanten i interpellasjonen opp spørsmålet om etterutdanning av lærere, som jeg også mener er svært viktig. I tillegg til det som skal satses av skoleeiere, som jo har hovedansvaret her, mener jeg at staten må satse mer enn noen gang på å legge et ekstra trykk på etter- og videreutdanning av lærere, som jeg mener er meget viktig.




Så tok hun opp bekymringen for yrkesfag, og den kan jeg i og for seg dele med henne, men der mener jeg at jeg hadde tall å vise til som kanskje gir et litt annet bilde enn det som hun selv gav i sitt innlegg.




Så tar hun opp spørsmål knyttet til kommuneøkonomien og fylkeskommunenes økonomi, som selvfølgelig er meget viktig, men der er vi i den situasjon at Regjeringen følger opp – jeg holdt på å si – på helt ordinær måte, slik Stortinget også har bedt om, og kommer tilbake til dette i forbindelse med revidert nasjonalbudsjett. Jeg er sikker på at representanten Jensen har forståelse for at jeg ikke kan gå nærmere inn på det her nå før revidert nasjonalbudsjett er lagt frem. Men Regjeringen kommer tilbake til den situasjonen.




Min interesse for og engasjement i videregående opplæring er naturligvis meget stor. Vi har et utvalg i arbeid for å øke kvaliteten på hele grunnopplæringen. Jeg er dessuten veldig opptatt av at vi greier å få til en riktig – hvis jeg kan bruke et slikt uttrykk – fordeling på allmennfag og yrkesfag. Jeg vet at SV relativt nylig har fremmet forslag her i Stortinget om å styrke yrkesfagene, som vi vil komme tilbake til og diskutere. Jeg selv er meget opptatt av også å høyne statusen for yrkesfag og gjøre det mer interessant for elever å gå den veien. Én måte å gjøre det på er jo også å gjøre det mer interessant fortsatt å gå på skolen etter videregående skole uten nødvendigvis å begi seg ut på en lang akademisk utdanning innenfor tradisjonelle universiteter og høyskoler. Derfor har jeg varslet at Regjeringen også vil komme tilbake med en sak som gjelder lov om fagutdanning etter toårig utdanning på toppen av yrkesrettet videregående opplæring. Så dette er jeg meget engasjert i. Jeg er også meget engasjert i innholdet, som vi skal komme tilbake til i forbindelse med at Kvalitetsutvalget kommer med sin innstilling, der noen viktige temaer er situasjonen for annet fremmedspråk, situasjonen for matematikk og realfag, og forholdet mellom yrkesfag og allmennfag og det å gjøre yrkesfag mer attraktivt.




Men akkurat når det gjelder fylkeskommunenes økonomi, må jeg be om respekt for at det er et tema som vi må komme tilbake til i forbindelse med revidert nasjonalbudsjett, noe Stortinget i og for seg er enig i. Det er ikke veldig lenge til.




 Bare noen få kommentarer bl.a. til noen spørsmål: Jeg er naturligvis veldig glad for interpellantens engasjement for videregående skole, selv om jeg nok synes at det har vært brukt vel sterke ord her innimellom om situasjonen der. Jeg forstår også at det er respekt for at vi må komme tilbake til fylkeskommunenes økonomi i revidert nasjonalbudsjett. Men la meg gjenta det jeg sa i innlegget mitt, at en foreløpig vurdering av budsjettene for 2002 ikke varsler om store endringer i tjenestetilbudet, og det er også slik ifølge statistikken at de såkalte dyre tilbudene – altså særlig yrkesfag, andelen elever som går på yrkesfag – faktisk er økende.




Så et par kommentarer til et par andre spørsmål: Representanten Sortevik sa noe som ikke er feil, men som jeg gjerne vil presisere, og det gjelder denne låneordningen for bygg, hvor han sa at det går sent. Jeg kan være enig med ham i at det har gått litt sent å utarbeide retningslinjer og rutiner, men la meg presisere at dette ikke betyr at iverksettelsesdatoen er endret. Den står fast, og det er kanskje viktig å få sagt for referatets skyld, av hensyn til de kommuner og fylkeskommuner som kan tenkes å ville nyttiggjøre seg ordningen. Datoen er 1. januar 2002.




Så stilte representanten Sortevik også et spørsmål vedrørende eventuell forsøksvirksomhet, når det gjelder spørsmålet om kommuner skal kunne få overta ansvaret for videregående skole. La meg si: I snakkende stund er det meg bekjent en hypotetisk problemstilling. Det foreligger ingen søknader. Dersom slike søknader kommer, må de naturligvis behandles, og da vil jeg som utdanningsminister legge det utdanningsfaglige og det utdanningspolitiske til grunn. Vi er jo opptatt av – og det gjelder vel alle som har deltatt i denne debatten – hva som er godt for utdanningen, og for videregående skole. Dette må være perspektivet ved vurderingen av eventuelle slike søknader.




Så spurte interpellanten om mitt distriktsperspektiv. Selvfølgelig mener jeg at retten til videregående opplæring skal være den samme over hele landet, men jeg kan jo også kanskje sende en utfordring tilbake til SV vedrørende fritt skolevalg, som er innført i noen fylker, men ikke alle steder – langt fra alle steder. Et fritt eller friere skolevalg er jo også noe som reduserer risikoen for at elever må gå på studieretninger de ikke ønsker.




Og så helt til slutt: Det ble sagt fra interpellanten her at det er «politisk bestemt» hvor mye penger fylkene har, osv. Ja, i stor utstrekning er mye av det vi driver med, politisk bestemt. Men vi må ikke bli så fiksert på at det er utdanningsministeren eller dette hus som bestemmer alt for fylkene, at vi så å si har opphevet lokaldemokratiet. Lokaldemokratiet fungerer. Man har et stort ansvar også i fylker og kommuner for grunnskolen og videregående opplæring, og det er ikke bestemt fra denne sal til punkt og prikke verken hvordan inntektene ser ut, eller hvordan man skal bruke pengene. Det kan gjøres mer eller mindre effektivt. Så ansvaret for en god skole er faktisk delt i Norge.




 Vårt samfunn bygger på en del grunnleggende felles verdier som likeverd og likestilling, åndsfrihet, toleranse og respekt for hverandre på tvers av forskjeller, økologisk forståelse og internasjonalt medansvar. Verdiene får nye uttrykksformer i takt med samfunnsendringene. De raske endringene gjør det særlig viktig å ha et kontinuerlig søkelys på verdiformidling.




Jeg vil understreke at hjemmene har den viktigste oppgaven som verdiformidler. Skolen skal først og fremst være en viktig medhjelper i hjemmets oppdragelse av barna. En forutsetning for skolens arbeid med verdier er derfor et godt hjem–skole-samarbeid. Fordi elevene tilbringer en betydelig del av oppveksten i skolen, er skolen et sentralt sted både for verdiformidling og ikke minst et sted der man kan omsette verdiene til virkelighet.




Arbeid med verdier er og skal være en viktig del av skolens totale virksomhet. Verdiene som skolen bygger på, er forankret i skolens formålsparagraf i opplæringsloven og i generell del av læreplanverket for grunnskolen og videregående opplæring. Verdiene skal gjennomsyre alle skolens fag og aktiviteter. Menneskerettighetene er en del av skolens verdigrunnlag. Elevene bør gjennom kjennskap til menneskerettighetene utvikle et engasjement for andre menneskers rettigheter. Flertallet av fagene har også eksplisitte emner om ulike verdispørsmål. I grunnskolen har KRL-faget særlig vektlagt verdier som åndsfrihet, toleranse og respekt for hverandre. På grunnlag av Stortingets behandling av St.meld. nr. 32 for 2000-2001 Evaluering av faget Kristendomskunnskap med religions- og livssynsorientering, behandlet 31. mai 2001, utarbeider departementet ny læreplan for KRL for å styrke fagets rolle i å gi elevene et felles kunnskaps-, kultur- og verdigrunnlag.




Skal verdiene som opplæringen formidler, bli til virkelighet i skolen, må skolens læringsmiljø legge til rette for det. Som et ledd i å sikre et trygt og godt læringsmiljø vil jeg legge frem forslag om bestemmelser som skal sikre elevenes arbeidsmiljø, både det fysiske og det psykososiale.




Gjennom særlige satsinger vil departementet sørge for at skolene holder en høy profil i det konkrete arbeidet med verdier. Dette arbeidet må være preget av helhet, langsiktighet og sammenheng, der det legges vekt på samarbeid og samordning mellom tiltak og programmer, og mellom nasjonale, regionale og lokale parter. Tiltak må ha forskningsbasert kunnskap og erfaringer som grunnlag.




Det er nødvendig at verditenkningen gjennomsyrer hele skolens liv og virke. Dette gir skoleledelsen ved den enkelte skole og skoleeier ansvar for å følge opp kvalitetsutviklingen også når det gjelder læringsmiljø ved den enkelte skole. All erfaring tilsier at god skoleledelse er en forutsetning for å skape en skole der alle fokuserer på et godt læringsmiljø.




Alle i skolen må kjenne skolens verdier og regler og arbeide med å etterleve dem. Skolens ledelse og lærere må fremstå som tydelige voksne med vilje til å følge opp reglene og jevnlig ta dem opp til drøfting med elevene. I praksis vil dette si at hele skolesamfunnet må ha en felles strategi for å skape det gode læringsmiljøet der verken mobbing, vold, rasisme eller annen problematferd blir godtatt. Derfor har Læringssenteret fått i oppdrag å utarbeide en helhetlig strategi for arbeidet med lærings- og oppvekstmiljøet. De utarbeider også en veiledning om arbeidet med sosial kompetanse for å bistå skoleeierne og skolene.




Regjeringen har også tatt initiativ til å sette i gang prosjektet «Verdier i skolehverdagen» for å styrke verdiformidling og verdibevissthet i skolen og i lærebedrifter. Læringssenteret har fått i oppdrag å utvikle prosjektet, som vil bli satt i gang til høsten. Kristent Pedagogisk Forbund har fått støtte til et verdiprosjekt som vil være en mindre del av den store helheten. Dette prosjektet vil kunne bli et viktig supplement til det helhetlige arbeidet, bl.a. fordi prosjektet har en lokal profil der også barnehagene er trukket med. Kristent Pedagogisk Forbund skal samarbeide med Læringssenteret for å sikre nødvendig koordinering.




I den nye lærerutdanningsmeldingen som med det første legges frem, vil det inngå en egen obligatorisk enhet om verdi- og kulturformidling for allmennlærere. Her er bl.a. yrkesetikk og innsikt i skolens formål komponenter, hvilket også vil knytte bånd til KRL-faget. I tillegg foreslås det et eget obligatorisk emne om profesjonskunnskap, der klasseledelse og hjem–skole-samarbeid inngår. En styrket etter- og videreutdanning i skoleledelse blir også foreslått i meldingen. Dette er et viktig bidrag for å skape et godt læringsmiljø ved den enkelte skole.




Nordisk Ministerråd under norsk formannskap har vektlagt arbeidet med verdier. Det er nedsatt en felles nordisk arbeidsgruppe som arbeider med demokrati og verdier, og det skal i år arrangeres nasjonale konferanser for å stimulere til økt innsats i de nordiske landene på området. De nasjonale konferansene skal munne ut i en felles nordisk konferanse om verdier i Helsingfors i oktober 2002.




Arbeidet med verdier må først og fremst foregå på den enkelte skole i samarbeid med hjemmene og elevene. Fra sentralt hold kan vi legge til rette for at skolene får handlingsrom, støtte og impulser til å videreutvikle arbeidet med verdier.




Arbeidet mot problematferd som mobbing, vold og rasisme er et prioritert område for Regjeringen. Skolen må ha nulltoleranse for slik atferd. Fravær av truende atferd er en forutsetning for å kunne skape et trygt og godt læringsmiljø. Det holdningsskapende arbeidet mot mobbing, vold og rasisme krever kontinuerlig og langsiktig innsats i nært samarbeid med foreldre og andre sektorer. Mange skoler kan allerede vise til gode resultater. Erfaringene fra disse skolene bør spres til andre, og det vil departementet bidra aktivt til. Eksempler på slike program er det såkalte «Olweus-programmet», «Det er mitt valg» fra Lions Quest, KREPS og «Steg for steg».




Elevene selv må også engasjere seg. Elevinspektørene er en internettjeneste fra Læringssenteret der elever på ungdomstrinnet og i videregående opplæring kan gi sin vurdering av skolen i forhold til fag og trivsel. Slik kan elevene gi rapporter om klassemiljøet og bidra til at skolene kan forebygge og iverksette tiltak mot f.eks. mobbing.




Jeg vil også nevne noen av de mange sentrale og regionale tiltakene som utgjør deler av den helhetlige verdiformidlingen i skolen. Departementet kan vise til flere gode erfaringer med skolemekling. Gjennom skolemekling får barn og ungdom en fundamental forståelse for konflikter og måter å håndtere uoverensstemmelser på. Arbeidet mot rasisme og diskriminering er også viktig. Av aktuelle tiltak kan det nevnes at det skal utvikles nye læremidler til bruk i skolens holdningsskapende arbeid, med fokusering på rasisme og diskriminering. Alle landets grunnskoler er utfordret til å utarbeide kjøreregler for et kulturelt mangfoldig Norge preget av toleranse, fritt for rasisme og diskriminering. Fem skoler vil før sommeren motta en pris på 10 000 kr hver for dette arbeidet.




Læringssenteret har på oppdrag fra Sosialdepartementet og Utdannings- og forskningsdepartementet utarbeidet en ressursbok for lærere om samliv og seksualitet. Boken gir hjelp til å ta opp emner som forelskelse og kjærlighet, sexpress, misbruk mv. Opplæring om og forebygging av sigarettrøyking og bruk og misbruk av alkohol, narkotika og dopingmidler inngår i det generelle forebyggende arbeidet rettet mot alle elever i grunnskolen og videregående opplæring.




Læringssenteret har et ansvar for å følge opp dette arbeidet og gi jevnlige rapporteringer om skoleeiers innsats. Jeg legger også vekt på å vise frem de gode eksemplene og spre erfaringene fra disse.




La meg også nevne et punkt som interpellanten var inne på, nemlig at skolens arbeid med verdier også bør inngå som en egen indikator når det gjelder kvalitetsvurdering. Jeg har bedt Kvalitetsutvalget avgi en delinnstilling når det gjelder et kvalitetsvurderingssystem. Men jeg har merket meg at i det systemet de for tiden utvikler i Oslo, under ledelse av den samme person som leder Kvalitetsutvalget, inngår verdigrunnlag som en viktig indikator på det de skal vurdere. I tillegg til læringsutbytte, læringsmiljø osv., skal de også evaluere og vurdere kvaliteten på sitt eget verdigrunnlag.




La meg helt til slutt si meg helt enig med interpellanten. Dette arbeidet er ikke først og fremst viktig fordi man skal dytte noen spesielle verdier på andre, men fordi vi er nødt til å øve opp hverandres evne til refleksjon i et samfunn hvor stadig flere valg må fattes av den enkelte, og hvor stadig flere valg er nokså komplekse og innebærer at vi må ta stilling til vanskelige etiske spørsmål.




 Nå har vi ikke lagt frem denne meldingen om lærerutdanning ennå, men jeg kan bekrefte – siden meldingen har vært ganske offentlig omdiskutert allerede – at vi kommer til å foreslå to obligatoriske enheter, hvorav den ene blir kalt kultur- og verdiformidling, som jeg mener er en viktig enhet i forhold til skolens formål og det å knytte bånd til KRL-faget, som jeg var inne på, og en enhet som vi har kalt profesjonskunnskap, som bl.a. fokuserer på den viktige lederrollen lærerne har, også i et dannelsesperspektiv, som interpellanten er inne på. Hjem–skole-samarbeidet vil her være en meget sentral del.




Jeg er veldig enig i at hjem–skole-samarbeidet er viktig. Vi har erfaring for å si det. I dag i skolen kan man si at når vi snakker om verdier, kan det nesten for noen høres teoretisk ut, men hvis vi skal gjøre det helt praktisk, handler det om dannelse eller kanskje om omgangsformer, det å kunne ha omgangsformer som er til å leve med, både for en selv og for andre. Dessverre er det for mange eksempler i skolen i dag på at vi ikke har det. Det ødelegger ikke bare for læringsmiljøet, men selvfølgelig også for læringsutbyttet. Det som viser seg som den mest effektive metoden for å gjøre noe med dette og arbeide praktisk med verdier, er nettopp å trekke med seg ikke bare elever, lærere og skoleledere, men også foreldrene, og så å si inngå en sosial kontrakt om hvilke grunnleggende verdier og regler for atferd som gjelder her. Det handler om grunnleggende verdier, men det handler også om evne til empati og til refleksjon omkring atferd og omgangsformer. Det viser seg at der man greier å inngå slike sosiale kontrakter om skolesamfunnet, greier man også å gjøre noe med de problemene knyttet til problematferd, mobbing, vold og rasisme som vi dessverre daglig kan høre eksempler på. Man greier å gjøre noe med det og forebygge dette på lengre sikt. Det er veldig gledelig, for det viser at det nytter.




Igjen er jeg helt enig med interpellanten. Jeg stusser av og til over de sterke reaksjonene som kommer fra enkelte hold om at man skal drive med kvalitetsvurdering i skolen. Personlig synes jeg ikke kvaliteten på skolen bør være hemmelig, men jeg mener at det er en sjanse til å utvide perspektivet, utover det som er rykter så å si på gaten, og utover det som er et snevert blikk på karakterer. Det kan være viktig nok både rykter og karakterer, for den sakens skyld, men dette perspektivet må utvides. Vi må få frem et bedre faktagrunnlag, noe som er mer objektivt og bedre målt, og som omfatter mer. Læringsutbytte er viktig, men det er klart at det også er andre ting som det er viktig å sette søkelyset på. Med interesse har jeg merket meg at det skjer enkelte steder også i Norge.




 Som interpellanten sier, ligger ansvaret for tilpasset opplæring i kommuner og fylkeskommuner. Jeg vil i den forbindelse minne om at tilpasset opplæring er et generelt prinsipp, som ikke bare gjelder elever med særskilte vansker, men også elever med særskilte evner. Utgangspunktet for denne interpellasjonen er imidlertid elever med lærevansker, og jeg begrenser meg derfor til dette i mitt svar her.




Det bevilges store midler for å gi elevene den undervisningen de har krav på. Alle elever skal ha et undervisningstimetall der minstenivået er fastsatt ved forskrift. Utover dette minstetimetallet brukes det ytterligere 55 pst. lærertimer til undervisningsformål i grunnskolen i dag. Det meste av disse tilleggsressursene går til såkalte delingstimer eller til spesialundervisning etter enkeltvedtak. Delingstimer, som kommer alle elever til gode, er ressurser til ulike former for differensiering og tilrettelegging av opplæringen – i form av klassedeling, tolærersystem, gruppeundervisning mv. Ressursene til spesialundervisning etter enkeltvedtak brukes dels til særtiltak som enetimer, smågruppeundervisning, bruk av assistenter mv. Spesialundervisningen innebærer forholdsvis omfattende prosedyrer med sakkyndig vurdering, formelle vedtak, klageadgang, utarbeidelse av individuell opplæringsplan og halvårlig tilbakerapportering til elev/foreldre og skoleeier. Utover de nevnte ressurser til delingstimer og spesialundervisning går det også midler til norskopplæring, morsmålsopplæring og tospråklig fagopplæring for fremmedspråklige samt andre undervisningstiltak.




Det kan således fastslås at vi bruker betydelige ressurser til særskilte styrkingstiltak. Dette bør – sammenholdt med en gjennomsnittlig liten klassestørrelse i grunnskolen – gi et solid grunnlag for en godt tilpasset opplæring. Tilsvarende er det i videregående opplæring relativt små grupper og klasser og betydelige ressurser til spesialundervisning, noe som gir gode muligheter for tilpasset opplæring.




Det kan ellers fastslås at omfanget av særskilte opplæringstiltak varierer betydelig lokalt, til tross for at forekomsten av lærevansker er relativt jevnt geografisk fordelt. Om lag 6 pst. av elevene i grunnskolen får spesialundervisning etter enkeltvedtak, og disse får gjennomsnittlig ca. 175 timer pr. år. Men andelen av grunnskoleelever som får spesialundervisning, viser store variasjoner mellom kommuner i samme fylke og ofte mellom skoler i samme kommune. Og det er ingen «logisk» sammenheng mellom mange delingstimer og få spesialundervisningstimer eller vice versa. Flere har hevdet at kanskje den viktigste årsaken til disse store lokale variasjonene ligger i ulike lokale kulturer, med forskjellige pedagogiske og spesialpedagogiske tradisjoner. Dessuten viser statistikken at om lag syv av ti timer i spesialundervisning etter enkeltvedtak går til gutter.




For å bistå skolene er det en lovfestet pedagogisk-psykologisk tjeneste i kommuner og fylkeskommuner, som har til oppgave å hjelpe til i arbeidet med utvikling av tiltak for opplæring av elever med særskilte behov. I tillegg har vi det statlige spesialpedagogiske støttesystemet, som skal gi ulike former for bistand til de opplæringsansvarlige instanser når det ikke er rimelig å forvente at det er tilstrekkelig fagkompetanse lokalt.




I St.meld. nr. 23 for 1997-98, Om opplæring for barn, unge og vaksne med særskilde behov, ble de samlede kommunale, fylkeskommunale og statlige utgifter til spesialundervisning og øvrige spesialpedagogiske tiltak for 1998 anslått til omkring 6 milliarder kr. I tillegg kommer utgifter til styrkingstiltak i form av delingstimer, som også kommer elever med særskilte opplæringsbehov til gode.




Hva kommer så ut av denne samlede ressursbruken? Er det slik som interpellanten antyder, at de bevilgede midler ikke nødvendigvis blir brukt etter intensjonen om en best mulig undervisning for den enkelte?




Her er det langt vanskeligere å gi et klart svar. Jeg har merket meg at vurderingene av spesialundervisningens omfang, innhold og organisering, samt vurderingene av resultatene, varierer sterkt. Ulike undersøkelser viser at lærerne gjerne mener at det er for lite spesialundervisning, til tross for at omfanget allerede er meget betydelig. Også foreldre synes å mene at det er for lite ressurser til spesialundervisning og særskilt tilrettelegging.




Hva sier så forskerne om den spesialpedagogiske praksis? Det gis ikke entydige svar, men bl.a. fra det statlig finansierte forskningsprogrammet Spesialpedagogisk kunnskaps- og tiltaksutvikling, som ble avsluttet i 1998/99, er et par av hovedkonklusjonene:




For det første: Den norske enhetsskolen har hatt lav toleranse for individuelle variasjoner og en tendens til å fokusere på elevenes vansker og ikke deres mestringspotensial.




For det andre: Det gjenstår mye før forholdene er lagt til rette for elever med svake faglige og sosiale læringsforutsetninger. Skolen må bli romsligere overfor nye organisasjonsformer, arbeidsmåter og metoder, og en må kun satse på tiltak som viser dokumentert positiv effekt.




Som nevnt ligger ansvaret for tilpasset opplæring lokalt, men staten har et overordnet systemansvar. De senere år er det derfor iverksatt ulike statlige tiltak innenfor det spesialpedagogiske feltet med sikte på å få til en mer balansert ressursbruk og kvalitativt bedre tjenester.




I St.meld. nr. 23 var det en bred gjennomgang og analyse av de spesialpedagogiske tiltak og tjenester på kommunalt, fylkeskommunalt og statlig nivå. Et av de konkrete tiltakene i meldingen var å bygge ned deler av det statlige spesialpedagogiske støttesystemet og overføre frigjorte ressurser til lokal PP-tjeneste. Således er PP-tjenesten styrket med ca. 20 pst. eller 300 nye fagårsverk, de fleste fra høsten 1999, og det interkommunale samarbeidet på feltet er intensivert med opprettelse av faglige tyngdepunkter. Samtidig skal det statlige støttesystemet i sterkere grad enn tidligere formidle ny spesialpedagogisk viten fra forskningen til lokal PP-tjeneste og skolesektoren og bidra til varig kompetanseoppbygging lokalt.




Parallelt med dette er det fra år 2000 iverksatt et treårig kompetanseutviklingsprogram for PP-tjenesten og skoleledere, kalt Samtak, med særlig vekt på atferdsproblematikk, lese- og skrivevansker, sammensatte lærevansker samt systemrettet arbeid. Statens utdanningskontorer og kompetansesentrene er med i dette arbeidet. En forskningsbasert evaluering av Samtak-programmet og styrkingen av PP-tjenesten skal foreligge våren 2003.




I 2001 gav departementet ut en veiledning om spesialundervisning i grunnskolen og videregående opplæring, som tar for seg regelverk, prosedyrer og prosesser, i den hensikt å forbedre kvaliteten på det spesialpedagogiske arbeidet lokalt. Staten har således gjennomført flere tiltak de senere år for å sikre kvaliteten på opplæringstilbudet for elever med særskilte behov. Og som jeg har redegjort for, bør det ikke være tvil om at ressursinnsatsen på dette feltet har vært og er meget betydelig. Men etter min oppfatning har det på spesialpedagogikkens område, som i den norske skolen generelt, vært lagt for stor vekt på kvantitativ tenkning og ressursdiskusjoner, og altfor lite oppmerksomhet har vært rettet mot undervisningens kvalitet og elevenes læringsutbytte.




Mange har nok trodd at den norske skolen er en av verdens beste skoler, som også tar seg av de svake elevene på en forbilledlig måte. Så viser nyere norske og internasjonale undersøkelser at ikke alt står så bra til likevel, verken når det gjelder faglig forståelse, leseferdighet, holdninger til skolearbeid, læringsstrategier eller problematferd.




Departementet forsøker nå å gripe fatt i de utfordringene som PISA-undersøkelsen og andre rapporter stiller oss overfor. Mye er nå på gang for å snu kursen i skolen. Overfor elever med lærevansker vil det viktigste bidraget fra statens side være å fremme kvalitetsutvikling i skolen generelt. Vi har startet arbeidet med å styrke opplæringen i basisfagene – det vil komme alle elever til gode. Det er videre viktig å få skolen til å utnytte det pedagogiske, organisatoriske og metodiske handlingsrommet som finnes. Jeg vil bidra aktivt til å avvikle sentrale bestemmelser som kan hindre lokalt initiativ, fleksibilitet og tilpasninger, og som ikke har et fornuftig formål.




Kunnskapen om de gode løsninger og erfaringer må spres mer effektivt enn i dag. Gode pedagoger som elevene skal respektere i kraft av deres faglige kunnskap og autoritet, og som greier å formidle sin kunnskap, vil være blant de beste virkemidlene for å utvikle skolen videre. Lærerne skal fremstå som tydelige ledere. Samtidig som foreldrenes rolle vil bli ivaretatt i god dialog med skolen, skal det være rom for initiativ og medvirkning fra elevene i utviklingen av skolen videre.




Spesialundervisning eller andre tiltak iverksettes overfor mange ulike grupper, bl.a. synshemmede, hørselshemmede, psykisk utviklingshemmede, elever med språk- og talevansker og elever med fagspesifikke problemer. Størst oppmerksomhet rettes imidlertid mot de elevene som får spesialundervisning på grunn av atferdsproblematikk, gjerne kombinert med faglig tilkortkomming.




Til slutt derfor noen merknader om det store og delvis økende omfanget av uro og bråk i skolen.




Skolens store utfordring er å utvikle en inkluderende og tilpasset opplæring for alle elever, der alle får sjansen til å lykkes. Skolen må i sterkere grad enn hittil ta konsekvensen av at elever er ulikt utrustet og har forskjellige evner og interesser. Jeg er redd for at en del av problemene med bråk og uro i klassene kan skyldes at teorisvake elever opplever skolen som virkelighetsfjern og derved dømmes til nederlag. På dette feltet har vi store utfordringer. Jeg vil derfor arbeide målbevisst for å utvikle modeller for økt elevdeltakelse i det praktiske arbeidsliv.




Men, uansett årsak: Mobbing, bråk og vold skal ikke tolereres. Jeg legger spesielt vekt på den nære sammenhengen mellom ro i klassen og gode læringsresultater. Sentrale myndigheter har støttet kommunenes arbeid med og gitt ressurser til ulike effektive programmer for å motvirke problematferd og mobbing, som f.eks. Olweus-programmet, Lions Quest og KREPS. For teorisvake elever er relevant faglig opplæring i ordnede omgivelser et godt vern mot nederlag og mot marginalisering i voksen alder. Jeg har derfor forsterket arbeidet for å bedre lærings- og oppvekstmiljøet. I denne forbindelse er det også viktig med en styrket skoleledelse, som ivaretar en konsekvent regelhåndhevelse.




Læringssenteret arbeider nå med en veileder om utvikling av sosial kompetanse og i tilknytning til denne to supplerende veiledninger for skolens arbeid med elever som har store atferdsvansker. Her vil det bli understreket at skoleeier har et stort register å spille på. Det alt vesentlige av skolens innsats mot sosioemosjonelle problemer må skje innenfor hjemmeskolen, men jeg vil også peke på differensieringsmuligheter ved bruk av alternative opplæringsarenaer for skoletrette og utagerende ungdommer.




I en nyere gjennomgang av program og tiltak for å redusere problematferd og utvikle sosial kompetanse blir mange såkalte «alternative skoletilbud» gitt en gjennomgående positiv vurdering. Jeg vil legge vekt på å se disse tiltakene som en fleksibel og naturlig organisatorisk del av opplæringstilbudet, fortrinnsvis tilknyttet hjemmeskolen. Jeg ønsker på ingen måte å føre de gamle spesialskolene inn bakveien, men ser samtidig de muligheter og handlingsrom som ligger i nye organisatoriske rammer og et miljøskifte for elevene.




Mye gjøres nå for å bedre kvaliteten i grunnopplæringen. I den sammenheng er det viktig å sørge for en systematisk oppfølging, rapportering og vurdering av de ulike tiltak for å sikre kvaliteten og hindre dårlig ressursbruk. Jeg har derfor bedt Kvalitetsutvalget, som skal avgi sin utredning våren 2003, om å levere en delinnstilling om kvalitetsvurdering og kvalitetsutvikling innen 15. juni d.å.




 Jeg kan forstå interpellantens bekymring når det gjelder balansen mellom individrettet arbeid og systemrettet arbeid. Det er viktig at både PP-tjenesten og det statlige støttesystemet ikke taper kontakten med praksisfeltet. Det er kanskje lett å forstå for noen hver at i en hektisk arbeidssituasjon kan det være fristende å fjerne seg fra brukere av kjøtt og blod og heller oppholde seg ved systemrettet jobbing, med nettverksbygging og organisasjonsutvikling, men det må være en rimelig balanse mellom det vi kan kalle individrettet arbeid, og systemrettet arbeid. Derfor har departementet også understreket overfor støttesystemet at det er nødvendig både med nær kontakt med praksisfeltet, særlig i forhold til såkalte lavfrekvente grupper, og systemrettet innsats for å bygge opp kompetanse på varig basis lokalt. Jeg er helt enig i at den balansen er viktig, at vi ikke kan forsømme det ene feltet.




Når det gjelder det andre spørsmålet som nå ble stilt, om Sunnanå-utvalgets rapport, var jo interpellanten selv innom dette i sitt innlegg. De la frem innstilling, for vel et år siden var det vel, og den var enstemmig på så å si alle punkter. Etterpå har det vært en bred høringsrunde som viser at det nok er litt mer ulike og delte oppfatninger enn det rapporten kunne tyde på. Men jeg tar sikte på å gi Stortinget en generell orientering om fremdriften, om fremtidig finansiering mv. innenfor hørselsfeltet i kommuneproposisjonen for 2003, og så tar jeg sikte på å komme tilbake til Stortinget med konkrete forslag til fremtidig organisering, dimensjonering og lokalisering av ulike tiltak for hørselshemmede i forbindelse med statsbudsjettet for 2003.




