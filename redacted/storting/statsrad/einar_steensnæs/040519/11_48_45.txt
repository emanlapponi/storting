  Flimmerproblemet i Helgelandsområdet
oppstod da smelteovnen til Fundia Armeringsstål AS kom
i drift i 1986. Flimmer innebærer at lysstyrken
varierer på grunn av fluktuerende spenning i nettet, og
kan medføre dårligere spenningskvalitet og økt
slitasje på enkeltkomponenter i kraftsystemet. Årsaken
til denne forurensingen av nettet er inn- og utkoblinger av smelteovner
med varierende belastninger. Flimmer
forplanter seg gjennom nettet til nettkunder i omkringliggende områder.

NVE påla i 1999 Mo Industripark å installere
anlegg eller treffe andre tiltak som på permanent
basis reduserer flimmer som følge av smelteovnen til Fundia
Armeringsstål AS til et akseptabelt nivå. NVEs
vedtak ble påklaget av Mo Industripark. Departementet stadfestet
NVEs vedtak.

Mot slutten av 2000 tok Mo Industripark initiativ
til uttesting av en ny driftskobling i Helgelandsområdet. Statnett
SF iverksatte den nye driftskoblingen som en prøvedrift
for å forsøke å redusere utbredelsen
av flimmer. NVE kom i 2001 til at den nye driftskoblingen ikke tilfredsstilte
de krav NVE tidligere hadde fastsatt, og forutsatte at Mo Industripark
skulle gjennomføre tiltak i henhold til vedtaket av 1999
for permanent demping av flimmer. Også dette
vedtaket ble påklaget av Mo Industripark. Departementet
stadfestet NVEs vedtak den 10. mars i år og gav
Mo Industripark frist til 1. januar 2005 med å gjennomføre
tiltak for permanent demping av flimmer.

Jeg vil understreke at det er Mo Industripark
som har ansvaret for å ordne opp i flimmerproblemene i
Mo i Rana, enten ved å installere anlegg eller
treffe andre tiltak som på permanent basis reduserer
flimmer til et akseptabelt nivå. Jeg håper at
representanten Vaggen Malvik er enig i prinsippet om at den som
driver virksomhet som er egnet til å påføre
andre problemer og belastninger utover det
som normalt må forventes og aksepteres, selv er den som
må iverksette og bekoste de tiltak
som er nødvendige for å redusere skader eller
ulemper til et akseptabelt nivå.

Representanten Vaggen Malvik hevder at en alternativ
investering i forvarmingsteknologi ved Fundias stålverk
vil gjøre samme nytten for flimmer. Det gjenstår å se.
Jeg er kjent med at Fundia Armeringsstål i forbindelse
med arbeidet med å finne fram til en rensemetode for kvikksølv
har vurdert forvarming av stålskrap. Fra andre stålverk
som har gjennomført dette, vet man at flimmerproblemet
fra en stålovn kan reduseres med opptil 40 pst. i
forhold til produksjon på kaldt skrap.
Som svar på spørsmål fra NVE om forvarming
opplyste Fundia Armeringsstål i 2002 at forvarming av skrap
vil være et avgjørende prosjekt for å gjennomføre
energisparetiltak og vil også ha en positiv virkning
på flere områder, bl.a. flimmer.

Mitt manus inneholder to avsnitt til. Jeg vet ikke
om presidenten tillater at jeg fullfører svaret, ellers
kan jeg flette resten inn i senere svar.

