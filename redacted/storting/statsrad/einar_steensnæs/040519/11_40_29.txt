 Innledningsvis vil jeg minne representanten
Jacobsen om mine svar på skriftlig spørsmål
nr. 505 og nr. 607 for 2002-2003 og skriftlig spørsmål
nr. 214 for 2003-2004, hvor jeg allerede har svart på en
rekke spørsmål fra representanten om denne saken
og andre nettinvesteringer i Møre og
Romsdal. Disse svarene gjør bl.a. rede for hvilke
overordnede retningslinjer som ligger til grunn for forvaltningens
vurderinger av miljøspørsmål
i kraftledningssaker.

Så til den aktuelle saken. NVE gav
den 30. mars 2004 Statnett SF anleggskonsesjon etter
energiloven og ekspropriasjonstillatelse etter
oreigningsloven for å bygge og drive tre kraftledningsanlegg
i Møre og Romsdal. Det første
anlegget er en 420 kV kraftledning fra Viklandet transformatorstasjon
i Sunndal kommune til Istad i Molde kommune, der ledningen kobles
sammen med 420 kV kraftledning Istad–Nyhamna.
Sistnevnte kraftledningssak utgjør sammen med 420 kV
kraftledning Ørskog–Nyhamna en del av forsyningsløsningen
til landanlegget for Ormen Lange og vil sammen med Viklandet–Istad danne
en 420 kV ringforbindelse i hele fylket.

NVEs vedtak kan klages inn for Olje- og energidepartementet.
Departementet har ennå ikke mottatt
klagesaken fra NVE. Jeg er kjent med at det foreligger
en rekke klager i den aktuelle saken, noe representanten Jacobsen også nevner.
I tråd med forvaltningslovens klageregler skal NVE først
vurdere om direktoratet vil endre sitt eget vedtak. Dersom
NVE fastholder sitt vedtak, vil saken bli oversendt departementet
til klagebehandling.

Siden saken for tiden ligger til behandling
i NVE, ber jeg om forståelse for at jeg ikke
kan foregripe verken NVEs behandling av klagene eller
departementets eventuelle behandling av en klagesak ved å gå nærmere
inn på de forhold som representanten Jacobsen her tar opp.

Dersom dette blir en klagesak for departementet,
kan jeg imidlertid love at saken vil bli gjenstand for
en grundig og forsvarlig behandling. Departementet skal i så fall avholde
møter med berørte kommuner, fylkesmannen, fylkeskommunen,
grunneiere, tiltakshaver og andre berørte interesser
og gjennomføre grundige befaringer. I slike saker foretar
departementet alltid en fullstendig gjennomgang av alle
sider av saken før det treffes endelige vedtak. Behovet
for ytterligere utredninger av ulike alternativer kan jeg også love
at departementet skal vurdere i den sammenheng.

