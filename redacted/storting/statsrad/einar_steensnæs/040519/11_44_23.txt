 Jeg vil først av alt understreke at
Regjeringen selvfølgelig vil svare på alle
de spørsmål som kommer fra Stortinget. Og når miljøvernministeren
henviser til olje- og energiministeren, er det ganske
enkelt fordi det å svare på slike spørsmål
hører inn under mitt konstitusjonelle ansvar. Det er grunnen.
Jeg vil videre be om forståelse for at jeg vil svare så langt
det går an, men også be om respekt for
at når en sak er klaget inn for departementet, kan jeg ikke
bedrive forhåndsprosedyre i Stortinget før alle
sider ved saken er utredet.

Jeg er kjent med at det finnes en forskningsrapport som
indikerer at elektromagnetisk stråling fra høyspentledninger
kan være forbundet med helseskader. Men jeg er også kjent
med at forskere og representanter for myndighetene har understreket
at det trengs ytterligere forskning og dokumentasjon for å kunne
fastslå at denne elektromagnetiske strålingen
faktisk innebærer fare for helseskader.
Jeg går derfor ut fra at det trengs ytterligere forskning
og dokumentasjon for å kunne fastslå dette.

