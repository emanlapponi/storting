 Departementet arbeider med en tilbakemelding
til Stortinget våren 2004 om arbeidet med et felles norsk-svensk
pliktig sertifikatmarked. Departementet vurderer i den forbindelse
behovet for en overgangsordning. Det er flere grunner til at overgangsordninger
kan være aktuelt. Særlig uheldig er
det at enkelte investorer har opplyst at de utsetter investeringer fordi
de frykter å gjøre beslutninger som innebærer
at de faller utenfor sertifikatmarkedet.

Sist sommer bad jeg Enova utrede dette spørsmålet, og
dette er et viktig grunnlag for vurderingene knyttet til overgangsordninger.
Departementet er imidlertid ikke ferdig med å vurdere
spørsmålet. Mye taler for at vi bør betrakte
vindkraft og vannkraft forskjellig i overgangsperioden.
Jeg legger vekt på at en overgangsordning ikke må hindre
mulighetene til å nå de målene som er
satt for Energifondet.

Før jul i fjor sendte jeg ut en pressemelding
for å begrense usikkerheten for investorene. Her gjorde
jeg følgende klart:

«Sertifikatberettigede
anlegg for elektrisitetsproduksjon med byggestart etter
1. januar 2004 vil ha mulighet til å delta i et
system for grønne sertifikater, selv om et slikt system
måtte bli etablert etter dette tidspunktet.»

Jeg legger stor vekt på at en eventuell
overgang til et felles norsk-svensk pliktig sertifikatmarked ikke
skal føre til at aktuelle byggeplaner om slike
kraftverk blir lagt til side. Jeg håper derfor pressemeldingen
fra desember 2003 kan virke avklarende for utbyggere som sitter på konkrete
planer de ønsker å realisere.

 Det var mange spørsmål i
løpet av kort tid.

Hvilke anlegg som skal inn i sertifikatmarkedet,
er det foreløpig ikke tatt standpunkt til. Det
er av de spørsmål som nå er under vurdering
i departementet, og her vil vi også ha en dialog
med svenske myndigheter.

Når det gjelder tidsfristen, kan jeg
bekrefte at det er i 2006 vi tenker å gjøre dette.

Det tredje spørsmålet
gjaldt vindkraft og vannkraft. Forskjellen der er at det er et støttesystem
i dag når det gjelder investeringer i vindkraft, mens det ikke
er det for vannkraft. Det er derfor all mulig grunn til å anta
at det kan være ulike ordninger når
det gjelder overgang for de to energikildene.

Når det gjelder det siste spørsmålet,
som ikke er relatert direkte til grønt sertifikat-marked,
vil departementet komme tilbake til dette forhåpentligvis
i løpet av mai måned. Det er det vi arbeider etter
i dag.

 Jeg er oppmerksom på at jeg ikke
svarte på alle spørsmålene
fra representanten Gjedrem. Det skal jeg gjøre nå.

Når det gjelder det første
spørsmålet, om det er trygt å gå i
gang, kan jeg bekrefte at med den forsikringen jeg gav i pressemeldingen
før jul, avklarte jeg at dersom det blir etablert
et grønt sertifikat-marked, vil alle som da ville være
berettiget til å inkluderes i et slikt sertifikatmarked,
kunne få bli det med tilbakevirkende kraft fra 1. januar
2004. Det betyr at ingen dermed taper noe på å gå i
gang med en investering i dag. Det håper jeg er avklarende
for det som har vært den store usikkerheten for en del
av investorene.

Når det så gjelder tilskuddsnivå, eller
rettere sagt pris på de grønne sertifikatene,
så er det også et spørsmål
som det er vanskelig å besvare. For
meg er det viktig at vi etablerer et slikt grønt
sertifikat-marked med en størst mulig grad av forutsigbarhet
og stabilitet. Det er viktig for investorene, og det er selvfølgelig også viktig
at prisen på disse sertifikatene blir slik at det utløser
investeringer. Men noe mer utover det spesifikt når det
gjelder pris på sertifikatet, er det umulig å si
noe om i dag.





                

 Norge er særdeles avhengig
av vannkraften. Vi opplevde vinteren 2002–2003 at nedbøren
og produksjonsmulighetene kan variere betydelig
frå år til år. Dette gjør at
vi må ha tilstrekkelig fleksibilitet i kraftsystemet vårt
for å kunne sikre balansen mellom forbruk og
mulig produksjons- og overføringskapasitet. Tilstrekkelig
fleksibilitet bidrar til å dempe prisøkningene
og redusere ulempene ved f.eks. anstrengte kraftsituasjoner. Videre
utvikling av fleksibiliteten i forbruket er derfor viktig og er
for øvrig et sentralt tema i St.meld.
nr. 18 for 2003-2004, Om forsyningssikkerheten for strøm
mv., som er til behandling i Stortinget.

Forbruket av kraft til elkjeler vil normalt være
avhengig av prisforholdet mellom elektrisitet
og andre energibærere. Elektrokjeler med uprioritert
overføring har redusert nettleie i henhold til NVEs forskrifter.
Disse kan kobles ut dersom det oppstår en anstrengt situasjon
i nettet. Dette betyr at fleksibilitet kan oppnås både
gjennom at forbruker vurderer elektrisitetsprisen inklusiv nettleie opp
mot prisen på andre energibærere, samt
at forbruker kan pålegges å koble ut
ved anstrengte situasjoner i nettet. I den sammenheng vil det være
positivt dersom fornybare energikilder kan utgjøre den
alternative kilden.

Jeg har likevel registrert
at enkelte kjelkunder har inngått fastprisavtaler på kraft,
noe som kan bidra til at forbruket blir mindre fleksibelt,
slik også Signe Øye påpeker. Ved inngåelse
av fastprisavtaler vil incentivene til å skifte energibærere
i perioder med høye kraftpriser kunne bli mindre.

Problemstillingen som representanten Øye tar
opp, er også nevnt i St.meld. nr. 18 om forsyningssikkerheten. Det
er i denne meldingen vist til at Norges vassdrags- og energidirektorat
nå foretar en gjennomgang av dagens regelverk for uprioritert
overføring for bl.a. å vurdere i hvilken grad
dagens regelverk legger til rette for økt fleksibilitet
samt hvordan denne type forbruk skal kunne håndteres
i en anstrengt kraftsituasjon. Denne gjennomgangen skal etter
planen avsluttes i løpet av første halvår i år.
Jeg vil derfor avvente dette arbeidet før jeg tar nærmere
stilling til hvorvidt rammene for elektrokjeler fungerer hensiktsmessig.

 Det prosjektet som representanten Signe Øye
beskriver, er et godt prosjekt, og jeg håper det lar seg
realisere.

Når det gjelder fjernvarme, har jeg
for min del tatt initiativ til et program for økt
infrastruktur – hele 4 TWh, som er en
betydelig investering – over fem år. Jeg håper at
det vil utløse flere fjernvarmeanlegg. Det er med andre ord
i statens og Regjeringens interesse
at vi får avklart de problemstillinger som Signe Øye tar
opp, og det arbeidet er allerede igangsatt. Jeg viser til det jeg
sa i mitt første svar, nemlig at dette er en
identifisert problemstilling. Den er omtalt i meldingen om forsyningssikkerhet.
Vi er allerede i gang med å vurdere tiltak for å hindre
den type negative utslag som kan skape usikkerhet når
det gjelder investeringer i fjernvarme.

Jeg ønsker å avvente
NVEs gjennomgang av dette før jeg tar nærmere
stilling til om disse rammene er hensiktsmessige, eller
om de må endres.

 Jeg kan forsikre representanten Øye om at Regjeringen
og denne statsråden faktisk har betydelig oppmerksomhet
mot og prioriterer utnyttelse av mer bioenergi. Her ligger det et
potensial som på langt nær
er utnyttet. Derfor har det også vært
en prioritert oppgave å legge til rette for mer fjernvarme. Jeg
tror vi på generelt grunnlag kan si at investorene i fjernvarme
kan se at denne regjeringen legger til rette for at det skal være
gunstig og lønnsomt, at det skal være nok
incentiver til å investere i fjernvarme, og at vi i den sammenheng
vil se på alle problemstillinger som skulle gjøre
slike investeringer usikre.

Jeg ber samtidig også om
forståelse for at når jeg har satt et fagdirektorat
på oppgaven å se på eventuelle skeivvirkninger
og forslag til endringer, vil jeg måtte avvente den utredningen,
slik at det vedtaket som gjøres, er stabilt og robust – og
forutsigbart for framtiden.





                

 Energiforsyningen står overfor betydelige
utfordringer i årene framover. Derfor fører Regjeringen
en offensiv politikk for en miljøvennlig energiomlegging,
der økt produksjon og bruk av miljøvennlige
energikilder og redusert energibruk står sentralt. Spillvarme
fra industrien er en viktig energikilde, og energigjenvinning er
derfor et tiltak som hører inn under energiomleggingen.

Jeg vil benytte anledningen til å minne
om at Regjeringen ved flere anledninger de senere årene
har klarlagt strategien for den videre satsingen på energiomleggingen,
herunder energigjenvinning fra industrien. Senest i forbindelse
med revidert nasjonalbudsjett for 2002 redegjorde Regjeringen for
sitt syn, at energigjenvinning fra industrien må ses på som
andre miljøvennlige energitiltak, og
at eventuelle nye tiltak for energigjenvinning derfor må vurderes
og igangsettes innenfor rammene av Enova SF.
Det vil si at energigjenvinningsprosjekter må vurderes
opp mot andre prosjekter som bidrar til målet om
en miljøvennlig omlegging av energiforsyningen. Stortinget
tok Regjeringens redegjørelse
til orientering.

Høsten 2002 utarbeidet Enova, i samarbeid
med Prosessindustriens Landsforening, en rapport om potensialet for
mer effektiv energibruk og produksjon i norsk
prosessindustri. Rapporten presenterer resultater fra analyse av fire
energitunge bransjer: treforedling, sement, ferrolegeringer og aluminium.
Disse bransjene representerer til sammen 56 pst., eller
36 TWh, av samlet energibruk i norsk industri.

Rapporten er fulgt opp av Enova og har bl.a.
resultert i opprettelsen av et eget program, «Energibruk – energikrevende
industri». Programmet er rettet mot energieffektivisering
av arbeidsopplegg og prosesser og mot tiltak for energigjenvinning
og utnyttelse av spillvarme. En forutsetning for alle
prosjekter Enova støtter, er at prosjekteierne må inngå avtaler
om forpliktende samarbeid med kvantifisering
av energimål for å få støtte.

Til spørsmålet om arbeidet
med en samlet plan for energigjenvinning vil jeg igjen vise
til at Stortinget så sent som i forbindelse med revidert
nasjonalbudsjett for 2002 tok til orientering at energigjenvinningen
i industrien vil bli ivaretatt innenfor rammene
av energiomleggingen og Enova. Dette er videre blitt fulgt opp av
departementet, noe som Enovas virksomhet og prioriteringer også viser.

Kjell
Engebretsen hadde her overtatt presidentplassen.

 Det er en stor glede for meg å melde
at på dette punktet er jeg helt enig med representanten
Rolf Terje Klungland. Vi skal ta i bruk alle – jeg
vil tilføye miljøvennlige – energikilder
for å sikre energiforsyningen. Vi har en betydelig underbalanse,
og Regjeringen har, som representanten Klungland vil være kjent
med, lagt fram en stortingsmelding som er til behandling her i huset
nå, og som er fundert på ulike tiltak, deriblant
energiomlegging og energigjenvinning.

Jeg har fulgt Stortingets oppfordring og redegjorde
i revidert nasjonalbudsjett 2002 for hva jeg mener er
det mest hensiktsmessige i forhold til å sikre at energigjenvinning
fra viktige industrier, de fire store bransjene som jeg
allerede har referert til, blir fulgt opp, mest hensiktsmessig gjennom
Enova. Et eget program synes ikke å være
hensiktsmessig nå etter at Enova som organisasjon er
blitt etablert. De gjør en meget god jobb. Jeg mener
at de også har anledning til å vurdere
hvordan dette mest hensiktsmessig skal følges opp.

 Igjen vil jeg si meg helt enig i det som representanten
Klungland framhever. Det er viktig at vi i tiden framover
fokuserer på alle de mulige energikilder som
kan være med på å sikre energiforsyningen.
Vi har sett at den ensidige avhengigheten av vannkraft har skapt
en situasjon som gjør at vi er svært sårbare
når det gjelder forsyningssikkerhet. Vannkraft vil fremdeles være
hovedsøylen under norsk energiforsyning, men det er viktig
at vi samtidig sikrer oss på andre måter.
Der er energigjenvinning en vesentlig faktor, og det er en fornuftig
forvaltning også av energiressursene.

Jeg for min del ser med stor interesse
fram til Stortingets behandling av stortingsmeldingen om forsyningssikkerheten.
Jeg har forstått det slik at representanten Klungland
allerede er utpekt som saksordfører.





                

