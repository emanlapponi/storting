 For å bidra til kraftoppdekking
og næringsutvikling i distriktene er Regjeringen opptatt
av å legge til rette for utbygging av småkraftverk. Slike
anlegg medfører som hovedregel små konflikter med
miljøinteressene.

Om lag 330 vassdrag er i dag vernet etter
Verneplan I–IV for vassdrag. Stortinget har bestemt
at det ikke skal være adgang til å gi
konsesjoner til verken små eller store kraftutbygginger
i vernede vassdrag. I vurderingen av om et planlagt kraftverk utløser
konsesjonsplikt, er det tiltakets virkninger på allmenne
interesser i vassdraget som er avgjørende.
Der vassdraget er vernet, skal det tas spesielt hensyn
til verneinteressene. Likevel finnes det prosjekter som
medfører så små virkninger i det vernede vassdraget,
at det ikke utløser konsesjonsplikt. Slike kraftverk
vil være tillatt i vernede vassdrag.

Den planlagte utbyggingen i Frafjord, som representanten
Vaksdal viser til, ble i 1996 forelagt for NVE. Kraftverket er plassert mellom
Giljastølsvatnet og Frafjorden, som inngår i verneplanen
for vassdrag. NVE konkluderte med at kraftverkets virkninger på allmenne interesser
medførte konsesjonsplikt. Siden det altså ikke er
adgang til å gi konsesjoner til kraftutbygging
i vernede vassdrag, innebar NVEs avgjørelse i realiteten også et avslag
på en konsesjonssøknad.

Det er vedtatt at verneplanen for vassdrag
skal suppleres. Olje- og energidepartementet har fått oversendt
NVEs innstilling. I innstillingen åpnes det for konsesjonsbehandling
av mikro- og minikraftverk i vernede vassdrag. Begrunnelsen for
forslaget er at en konsesjonsbehandling vil gi et bedre
grunnlag for å vurdere tiltakets miljøvirkninger i
et vernet vassdrag enn dagens ordning, der det avgjørende
er om konsesjonsplikten utløses. Det er mange gode grunner
for å likestille bygging av mikro- og minikraftverk med
andre typer tiltak i vernede vassdrag som kan få konsesjon.
Regjeringen vil derfor ta opp dette spørsmålet
i den proposisjonen som ventes å bli framlagt ved årsskiftet
om supplering av verneplanen for vassdrag. En
forutsetning for å tillate slike utbygginger i vernede
vassdrag må være at vi ikke svekker
verneverdiene i vassdraget.

Jeg vil understreke at NVE er delegert kompetansen til å treffe
avgjørelser knyttet til kraftverk med installert effekt
opp til 5 MW. Videre er det i forslaget til endringer i vassdragslovgivningen,
som nå er ute på høring, foreslått å heve
grensen for konsesjonsplikt etter industrikonsesjonsloven.
Sammen med forslaget om å åpne for konsesjonsbehandling
av mini- og mikrokraftverk i vernede vassdrag, er dette tiltak som
gjør det enklere å få etablert
småkraftverk rundt om i landet til beste for
kraftoppdekkingen.

 Jeg kan ikke gå god for det
  tallet   representanten   Vaksdal   nå   nevnte,  på 10–15
TWh, men det er utvilsomt et interessant
potensial å ta ut. Ved siden av at
disse småkraftverkene, mikro- og minikraftverkene, kan
bidra til nyttig tilleggsproduksjon til elnettet, så vil
de også representere betydelige og interessante
tilleggsinntekter for bønder og andre eiendomsbesittere
i distriktene. Med andre ord: Det er også god
distriktspolitikk å satse ytterligere på slike
kraftverk. Det er derfor en interessant
utfordring å finne et regelverk og
en avbalansering mot miljøhensyn som i større grad
legger til rette for bygging av slike kraftverk. Jeg har sett flere
slike kraftverk i distriktene, og jeg synes det gjøres
på en nennsom og god måte og i tråd
med de strenge krav som vi bør sette til miljøvernet
og naturvernet, så jeg ser faktisk store og positive muligheter
for økt innsats på dette feltet.

 Det foreligger ingen planer
om en annen prosedyre eller en overflytting av oppgaver eller
myndighet fra ett organ til et annet. Men jeg vil understreke at
det må være det samme regelverket, den samme politikken,
som må være gjennomgående for de
ulike organer som behandler disse søknadene – jeg legger
stor vekt på det. Og samarbeidet mellom
Direktoratet for naturforvaltning, NVE, Miljøverndepartementet og
Olje- og energidepartementet er i så måte
utmerket.

Jeg tror at vi skal kunne få etablert
en fornuftig politikk, som ikke er avhengig av en bestemt
organisering, men av at alle parter ser sitt ansvar og
legger til grunn den samme holdning og de samme prinsippene under
behandlingen.





                

