  Alkylerte fenoler er organiske forbindelser
som finnes naturlig i reservoaret, og som blir med det produserte
vannet opp av brønnen. Mengden produsert vann avhenger
av aktivitetsnivået og feltenes modenhet. Med en stadig
større andel av eldre oljefelt på norsk
sokkel forventes det at mengden produsert vann vil øke
i årene som kommer. Samtidig tilsier den teknologiske utviklingen
de senere årene at vi har flere muligheter enn
tidligere for å håndtere dette produserte vannet,
og dermed også alkylerte fenoler. Jeg tenker
her bl.a. på ytterligere reinjeksjon og ytterligere rensing
før utslipp til sjø. Selskapene utprøver
nå lovende renseteknologi
for å hindre utslipp av produsert vann. Jeg legger
stor vekt på å gjennomføre tiltak som
kan redusere miljøproblemene knyttet til oljevirksomheten
på sokkelen. Jeg kan likevel ikke se
at pålegg om produksjonsstopp er et særlig aktuelt
virkemiddel.

Havforskningsinstituttet har foretatt laboratorieforsøk på alkylfenolers
hormonelle innvirkning på torsk. Alkylfenoler mistenkes
for å ha samme virkning som det kvinnelige kjønnshormonet østrogen,
og kan bidra til å påvirke reproduksjon
og utvikling hos fisk. Det er nå viktig å finne
ut i hvilken grad forsøkene er representative for den reelle
eksponeringen rundt installasjonene på sokkelen. Fortsatt
vet vi for lite om eventuelle effekter av alkylerte fenoler
på fiskens reproduksjonsevne.

For å møte utfordringen
utslippene av alkylerte fenoler representerer, er det viktig å styrke
kunnskapen om hvilke eventuelle effekter disse forbindelsene kan
ha. Det pågår allerede betydelig forskning
på området. Samtidig synes det å være
stor enighet om at på dette feltet er kunnskapsbehovet
fortsatt stort.

Regjeringen ønsker å bidra
til økt kunnskap generelt om langtidsvirkninger fra utslipp
til sjø. Det er allerede utarbeidet en oversikt over kunnskapsstatus,
forskningsbehov og kompetansebehov innen dette området.
Det synes også å være bred
enighet blant de ulike fagmiljøene og industrien selv om
hvor behovet for økt kunnskap er størst, og jeg
stiller meg bak de vurderinger som har vært gjort så langt.
På denne bakgrunn vil jeg, sammen med andre berørte
departementer og industrien, så raskt som mulig ta initiativ
til et eget forskningsprogram om langtidsvirkninger av utslipp til
sjø fra petroleumssektoren.

Regjeringens målsetting er å sikre
rammebetingelser for norsk petroleumsvirksomhet innenfor
et bærekraftig perspektiv.

Virkemidler basert på prinsippet om føre
var er viktige også i denne sammenheng. Selskaper
på norsk sokkel må bl.a. søke
om utslippstillatelse
hos SFT for å kunne slippe ut olje og kjemikalier
til sjø. Disse utslippstillatelsene er gitt i henhold til
bestemmelsene i forurensningsloven, og det anliggende som spørreren
tar opp, er selvfølgelig inkludert i den vurderingen.

I forbindelse med utslippstillatelsen er rettighetshavere
på norsk kontinentalsokkel videre pålagt å gjennomføre
regelmessig overvåking av det marine miljø.
Hensikten med overvåkingen er å ha oversikt over
og god kontroll med den påvirkningen offshorevirksomheten
har på miljøet og de levende marine
ressursene.

Nullutslippsfilosofien er et annet viktig verktøy
for å begrense miljøskadelige utslipp til sjø fra
produksjon av olje og gass, dvs. en
kontinuerlig reduksjon av miljøskadelige
utslipp mot et praktisk nullnivå. Regjeringen ser det som
viktig å nå målet om et praktisk nullutslippsnivå for
miljøskadelige stoffer til sjø innen
2005.

  Jeg har ingen problemer med å dele
representanten Bastesens bekymring i forhold til alkylerte fenolers
eventuelle påvirkning på fertiliteten når
det gjelder torsk og andre fiskeslag. Det er nettopp for å finne
ut av dette at Olje- og energidepartementet sammen med andre
berørte departementer tar et aktivt initiativ.
Vi vet noe om virkningen, men vi vet ikke nok i forhold
til hvordan virkningen på fisken er rundt installasjonene
i Nordsjøen.

Som jeg nevnte i mitt svar, er det det at flere
av oljefeltene blir eldre, som gjør at vi får
større mengder produsert vann og dermed et økende
problem i forhold til det spørsmålet
som representanten Bastesen tar opp.

Når det gjelder budsjettforslaget
fra Samarbeidsregjeringen, har sikkert representanten Bastesen merket
seg at jeg for min del har styrket mitt budsjett på områder
som nettopp går på å undersøke
virkningen av petroleumsaktiviteten på norsk sokkel i forhold
til miljø. Dette inkluderer også de
problemene som hr. Bastesen tar opp.

  Det er mulig at representanten Bastesen går
ganske langt utenfor reglementet og rammene for spørretimen,
for det er et helt nytt tema han nå introduserer.
Men jeg skal svare mer generelt og si at ansvaret for at petroleumsvirksomheten
foregår på en ansvarlig måte
i forhold til miljøforskrifter og i forhold til fiskeriinteressene,
er ikke bare miljøvernministerens – det
er også mitt. Jeg påtar meg fullt og
helt et ansvar for dette, og jeg ønsker faktisk å stå for
en virksomhet som også tar hensyn til andre
viktige samfunnsinteresser, bl.a. fiskeriinteressene. Jeg kan forsikre
Bastesen om at her har jeg et sterkt, heftig og begeistret
engasjement.





                

