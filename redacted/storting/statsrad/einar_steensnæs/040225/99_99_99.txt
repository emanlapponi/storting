 Stortinget har sluttet seg til en målsetting
om en miljøvennlig omlegging av energibruk og
energiproduksjon. Dette synliggjøres bl.a. gjennom en konkret
målsetting for bygging av vindkraftverk som sier
at en innen 2010 skal ha bygd vindkraftanlegg tilsvarende
en produksjon på 3 TWh. Intensjonen
er at myndighetenes ulike rammebetingelser og våre
naturgitte forutsetninger for vindkraftproduksjon skal bidra til at
aktørene finner vindkraftprosjektene så interessante
at de besluttes utbygd i det omfang myndighetene har satt som mål.

Innsatsen for å få til en
miljøvennlig omlegging av energibruk og energiproduksjon
innebærer å ligge i forkant av markedet,
med andre ord at man stimulerer til å ta i bruk
teknologi og løsninger som ikke er kommersielt lønnsomme
i dag. De fleste vindkraftprosjekter er avhengige av økonomiske
virkemidler for å bli realisert. Støtteordningene
er utformet på en slik måte av hvert
prosjekt skal motta lavest mulig støtte, men allikevel
tilstrekkelig til at prosjektet blir lønnsomt.

På samme måte som
for bygging av gasskraftverk fattes investeringsbeslutninger av
selskapene selv og er ikke noe myndighetene har en rolle
i. Stortinget har ikke på samme måte noen
målsetting for bygging av gasskraftverk. Selskapene som
er involvert i gasskraftprosjekter, må derfor på fritt
grunnlag vurdere lønnsomheten for disse. Jeg tar til etterretning
at ingen inntil nå har besluttet å bygge gasskraftverk
med bakgrunn i de økonomiske utsiktene for slike anlegg.

Regjeringen har heller ingen planer om å etablere
en egen støtteordning for konvensjonelle gasskraftverk
for at slike skal bli realisert. I gassmeldingen trakk imidlertid Regjeringen
opp en politikk for å legge til rette for gasskraftverk
med CO2-håndtering. Satsingen er et viktig element i arbeidet
med å styrke energiforsyningen på en måte
som gjør at en også kan nå klimamålsettingene.

 Den såkalte politikken, som representanten
Øyvind Vaksdal viser til, er en politikk som har bred støtte
i Stortinget. Det er jeg glad for. At Fremskrittspartiet ennå ikke
har valgt å slutte seg til denne framtidsrettede politikken,
er bare å beklage, men slik er det politiske
livet.

Det er altså ikke slik at
denne regjeringen har tenkt å vente til 2006 med å støtte
utvikling av gasskraftverk med CO2-håndtering. Jeg har
allerede varslet at jeg før sommerferien kommer med en
ny stortingsmelding basert på bygging av gasskraftverk
med CO2-håndtering, hvor bl.a. et program for støtte
til pilotanlegg vil bli detaljert.

Jeg legger med interesse
merke til at det nå kommer mange initiativ
langs kysten, fordi kraftselskapene ser at dette er framtiden, og
at konvensjonelle gasskraftverk er fortiden.

 Jo, det finnes en grense for hvor mye penger
Regjeringen har. Jeg skulle ønske vi hadde mer penger til
vindkraftanlegg, for de har åpenbart et stort potensial.

Representanten viser til at vindkraft er ustabil.
Ja, men den vannkraften Fremskrittspartiet
og Øyvind Vaksdal har varslet at de vil satse så veldig
mye mer på, har også vist seg meget
sårbar. Det lærte vi bitterlig vinteren 2002/2003.
Hvis vi ikke får til en mer differensiert energiforsyning,
vil vi ikke ha den forsyningssikkerheten som jeg mener både
næringslivet og husholdningene trenger. Vindkraft alene
kan ikke sørge for energiforsyningen. Sammen
med vannkraft, gasskraftverk med CO2-håndtering, kabling,
energisparing og bioenergi
vil vi få en robust, framtidsrettet og forsyningssikker
energipolitikk i dette landet.

Så vil jeg bare føye
til at hvis representanten Vaksdal skulle antyde at Regjeringen
burde komme opp med tilsvarende støttesystem for konvensjonelle
gasskraftverk, vil det sannsynligvis være i strid
med EØS-avtalen.





                

 Det er i dag meddelt fire konsesjoner etter
energiloven for bygging og drift av gasskraftverk i Norge. Naturkraft
AS har fått konsesjon for to gasskraftverk på henholdsvis
Kårstø og Kollsnes, mens Industrikraft Midt-Norge AS
har fått konsesjon for et gasskraftverk i Skogn.
Grunnen til at disse konsesjonene ikke er tatt i bruk,
er at utbyggerne foreløpig har vurdert at det ikke
er tilstrekkelig lønnsomhet i prosjektene. I tillegg er
det gitt konsesjon til energiproduksjon
ved Snøhvit-anlegget i Finnmark. Det vil bli bygd.

De tre gjeldende konsesjonene for bygging og
drift av gasskraftverk på Vestlandet og i Trøndelag
ble gitt av regjeringen Stoltenberg. Den geografiske plasseringen
av disse gasskraftverkene er ikke noe sentralt
punkt for Regjeringen. Vi må imidlertid forholde oss til
de gjeldende konsesjoner. Det var selskapene selv som søkte
om konsesjon for anlegg ved de aktuelle stedene.

De tre konsesjonene til gasskraftverk på Vestlandet
og i Trøndelag knytter seg til konkrete prosjekter med
gitt lokalisering. Konsesjonene kan ikke overføres
til andre prosjekter. Et nytt gasskraftprosjekt krever
derfor en ny konsesjon gjennom en ordinær konsesjonsbehandling med
tilhørende konsekvensutredninger. På samme måte vil
et nytt prosjekt også kreve ny utslippstillatelse etter forurensningsloven.

Det finnes heller ikke hjemmel, verken
i lovverket eller i konsesjonene, for myndighetene til å trekke
inn de allerede gitte konsesjonene. Konsesjonene inneholder imidlertid
vilkår om frist for idriftsettelse av anleggene. Dersom
disse fristene ikke overholdes, vil konsesjonene bortfalle.

 Jeg vil for min del bare vise
til at selskapene for nylig har søkt om konsesjonsforlengelse
på Kårstø og Kollsnes, og er innvilget
det. Industrikraft Midt-Norge AS har nå til
behandling i departementet en tilsvarende søknad om forlengelse
av konsesjonstid. Jeg kan ikke i utgangspunktet se at
selskapene skulle forskjellsbehandles her, men alt avhenger selvfølgelig
av betingelsene.

Skulle selskapene ha kommet på andre
tanker og andre ideer, er jeg selvsagt åpen for å drøfte
dette med selskapene, særlig dersom dette har å gjøre
med en framtidsrettet teknologi som gjør at vi kan produsere
energi fra gasskraftverk med CO2-håndtering, og dermed
uten å bryte klimamålsettingene. På dette
punktet er Regjeringens politikk klar. Den er nedfelt i Sem-erklæringen,
og jeg forholder meg til dette mandatet og den politikken som Regjeringen
er forpliktet på.

 Forutsetningen for å gå inn
i en dialog om bygging av gasskraftverk er at en forholder
seg til fakta og den kunnskap en allerede har. Det er altså helt
galt, det representanten Øyvind Korsberg hevder, at det ikke
finnes teknologi for håndtering av CO2. Det gjør
det. Det er gasskraftverk med CO2-håndtering som fungerer
i dag. Spørsmålet er bare: Er det den mest kostnadseffektive,
framtidsrettede teknologiløsningen? Det er det store spørsmålet,
og derfor har Regjeringen sagt at dens politikk går gjennom
utprøving i pilotanlegg, slik at vi kan være
sikre på at de gasskraftverk vi satser på, er
framtidsrettede, kostnadseffektive og konkurransedyktige.

Når det så gjelder Regjeringen
politikk, er den meget klart nedfelt i Sem-erklæringen.
Jeg har ikke mye å tilføye i forhold
til det svaret jeg allerede har gitt, også til foregående
spørrer. Men jeg vil vise til at Regjeringens politikk
er basert på det jeg tror vil vise seg å være
meget konkurransedyktig og framtidsrettet, og som kombinerer hensynet
til energiproduksjon med
viktige internasjonale klimaforpliktelser.





                

