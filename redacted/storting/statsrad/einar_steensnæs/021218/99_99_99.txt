 Spørsmålet dreier
seg om rekkevidden av § 26 i plan- og bygningsloven
om reguleringsbestemmelser. Det er Miljøverndepartementet som
har ansvaret for planbestemmelsene i denne loven. Lovbestemmelsen
fastslår at det ved reguleringsplan i nødvendig
utstrekning kan gis bestemmelser om utforming og bruk av arealer
og bygninger i reguleringsområdet. Bestemmelsene kan sette
vilkår for bruken eller forby former for bruk
for å fremme eller sikre formålet med reguleringen.

Jeg kan ikke gi noe mer utdypende
svar på denne saken utover at jeg er kjent med at Miljøverndepartementet i
en prinsipputtalelse
som er gjengitt i Miljøverndepartementets rundskriv T-1395
Planjuss 1/2002 har vurdert spørsmålet etter
anmodning fra en kommune.

En kommune bad i brev av 31. januar 2001 daværende
miljøvernminister om å vurdere gjennom lov, forskrifter
og retningslinjer å styrke kommunenes muligheter til å begrense
effekt- og energibruk på fritidseiendommer. Miljøverndepartementet
svarte at det ikke kan fastsettes bestemmelser som begrenser
inntaket eller forbruket av energi for de byggverk som
omfattes av reguleringsplanen gjennom reguleringsbestemmelser etter
plan- og bygningsloven § 26.

Jeg er kjent med at det aktuelle hyttefeltet
skal bygges ut i en statsallmenning, og at Statskog har
forvalteransvaret. Det er Statskog som har fremmet et
privat forslag om reguleringsplan. Vågå kommune
har opplyst at kommunen har stilt seg bak ønsket om å kunne
begrense effekt- eller energiuttak, men ikke
nødvendigvis med angivelse av en bestemt effekt.
Siden plan- og bygningsloven ikke gir mulighet til å fastsette
slike krav, har Statskog og Vågå kommune
vedtatt retningslinjer for reguleringsplanen om bl.a. slike begrensninger.
Retningslinjene er ikke bindende, men er en slags intensjon
for konkrete festeavtaler som skal inngås mellom
Statskog og den enkelte hytteeier.

Jeg har vanskelig for å forstå at noen
kunne hindre Statskog i å legge slike
begrensninger inn som en klar klausul i alle festekontrakter
dersom de hadde ønsket det. Det er altså fullt
mulig å finne løsninger på privatrettslig grunnlag.

Når det gjelder bruk av plan- og bygningsloven
og dens forskrifter i forhold til styring av energiløsninger
og energibruk, viser jeg til det arbeidet som pågår
i Miljøverndepartementet gjennom Planlovutvalget og i Kommunal-
og regionaldepartementet, gjennom arbeidet med byggesaksbestemmelsene
og byggeforskriftene.

 Jeg viser igjen til at det er Miljøverndepartementet
som har ansvaret for planbestemmelsene i plan- og bygningsloven.
Men jeg viser også til at det foregår
et arbeid i Miljøverndepartementet gjennom Planlovutvalget
når det gjelder ulike byggesaksbestemmelser og
byggeforskrifter. Jeg er sikker på at også denne
problemstillingen vil være aktuell å vurdere.

Jeg er enig med representanten Enger i at det
er positivt at det legges opp til fornuftige tiltak som kan begrense
effekt- og energibruk, ikke minst gjelder dette fritidshus.
Og hvis en bestemmelse i plan- og
bygningsloven er nødvendig for å få fram
slike gode løsninger, vil nok det bli vurdert.
Men som jeg sa: Det lar seg faktisk løse også i
dag når det gjelder privatrettslige tiltak, f.eks. ved
nødvendige klausuler i festekontraktene. Det er én
vei å gå inntil en får vurdert eventuelle
alternativer.

 Jeg er positiv til det som er intensjonen bak
representanten Engers spørsmål. Jeg skal love
at Planlovutvalget skal få oversendt både
representantens spørsmål og den meningsutveksling
som vi har hatt om dette i Stortinget i dag.





                

 Myndighetenes etablerte mål for lokaliseringspolitikken
har vært at virksomheten skal styres ut fra et helhetlig
og langsiktig perspektiv, samtidig som utvidelse av oljevirksomheten
skal gi positive ringvirkninger for de nærliggende områder
på fastlandet.

En rekke baser er etablert langs hele
kysten. Målet må være å opprettholde eller øke
aktivitetsnivået, slik at livskraftige miljøer
kan sikres ved langsiktig drift. Ved enkelte baser har det i noen
tid vært en utfordring å opprettholde
aktivitets- og sysselsettingsnivået, og en må erkjenne
at økt aktivitet ved basene i Nord-Norge vil måtte komme
fra økt letevirksomhet og nye utbygginger i tilliggende
områder.

Olje- og energidepartementet arbeider som kjent
med en utredning når det gjelder konsekvenser
av helårig petroleumsaktivitet i de nordlige
havområder fra Lofoten og nordover. Utredningen forventes
oversendt Regjeringen i løpet av høsten 2003 og
vil legges til grunn for den videre politiske behandlingen av spørsmålet
om betingelser og forutsetninger for helårig petroleumsvirksomhet
i området. De konklusjoner som trekkes på bakgrunn
av denne utredningen, vil derfor gi viktige føringer for
framtidig aktivitetsnivå ved eksisterende baser. Når
det gjelder Hammerfest, vil imidlertid utbyggingen av Snøhvit
sikre etableringen av et bærekraftig basemiljø i
Finnmark.

Det har fra myndighetenes side de
siste år vært ført en aktiv tildelingspolitikk,
med påfølgende leting. Bortsett fra Ormen Lange
har man dessverre ikke den siste tiden gjort
funn som forsvarer selvstendig utbygging med tilhørende
basestruktur. For Ormen Lange har en ennå ikke konkludert
med hensyn til utbyggingsløsning, og det vil være
opp til Stortinget å fatte den endelige beslutningen.

Regjeringen er opptatt av spørsmålet
om basestrukturen, slik at petroleumsvirksomheten skal fortsette å gi
positive ringvirkninger for de nærliggende områdene
på fastlandet. Vi må også erkjenne
at for å sikre langsiktig drift og styrking av levedyktige
miljøer ved basene er en helt avhengig av et godt ressursgrunnlag.
Spørsmålet om lokalisering av baser vil også i
framtiden underlegges politisk behandling hvor Stortinget
vil bli trukket inn.

 Til det siste spørsmålet: Svaret
er absolutt nei. Det må ganske store funn av olje og
gass til, og i dette tilfellet gjelder det gass når det
er snakk om rør, for at det skal kunne svare seg med lange transportledninger
langs kysten. Som kjent er Snøhvit-feltet bygd ut ved hjelp
av en LNG-løsning.

Når det gjelder basene i Nordland
fylke, som Bastesen refererer til, har departementet for sin del ikke noen
intensjon om at aktiviteten skal reduseres.
Tvert imot, jeg legger stor vekt på at den kan opprettholdes.
Men som jeg sa i mitt svar: Aktiviteten ved basene er en funksjon av
hvor vellykket boring og leting er i Norskehavet, og det er derfor
avgjørende at vi får nye funn, slik at aktiviteten
kan holdes oppe, og at vi eventuelt kan lykkes med nye
driftsbaser i Nord-Norge. Det vil Nord-Norge ha stor nytte og glede
av. Det har de også forventninger om, og det
er rimelig.

 Jeg har som sagt fra mitt ståsted
ingen intensjon om å ville innskrenke
basene på politisk grunnlag. Det er et ønske
fra Olje- og energidepartementets side at både
de to basene som finnes i Nordland allerede, i Sandnessjøen
og i Brønnøysund, kan eksistere
med god aktivitet, men at det også ved nye funn kan
legges til rette for ytterligere aktiviteter på land. Det som
skaper usikkerheten, er illustrerende for usikkerheten ved petroleumsvirksomheten.
I dette teknikkens århundre har vi
dessverre ikke kommet så langt
at vi med tilstrekkelig sikkerhet kan finne de oljereservene som ennå er
tilgjengelige på norsk sokkel, men som en trenger avansert
seismikk og stor utviklet kompetanse for å kunne vurdere
på en rett måte. Likevel har vi skuffelser. Det
er ingen tvil om at de siste rundene så langt har vært en
skuffelse og da også preger aktivitetsbildet
i dag.





                

