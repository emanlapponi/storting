 Satsingen på gasskraftverk med CO2-håndtering
er et hovedelement i Regjeringens
energipolitikk. Slike gasskraftverk er en viktig del av Regjeringens
strategi for en bredere og mer fleksibel energiforsyning. I gassmeldingen
trakk Regjeringen opp en politikk over et bredt felt for å legge
til rette for gasskraftverk med CO2-håndtering.

I tillegg til at gasskraftverk med CO2-håndtering
vil gi vesentlig lavere utslipp av klimagasser enn konvensjonelle
gasskraftverk, er det en rekke årsaker til at det er viktig
at Norge arbeider med å realisere slike gasskraftverk.
Blant annet retter Regjeringen stor oppmerksomhet mot mulighetene både
for lagring av CO2 i reservoarer på kontinentalsokkelen
og for bruk av CO2 til trykkstøtte i oljeutvinningen. Videre
vil utviklingen av gasskraft med CO2-håndtering
gi norsk elektrisitetsproduksjon et teknologisk forsprang, og vil
kunne gi grunnlag for annen gassbasert virksomhet.

Aktiviteten knyttet til utviklingen av miljøvennlige gassteknologier
er stor både nasjonalt og internasjonalt. I Norge
finnes det i dag flere interessante initiativ
knyttet til pilotanlegg for å bringe ny teknologi fra forskningsstadiet
til praktisk utprøving.

De ulike teknologiene for CO2-håndtering
varierer i modningsgrad. Noen teknologier er avhengige
av et betydelig utviklingsarbeid. Andre teknologier, f.eks.
røykgassrensing, er relativt modne teknologier. Slik teknologi prøves
i dag i enkelte mindre pilotanlegg for gasskraftverk med
CO2-håndtering. Teknologien
er også benyttet i forbindelse med andre
formål. Slik sett finnes det teknologier som kan fungere,
knyttet til et gasskraftverk i dag.

Det eksisterer i dag ikke fullskala
kommersielle gasskraftverk med CO2-håndtering. Teknologier
for utskilling av CO2 fra eksosgass er imidlertid prøvd
ved ulike anledninger i forskjellige deler av verden, bl.a. i pilotanlegg.
Den japanske kraftprodusenten Kansai Electric samarbeider i dag
med teknologileverandøren Mitsubishi om utprøving
av CO2-utskilling ved gasskraftproduksjon. Størrelsen på pilotanlegget
er om lag 35 MW. Også andre aktører
prøver ut de mest modne teknologiene for eksosgassrensing.
Tidligere er teknologi for CO2-håndtering blitt
prøvd ut i forbindelse med eldre energiteknologier,
bl.a. i Texas, USA. Denne type teknologi har for øvrig
i lang tid blitt benyttet til utskilling av CO2 fra andre
gasser i sammenheng med industrielle prosesser. Denne bruken av
teknologi for CO2-håndtering er annerledes enn hva som
vil være tilfellet ved energiproduksjon. Blant
annet vil de ulike teknologikomponentene være satt
sammen på forskjellig måter.

De mest modne teknologiene for utskilling av
CO2 fra eksosgass i forbindelse med energiproduksjon
er i varierende grad prøvd
ut. Blant annet ved Statoils anlegg på Kårstø er
det gjort forskjellige forsøk i tilknytning til en mindre
gassturbin på 25 MW.

Hovedutfordringen for alle konseptene
er imidlertid å få videreutviklet teknologiene,
slik at kostnadene kan reduseres til et akseptabelt nivå.

 Norge har satt seg høye mål
når det gjelder miljø. Vi tar ansvar for den situasjonen
vi har globalt sett, med altfor store utslipp av drivhusgasser og
med fare for at disse kan føre til
en uønsket oppheting av klimaet, av temperaturen globalt,
med risiko for skadevirkninger i den forbindelse. Derfor er det viktig
for Regjeringen å kombinere ønsket om
en sikker, stabil energiforsyning, hvor gasskraftverk er et viktig element,
med våre forpliktelser internasjonalt når det gjelder
klimasituasjonen.

Vi mener at veien da går
gjennom gasskraftverk med CO2-håndtering. Vi konstaterer
til vår tilfredshet at det internasjonalt nå er
et betydelig engasjement for å få dette til, og
at Norge slett ikke står alene med sine
ambisjoner om å få dette til. Dette internasjonale
engasjementet vil kunne hjelpe oss fram til å finne den
mest kostnadseffektive teknologien. Det er viktig det som representanten Korsberg
påpekte i den sammenheng.

 Det at svenskene skulle le av oss, tar jeg
med stor ro. Det heter at en god latter forlenger livet. I så måte ønsker
jeg våre svenske kolleger et godt og
langt liv. Men det heter også at den som ler sist,
ler best. I dette tilfellet tror jeg på en satsing på en framtidsrettet
miljøteknologi
som også vil gi oss den kraftforsyning og den
utnyttelse av naturgassen som vi her ser for oss.

Fremdeles er det slik at vi ikke
har de riktige kostnadseffektive løsningene på bordet,
men vi nærmer oss målet. Sammen med våre
internasjonale partnere – bl.a. har Norge inngått
et meget interessant samarbeid
med USA og EU – kan vi nå fram til en situasjon
hvor norsk spissteknologi som i dag ikke er kommersiell,
kan frambringe en framtidsrettet teknologi som også kan
ha en kommersiell verdi utover Norges grenser, altså i
et globalt marked.





                

 Representanten Vaksdal tar opp spørsmål
knyttet til et omfattende regelverk i EØS-avtalen. Som utgangspunkt
forbyr EØS-avtalen statene å yte statsstøtte.
Statsstøtte foreligger dersom det kan
vises til en økonomisk fordel som et foretak ikke hadde
kunnet erverve på det åpne marked, og
som ikke er knyttet til et offentlig pålegg til
foretaket.

EØS-avtalen setter også rammer
for de støtteordninger som må sies å være
i tråd med avtalens formål og innhold. ESA har
i den forbindelse utgitt et sett av retningslinjer som
gir informasjon om hvordan kontrollorganet
fortolker og anvender de aktuelle bestemmelsene i EØS-avtalen. Av
disse retningslinjene framgår det at statsstøtte
på bestemte vilkår kan gis
til miljøformål. Støtteordningene til
fornybar energi står derfor i en særstilling i
forhold til annen type kraftproduksjon. I tillegg er det
regler om støtte til FoU og til regionalformål.

Det regelverket
jeg her har redegjort for, er bindende for alle land innenfor
EØS-området, men det er ikke mulig for meg i
et svar i spørretimen å gi noen utfyllende
redegjørelse om
hvordan energi- og miljøpolitikken i andre EØS-stater
er utformet i forhold til utbygging av gasskraftverk. Det jeg kan
si, er at samtlige land i EØS-området er forpliktet til å følge
disse retningslinjene.

Det har ikke vært aktuelt
for Regjeringen å foreta noen gjennomgang av
om det er mulig å støtte utbygging av konvensjonelle
gasskraftverk. Som det framgår av St.meld. nr. 18, Om forsyningssikkerheten
for strøm mv., satser Regjeringen som ett av en rekke tiltak
på gasskraftverk med CO2-håndtering. Regjeringen
vil derfor komme tilbake til Stortinget i inneværende sesjon
med en redegjørelse
om en støtteordning til gasskraftverk med CO2-håndtering
som et ledd i strategien for økt bruk av naturgass i Norge.

 Jeg vil ikke bekrefte den forholdsvis
uforbeholdne beskrivelse av muligheter for støtte innenfor
EØS-regelverket som representanten Vaksdal nå gav uttrykk
for. Tvert imot er det slik at det er stramme regler for hvordan
man kan gi støtte til kraftproduksjon, og det må overhodet ikke
herske tvil om at en slik støtte må gis
på en slik måte at det ikke
diskriminerer mellom ulike typer kraftproduksjon. Det
er altså stramme regler.

Hvorvidt det forholder seg slik at vi ut fra
en forskningsmessig vurdering kan gi støtte,
har Regjeringen ikke undersøkt – om
vår strategi er annerledes. Vi ønsker innenfor
det som er regelverket for miljøvennlig
kraftproduksjon, å søke modifikasjon
på en del tiltak. Vi ønsker å ha
en langsiktig satsing på kraftproduksjon som sikrer forsyningsleveransene
til både Norge og det nordiske markedet,
samtidig som vi overholder våre internasjonale
klimaforpliktelser.

 Som representanten Vaksdal bør være
godt kjent med som representant for Rogaland, har Naturkraft konsesjon
på et gasskraftverk på Kårstø.
Det kan de bygge når som helst, de kan sette spaden i jorda
i dag, om de ønsker. Den tilbakemelding jeg har fått
fra bransjen, er at det i dag ikke er lønnsomt.
Det er rett og slett slik at de kan selge én kubikkmeter
naturgass til Europa for én krone, mens de trenger
en pris på naturgassen på 40 øre
for at den skal gi lønnsom produksjon
i et gasskraftverk. Det er da åpenbart at det finnes en stor
avstand mellom 1 kr og 0,40 kr, som Industrikraft Midt-Norge
og Naturkraft ikke ser det mulig å bygge bro over.
Det er altså opp til selskapene selv å vurdere
dette, og lønnsomheten er ikke på plass.
Vi ønsker gjennom ulike tiltak å tilrettelegge
for gasskraftverk med CO2-håndtering, det tror vi er den
framtidsrettede og riktige løsningen for Norge å satse
på.





                

