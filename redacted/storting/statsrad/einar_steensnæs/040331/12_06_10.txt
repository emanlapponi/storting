 Satsingen på gasskraftverk med CO2-håndtering
er et hovedelement i Regjeringens
energipolitikk. Som jeg har redegjort for i Stortinget en rekke
ganger, er denne satsingen svært viktig for å styrke
energiforsyningen på en måte som gjør
at en også kan nå klimamålsettingene.
Jeg vil også peke på at Stortinget
i all hovedsak sluttet seg til det opplegget for å legge
til rette for gasskraftverk med CO2-håndtering som ble
trukket opp i gassmeldingen.

De samlede konkurransevilkårene i
energimarkedet for gasskraftverk med CO2-håndtering og
lønnsomheten for disse avhenger av en rekke faktorer. Blant
annet er regimet for utslipp av klimagasser et svært viktig
element. Strengere miljøkrav vil styrke konkurransesituasjonen
til gasskraftproduksjon uten utslipp, f.eks. gasskraftverk med CO2-håndtering.

Også andre muligheter
knyttet til gasskraftverk med CO2-håndtering vil kunne
bidra til å bedre slike anleggs konkurransesituasjon
i markedet sammenlignet med annen fossil kraftproduksjon. For eksempel
kan det på sikt være muligheter for at CO2 får økt
verdi gjennom anvendelse til økt oljeutvinning eller
andre formål.

Regjeringens strategi for å få på plass
gasskraftverk er å bidra til teknologiutvikling og etablering
av rammebetingelser som til sammen kan bidra til en raskest mulig realisering
av gasskraftverk med CO2-håndtering.

