 Jeg har også deltatt på mange
energikonferanser, men jeg hører helt andre signaler
enn dem som representanten Vaksdal hører. Dette er først
og fremst et kostnadsproblem. Det er framtidig høy pris
på gass, mens kraftprisen på el i det nordiske
kraftmarkedet langsiktig er mye lavere. Derfor er det ikke
lønnsomt.

Når det gjelder rammebetingelsene,
var det Fremskrittspartiet som sammen
med Arbeiderpartiet og Høyre fastsatte
vilkårene for disse konvensjonelle gasskraftverkene,
som i dag ikke blir bygd, men som Vaksdal er svært
opptatt av skal bli bygd. Han må altså selv ta
et medansvar for disse konkurransevilkårene, og at det
er skapt usikkerhet, må i så fall også være
et ansvar for de partiene som fastsatte disse
rammebetingelsene. Jeg har hele tiden gjort det klart
at denne regjeringen ikke ønsker å endre
på noen av de rammebetingelsene som Stortinget fastsatte
da det behandlet saken om de tre gasskraftverk etter konvensjonell
teknologi som det er åpnet for. Men til nå har
altså ikke styrene betraktet dette som lønnsomt.





                

