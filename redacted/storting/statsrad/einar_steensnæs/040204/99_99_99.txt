 Et viktig bidrag til forsyningssikkerheten
i det nordiske energisystemet er de tilpasningene som forbrukere
og produsenter gjennomfører når markedsforholdene
tilsier det. I 2003 førte slike tilpasninger, ifølge
NVE, til redusert bruk av elektrisitet med
i størrelsesorden 6 TWh sammenlignet med 2002. Om
lag halvparten av dette kan forklares med at temperaturene i gjennomsnitt
var høyere enn året før.

De høye prisene på elektrisk
kraft gjennom store deler av 2003 førte til et spesielt
sterkt fokus på kraftforbruket. Mange valgte derfor å ta
i bruk andre oppvarmingsalternativer der det var mulig,
for å begrense de samlede oppvarmingskostnadene. Salgstallene
for 2003 tyder på at det særlig var olje
og ved som kom til erstatning for elektrisitet.

Beklageligvis er tallene for ved svært
usikre, mens salgstallene for oljeprodukter er relativt gode. Sammenlignet
med året før økte bruken av
fyringsolje og fyringsparafin med om lag 2 TWh
i 2003. Økningen i oljesalget kan ha bidratt med økte
CO2-utslipp og NOx-utslipp i størrelsesorden 750 000 tonn
og 600 tonn.

I tillegg førte prisøkningen
til økt produksjon av kraft fra kraftprodusenter
som er avhengige av høyere priser enn normalt, for å ha
lønnsom produksjon. Når vannkraftproduksjonen
svikter, vil det på kort sikt ikke være mulig å erstatte
bortfallet med tilsvarende miljøvennlig kraftproduksjon.
Man må derfor regne med at utslippene av CO2 og NOx fra
kraftproduksjonen i omkringliggende land har økt i 2003,
sammenlignet med 2002.

Jeg har nå omtalt den kortsiktige
effekten av forrige års spesielle situasjon
på kraftmarkedet. De mer langsiktige virkningene har større
interesse. Myndighetene gjennomførte på det tidspunkt
da kraftsituasjonen var mest anstrengt, tiltak som hadde til formål å bidra
til energiomlegging på kort og lang sikt. Både
gjennom en egen informasjonskampanje og en ordning for strakstiltak
ser det ut som om investeringene i nytt utstyr tar seg opp. Dette
gjelder i særlig grad for varmepumpeteknologien, hvor det
i 2003 ble installert over 30 000 varmepumper. Det
er en vesentlig økning fra nivået i
2002, hvor det ble installert ca. 20 000 varmepumper,
og som til da var et toppår. Prisen på varmepumper
har også gått betydelig ned. Også for
pelletskaminer og styringssystemer, som inngikk blant støtteberettigede
teknologier, er utviklingen positiv. I tillegg er Enova tilført økte
finansielle midler til å støtte prosjekter innenfor
ny fornybar energiproduksjon
og energisparing. Sammen med andre tiltak for en miljøvennlig
omlegging av energiproduksjon
og energibruk vil det bidra til å styrke forsyningssikkerheten
og redusere miljøulempene fra energiproduksjon og energibruk.

 Jeg vil mene at moralen etter året
2003 må være at en gjør mer
for å få fram miljøvennlig
teknologi. Jeg er glad for at Arbeiderpartiet støttet
Regjeringens forslag om å øke bevilgningen til Enova,
noe som gjør det mulig å få fram ny fornybar energi,
enten det gjelder vindmøller, vannbåren varme eller
annen type miljøvennlig energi.

Det er riktig også, som representanten
refererer til, at dersom ingenting blir gjort, vil vi sette oss
i en enda verre situasjon. Vi vil på ingen måte
undervurdere de utfordringene som nå ligger foran
oss, nemlig å være tilstrekkelig utrustet med
miljøvennlig energi, for at vi ikke skal få tilsvarende
tilstander som dem vi opplevde vinteren 2002/2003. Der
er det viktig å komme i gang. Jeg har lagt fram en forsyningssikkerhetsmelding,
med en rekke tiltak i flere punkter, en tipunktsliste, for nettopp å møte denne
situasjonen offensivt. Jeg håper at Stortinget på et bredt
grunnlag vil kunne slutte seg til de tiltakene, for at vi skal kunne
bygge opp den forsyningssikkerhet som gjør at vi kan levere
nok kraft både til private husholdninger, industri
og offentlig forvaltning til en akseptabel pris.

 Jeg må si meg enig i mye av det som
representanten Klungland nå sa. Men når det gjelder
hans tro på at det skal gå an å framskaffe
gasskraftverk med CO2-teknologi, er det min ambisjon og Regjeringens
ambisjon at vi skal bidra til å framskaffe denne teknologien,
om mulig tidligere enn hva det såkalte Gassteknologiutvalget
har forutsatt.

Vi ønsker gjennom et internasjonalt
samarbeid og også ved å trekke
på de betydelige forskningsmiljøene vi har i vårt
eget land, å bidra til at denne teknologien
kan bli tatt i bruk, slik at også gasskraft
anvendt på en miljøvennlig måte
kan være med i strategien for bedre forsyningssikkerhet.





                

 Jeg vil først si at Statoil og
partnerne i Gullfaks-feltet ikke har skrinlagt dette prosjektet
for injeksjon av CO2 for økt oljeutvinning.

Statoil vurderer i dag to metoder for økt
utvinning fra Gullfaks-feltet: vanninjeksjon og vann- og CO2-injeksjon.
Vanninjeksjonsprosjektet vil gi lavere utvinningsgrad fra Gullfaks-feltet
enn et prosjekt med både vann- og CO2-injeksjon.
Samtidig er det slik at kostnadene ved vanninjeksjon er betydelig
lavere enn kostnadene ved vann- og CO2-injeksjon. Statoil
og partnerne i Gullfaks-feltet vurderer i dag vanninjeksjon som
lønnsomt og har besluttet å videreføre
dette prosjektet.

Statoil vurderer imidlertid fortsatt å injisere
vann og store mengder ren CO2 i Gullfaks-feltet for å øke
oljeutvinningen. CO2-injeksjon vil øke utvinningsgraden,
men det er usikkert hvor mye mer olje injeksjon
av CO2 vil gi. Rettighetshaverne i Gullfaks-feltet vil derfor i
løpet av våren 2004 arbeide videre med å kvalitetssikre
disse beregningene.

Injeksjon av CO2 for økt
utvinning i Gullfaks-feltet vil kreve betydelige investeringer på Gullfaks-plattformene,
i infrastruktur for transport av CO2 ut til Gullfaks og i anlegg
for fangst av CO2. Statoil har vurdert leveranser av CO2 fra
kilder i Norge og internasjonalt, bl.a. er ren CO2 fra
Snøhvit og danske kullkraftverk vurdert. En utfordring
er paradoksalt nok å finne kilder som kan levere store
nok mengder ren CO2.

Jeg synes CO2-injeksjon for økt oljeutvinning
i Gullfaks-feltet er et svært interessant
prosjekt med en god miljøprofil. Det er derfor
viktig at rettighetshaverne utfører et grundig arbeid før
det fattes en beslutning i prosjektet.

Det er sider ved dette prosjektet utover det
rent bedriftsøkonomiske. Både miljømessig
og ressursmessig ville det være interessant
om prosjektet lot seg realisere. Olje- og energidepartementet og
Oljedirektoratet ser nå nærmere på nettopp
disse sidene ved prosjektet. Jeg vil derfor følge denne
saken med stor oppmerksomhet.

 Jeg er glad for at dette prosjektet har så stor
interesse bredt i Stortinget.

Som Sylvia Brustad sa, har dette også interessante perspektiver
i seg ut fra rent teknologiske vurderinger. Det gjelder altså en
anvendelse av teknologi som kan ha bredere anvendelse både
på vår egen sokkel og internasjonalt.

Jeg tror vi nå skal ta dette i riktig
rekkefølge. Lisenshaverne har blitt enige om at de vil
gå videre med vanninjeksjonsprosjektet, uten at en derved
nå ønsker å legge til side
et prosjekt hvor en har både vanninjeksjon og CO2-injeksjon.
Det er selvfølgelig knyttet spenning til hvordan dette
kommer ut rent økonomisk. Jeg håper for min del
på et positivt resultat. Jeg håper at selskapene også ser
på de sidene som Sylvia Brustad har tatt opp, nemlig
de teknologiske aspektene, og at man også ser
på det som ikke uten videre har med bunnlinjen
i regnskapet å gjøre, men som har med strategiske
forhold å gjøre.

Skulle dette likevel ikke
lykkes, vil jeg selvfølgelig være interessert
i en dialog med selskapene om en videre framdrift.

 Det er vanskelig å gå nærmere
inn på disse forholdene mer konkret, ettersom det ennå ikke
er varslet forhold ved rammebetingelser eller andre økonomiske
sider ved saken som skulle bringe myndighetene inn i den. Men det
jeg varsler, er interesse for å følge
opp dette prosjektet. Skulle det komme signaler fra selskapene om
at myndighetenes medvirkning vil være nødvendig
for at prosjektet skal kunne realiseres, er jeg interessert
i en dialog med selskapene om dette, men det vil selvfølgelig være
avhengig av i hvilket omfang en slik støtte vil måtte
gis, og på hvilken måte den må gis.
Dialogen er viktig i dette. Sylvia Brustad har all mulig
grunn til å oppfatte meg rett når jeg sier
at jeg vil interessere meg betydelig for de konklusjoner selskapene,
lisenshaverne og operatøren vil komme fram til, og skulle
myndighetenes bidrag være nødvendig,
vil jeg også være interessert
i å få en dialog om det.





                

 I gassmeldingen trakk Regjeringen opp en politikk
for å legge til rette for gasskraftverk med CO2 -håndtering.
De viktigste punktene i denne strategien er:

	Statlig støtte til teknologi-
og produktutvikling. Det gis støtte over Olje- og energidepartementets
budsjett til forsknings- og utviklingsprosjekter.

	Regjeringen vil legge til rette for en ordning med sikte på investeringsstøtte
for fullskala gasskraftverk med CO2 -håndtering fra 2006.

	Regjeringen vil opprette et statlig innovasjonsselskap for
miljøvennlig gassteknologi i Grenland.

	Regjeringen tar sikte på omfattende utredninger
av statlig deltakelse i utvikling og drift av infrastruktur for
CO2, samt tilrettelegging for å bruke CO2 til
trykkstøtte, eventuelt deponering.

Som en oppfølging av gassmeldingen
og de vedtak som ble gjort under behandlingen av denne, vil jeg
komme tilbake til Stortinget våren 2004 med en plan for
etablering av et innovasjonsselskap i Grenland. Selskapet skal bl.a.
få i oppdrag å forvalte statens satsing på gasskraftverk
med CO2-håndtering og vil bli etablert innen utgangen
av 2004. Regjeringen vil snarest mulig etablere en støtteordning
for bygging av pilotanlegg for gasskraftverk med CO2-håndtering,
og tar sikte på å fremme en sak om dette i forbindelse
med revidert nasjonalbudsjett 2004.

Samtidig skal det gjøres nærmere
vurderinger av den konkrete utformingen av støtteordninger
for teknologier for gasskraft med CO2-håndtering.
Blant annet må utformingen av støtteordningene
vurderes i forhold til relevant regelverk internasjonalt som Norge
er bundet av. Jeg ser det også som naturlig at
innovasjonsselskapet, som skal ha spesiell kompetanse på dette
området, trekkes inn i arbeidet med å vurdere
og utforme ordninger som på best mulig måte
kan gi incentiver til å utløse både forskning,
utprøving og bruk av slike teknologier.

I Norge finnes det flere interessante
initiativ knyttet til å bringe ny teknologi
fra forskningsstadiet til praktisk utprøving. Det varslede
prosjektet fra Skagerak Energi er et eksempel
på dette. Fordi det er flere aktuelle prosjekter på dette
området, er det selvfølgelig viktig for meg å kunne
vurdere prosjektene i sammenheng og prioritere det som både
teknologisk og økonomisk presenterer seg som det mest interessante
og det mest konkurransedyktige.

 Representanten Øyvind Vaksdal sitter i energi-
og miljøkomiteen. Han er ikke alltid enig med
flertallet i Stortinget om hvordan en skal forholde seg til disse
sakene. Men jeg må som statsråd forholde meg til
det som er flertallsvedtaket.

Jeg har blitt bedt om i løpet av våren å legge
fram for Stortinget vurderinger av hvordan man eventuelt
kan føre fram et rør med naturgass til
Grenland. Det ønsker jeg å forholde
meg til. Jeg har også av Stortinget blitt bedt
om å legge fram en egen handlingsplan for hvordan en kan
finansiere pilotprosjekter. Jeg har også sagt,
med tilslutning i Stortinget, at vi vil satse på gasskraftverk med
CO2-håndtering. Alle disse betingelsene skjønner jeg
at Øyvind Vaksdal ikke er enig i. Men han kan ikke komme
her og si at jeg ikke gjør noen ting,
når jeg har lagt fram en gassmelding med en offensiv strategi
for dette, og i tillegg varslet at jeg i løpet av våren
2004 vil komme opp med konkrete tiltak nettopp for å gjennomføre
den strategien.

At Fremskrittspartiet ikke
er enig i at vi skal ha gasskraftverk med CO2-håndtering,
er ikke noe nytt. Men disse stadige anklagene om at statsråden ikke
følger opp, er både utidige og heller ikke
i overensstemmelse med hva jeg faktisk gjør.

 Denne statsråden følger til
punkt og prikke alt hva det Stortinget som ble valgt i 2001, har
bestemt. Framdriften, tiltakene, initiativene er i full overensstemmelse
med Stortingets vedtak – selvsagt. At Fremskrittspartiet ikke
er enig i dette, er altså ikke noe som er nytt.
Men jeg forutsetter at også de representantene
som blir nedstemt, og som da ikke får flertall
for sine holdninger, vil ha respekt for og forståelse
for at Regjeringen og statsråden ikke kan følge noen
annen strategi enn den som Stortinget til enhver tid gir støtte
til.





                

