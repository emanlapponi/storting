 Tirsdag 29. januar ble det avholdt et møte
i Olje- og energidepartementet etter anmodning fra Naturkraft
AS. Selskapet ønsket å drøfte et
mulig samarbeidsprogram for deponering og rensing av CO2 i gasskraftverk
og eventuelle vilkår for forlengelse av Naturkrafts
konsesjoner med hensyn til idriftsettelse for de to planlagte gasskraftverkene
på Kårstø og Kollsnes. I møtet
sa jeg meg villig til å vurdere en eventuell
forlengelse av konsesjonene basert på et samarbeid om
bygging av CO2-frie gasskraftverk. Jeg understreket at vilkårene
så langt ikke var drøftet i Regjeringen.

På bakgrunn av de reaksjonene som
framkom i etterkant av møtet, ble saken drøftet
nærmere med de øvrige regjeringspartiene. Konklusjonen
ble offentliggjort i en pressemelding fredag 1. februar, og kan
kort oppsummeres slik:

Olje- og energiministerens oppfordring
og forslag overfor Naturkraft har Regjeringens støtte.

Dersom Naturkraft ikke finner å ville søke
om forlengelse av konsesjonene på disse betingelsene, vil
saken bli behandlet på ordinær måte.
Forurensningsloven § 18.3 med hensyn til ny teknologi som
er kommersielt tilgjengelig, vil bli tillagt avgjørende
vekt.

Regjeringen ser det som svært viktig å etablere
rammebetingelser som gjør det mulig å realisere
CO2-frie gasskraftverk. Tiden arbeider for dette. For å oppnå rasjonelle,
robuste og framtidsrettede løsninger vurderer vi nå en
rekke ulike insentiver, rammevilkår og modeller i en dialog
med bransjen. Jeg er glad for at det synes som om det er en økende
støtte i Stortinget for en slik politikk. Regjeringen har
bestemt at en prosjektgruppe, ledet av statssekretæren
i Olje- og energidepartementet, skal arbeide fram forslag for å konkretisere
tiltakene og støtteordningene i dette samarbeidsprogrammet.
Stortinget vil kunne ta stilling til disse forslagene når
stortingsmeldingen om bruk av gass kommer til behandling senere
i år.

 Jeg kan forsikre representanten Sylvia Brustad
om at jeg kommer til å fortsette kampen for at de gasskraftverk
som skal bygges i dette landet, skal være CO2-frie,
og jeg er, som jeg sa, glad for at det er økende støtte
i Stortinget til dette.

Nå har altså Naturkraft avklart
at det ikke finnes noe kommersielt grunnlag for bygging
av slike konvensjonelle gasskraftverk. Det gir oss selvfølgelig
en mulighet til å komme gjennom i et samarbeid
med Naturkraft om å bygge CO2-frie gasskraftverk. Men hvis
et slikt samarbeid skal etableres, innebærer
det selvfølgelig en forpliktelse for begge parter, og dette
må vi avklare med Naturkraft. Mitt forslag i møtet
med Naturkraft var nettopp for å gi tid. Jeg
tilbød Naturkraft å forlenge de konvensjonelle
gasskraftverkskonsesjonene mot et forpliktende samarbeid
når det gjelder CO2-frie gasskraftverk. I dag er de konvensjonelle
gasskraftverkene ikke noe alternativ. Men jeg kan si at
Regjeringen selvfølgelig vil forholde seg til de forutsetninger
som Stortinget til enhver tid fastsetter – i denne saken
som i alle andre saker.

 Det går ikke an å foreta en
konsesjonsbehandling i Stortinget. Jeg foretok heller ikke noen
konsesjonsbehandling i møtet med Naturkraft. Hvis Naturkraft
ber om en forlengelse av konsesjonstiden, underlegges
den søknaden normal behandlingsprosedyre,
med de høringsrunder, den klagefrist og den forsvarlige
saksbehandling som er nødvendig. Ut fra dette vil jeg legge
Stortingets forutsetninger og rammer til grunn for behandlingen.
Men jeg understreker at § 18.3, å legge
den til enhver tid beste teknologi til grunn, også vil
bli lagt til grunn i dette tilfellet, og det blir krevende om Naturkraft
finner å ville bygge konvensjonelle gasskraftverk.





                

