 Så vidt jeg har brakt i erfaring,
har spørsmålet fra representanten Frøiland
utgangspunkt i Statoils prosjekt for bygging av et avsvovlingsanlegg
for bensin på Mongstad. Cirka halvparten av dette arbeidet
utføres av norske arbeidstakere, mens ca. 7 pst.
av arbeidsomfanget er satt ut til arbeidere utenfor EØS-området,
nærmere bestemt en gruppe polske arbeidstakere
fra et datterselskap til en norsk leverandør.

For å ta inn arbeidskraft utenfor
EØS-området må arbeiderne i henhold til utlendingsloven
ha en arbeidstillatelse i Norge. I utlendingsloven er det en forutsetning
for å få godkjent en slik arbeidstillatelse at
betingelser og rammer for de ansatte ikke skal

«være
dårligere enn etter gjeldende tariffavtale, regulativ eller
det som ellers er normalt for vedkommende sted og yrke».

Statoil opplyser at de i sine kontraktsbetingelser
har inntatt disse forhold som krav, og at selskapet har mottatt skriftlig
bekreftelse fra hovedkontraktor Aker Kværner om at disse
forhold er videreført i inngåtte avtaler med dennes
underleverandører. Jeg har videre fått opplyst
at kontraktsformatet og bruk av fastpris og enhetspriser for de
utførte arbeider normalt begrenser partenes tilgang til lønnsinformasjoner
for de aktuelle arbeidstakere.

Med bakgrunn i oppmerksomheten rundt denne
saken har Aker Kværner som hovedkontraktor fått
innhentet ytterligere dokumentasjon fra det aktuelle firma som er
underleverandør. Ifølge Statoil bekrefter
denne informasjonen at lønnsnivået
er satt med basis i aktuelle tariffavtaler, og dette skal være
dokumentert ved timelønnsnivå for aktuelle arbeidstakergrupper.
Basert på dette underlaget gir Statoil uttrykk
for at det så langt de kan se, ikke er påvist
noe som underbygger påstanden om sosial
dumping.

Statoil påpeker videre at
det er et uttrykt krav fra selskapet at gjeldende bestemmelser overholdes
i all dets virksomhet, og at det samme kravet også gjelder
i forhold til deres underleverandører. Jeg har
fått signaler om at som et resultat av oppmerksomheten
om denne konkrete saken, vurderer nå Statoil
tiltak som bedre kan sikre selskapet rett til tilsyn og
verifikasjon av bl.a. lønnsvilkårene i forhold
til framtidige kontrakter.

 I denne konkrete saken mener jeg både
Statoil og Aker Kværner har foretatt den avklaring
som er nødvendig for å forsikre seg om at alle regler
vedrørende lønns- og arbeidsvilkår er
oppfylt i tråd med utlendingslovens bestemmelser. Generelt
er jeg enig med Ranveig Frøiland i at det skal være åpenhet
og nødvendig innsikt i arbeidsforhold, slik at en kan holde kontroll
med at det er like lønnsvilkår, uansett
tilsettingsforhold.

Når det gjelder innslaget på Dagsrevyen,
kan jeg ikke kommentere det ettersom jeg ikke
så det innslaget, men jeg ser ikke bort fra at
når en stiller utenlandske arbeidere foran
et TV-kamera eller intervjuer utenlandske
arbeidere, vil det utløse en frykt for at en gjør
noe som er feil i forhold til de forventninger som vertslandet stiller.
I hvert fall er jeg glad for at i denne konkrete saken har vi fått
den nødvendige avklaring.

 Jeg vil understreke at Statoil har
gjort det som er nødvendig å gjøre i
en sak hvor det ble satt spørsmålstegn ved tilsettings-
og lønnsforhold for underleverandører, og at de
har tatt det ansvaret. Jeg påpeker videre at de som resultat
av denne spesielle saken også har iverksatt
tiltak, slik at man for ettertiden skal kunne ha enklere prosedyrer
og på en ubyråkratisk måte
få tilgang til alle opplysninger som vedrører ansattes
lønnsvilkår og arbeidsvilkår,
og dermed ikke gi grunnlag for tilsvarende oppslag i media.





                

 Det er viktig med en energiforsyning som sikrer
at det er nok energi i markedet til akseptable priser både
for husholdninger, industri og den offentlige
forvaltningen. For å oppnå dette er det helt avgjørende
at det nå legges opp til en politikk som reduserer sårbarheten
i energiforsyningen. Regjeringen har allerede satt i gang arbeid
med en melding til Stortinget som trekker opp en strategi for en
sikrere energiforsyning.

I en slik sammenheng vil det også på bakgrunn
av erfaringene vi gjør oss denne vinteren, være
viktig å følge opp med både
en faglig evaluering og en bred politisk drøfting
av situasjonen i kraftmarkedet. Særlig vil det være
viktig å utrede om hensynet til forsyningssikkerheten kan
ivaretas på en bedre måte
enn i dag. I denne sammenheng er det også naturlig å se
på om det er behov for justeringer i lovgivningen.

Vi er i dag for sårbare for lange
perioder med lite nedbør. Dette må rettes
opp. Løsningen på vårt sårbarhetsproblem
er å satse bredt på alternative energikilder som gjør
oss mindre avhengige av vannkraften. I denne sammenheng
står omleggingen av energiforbruk og -produksjon sentralt.
I en slik bred satsing vil jeg trekke fram fem viktige elementer:

1.	Vi må få til en
overgang fra elektrisitet til bruk
av varme, og vi skal produsere flere kilowattimer fra nye energikilder.
Den rike tilgangen på ulike fornybare energikilder
byr på mange muligheter til en omlegging av energiproduksjonen.
For å få dette til er vi avhengige av at det utvikles
et marked for alternative energiløsninger. Her ønsker
vi å ha en rolle som tilrettelegger og pådriver.

2.	Vi må spare energi. Blant annet vil ny teknologi
gi oss bedrede muligheter til å bruke energi
på en mer fornuftig måte enn tidligere.

3.	Vi må få til en best mulig utnyttelse
av vannkraften vi allerede har bygd ut. Jeg mener det
derfor er svært viktig at det legges til rette for å modernisere
og oppruste vannkraftanleggene våre. Jeg viser her til
representantens spørsmål om Sauda-utbyggingen,
som vil bli ferdigbehandlet av Regjeringen forhåpentligvis
før påske.

4.	Vi må utnytte naturgassressursene våre
på en fornuftig måte. I gassmeldingen, som behandles
i morgen, har Regjeringen lagt fram en langsiktig strategi for en fornuftig
bruk av naturgass som kan gi viktige bidrag til en mer fleksibel
energiforsyning.

5.	Vi må også sørge
for overføringsforbindelsene, både innenlands
og mot utlandet, og at dette ikke skaper unødvendige
flaskehalser i kraftflyten.

Jeg mener Regjeringens satsingsområder
viser at vi ønsker å imøtekomme
framtidens krav til energiforsyningen med en omfattende innsats.
Det er nødvendig med omfattende tiltak over 

et bredt felt

 for å bedre
energiforsyningen. Det vil komme både husholdningene
og norsk industri til gode.

 Jeg er nok klar over at uansett hvor mange
ganger jeg kommer i Stortinget og forklarer Regjeringens strategi
for å bedre energiforsyningen, både
for å få mer kraft inn i markedet og for å gjøre
den mindre avhengig av vannkraften og dermed mindre
sårbar for vekslende nedbørsforhold, så vil ikke representanten
Vaksdal uten videre være fornøyd. Det virker
som om det er ferdigskrevne replikker på statsrådens
svar, og jeg er lite fornøyd med det,
for Regjeringen tar faktisk denne situasjonen på alvor.

Vi ønsker å bedre
situasjonen i kraftmarkedet. Situasjonen i vinter har vist at det
er nødvendig å ta skikkelige tak, og det dreier
seg ikke bare om vindmøller. Jeg skal ikke
gjenta de fem punktene som jeg gikk igjennom, men jeg vil bare vise
til at både alternative energikilder, kabling,
energisparing og en bedre
utnyttelse av vannkraften er elementer i denne sammenheng, og jeg
viste også til at Sauda-utbyggingen vil bli vurdert
i denne sammenheng.

 For det første vil jeg si
at norsk aluminiumsindustri
fremdeles har store konkurransemessige fordeler ved å være
i Norge, og jeg antar at vi vil finne den nødvendige kraften
til denne viktige industrien også i
tiden framover. La meg nå si det.

For det andre vil jeg gjerne presisere
overfor representanten at Regjeringen ikke ønsker å følge
mønsteret fra andre land hva angår klimapolitikk
og forurensning, der hvor en slik politikk ikke
er i tråd med internasjonale avtaler. Norge har
forpliktet seg på Kyotoprotokollens bestemmelser hva angår
klimareduksjoner, og jeg anser det som en viktig forpliktelse for
en energinasjon som Norge å følge opp
dette. Jeg anser at det er fullt mulig å bidra til en forbedret
energiforsyning i dette landet uten at man dermed setter seg utover
de klimaforpliktelser som Norge har inngått internasjonalt.





                

 Vi har som kjent hatt en meget bekymringsfull
kraftforsyningssituasjon i vinter. Nå ser det ut som det
går bedre, og det er jeg selvfølgelig glad for,
sammen med alle dem som er avhengige av en sikker energiforsyning.
NVE, som ansvarlig rasjoneringsmyndighet, har
intensivert arbeidet med å gjøre de nødvendige
forberedelser for likevel å kunne håndtere
en eventuell situasjon med rasjonering. Det
er deres ansvar. Som sagt ser nå NVE heldigvis
en positiv utvikling i kraftsituasjonen og mener at faren
for rasjonering er betydelig redusert. Men situasjonen kan fremdeles
bli alvorlig, og jeg mener derfor det er nødvendig
at det positive beredskapsarbeidet som nå er i gang, blir
videreført.

Skulle det oppstå en faktisk situasjon
hvor forbruket av elektrisk energi er større enn tilgangen,
vil det bli nødvendig å gjennomføre rasjonering.
I en rasjoneringssituasjon, som jeg understreker er mindre
sannsynlig nå enn tidligere, vil det bli aktuelt å gjennomføre
tvangsmessige tiltak ved å holde igjen på produksjonen,
dvs. spare på vannet i magasinene, og i tillegg kan det
bli aktuelt å gjennomføre tiltak for å redusere
forbruket. Alt dette skjer for å sikre at balansen i systemet
opprettholdes, og at vi har energi til viktige samfunnsformål.

Forbruksreduksjoner kan gjennomføres
enten gjennom sonevis roterende bortkobling, dvs. at strømmen
blir frakoblet i hele eller deler av døgnet, eller
at forbrukerne tildeles kvoter. Jeg vil understreke at NVE ikke – jeg sier ikke – har
tatt endelig stilling til hvilke av disse forbruksreduserende
tiltakene som eventuelt vil bli tatt i bruk. Valget vil
bl.a. avhenge av både det aktuelle området
og den gitte situasjonen.

Ved eventuell tildeling av kvoter
til forbrukerne har NVE ikke besluttet at forbruket skal
reduseres med 30 pst., og de har heller ikke
besluttet at det skal innføres en straffeavgift på 10 kr
pr. kWh, slik det framkommer av oppslaget i VG som representanten
Hagesæter refererer til. Størrelsen på en
eventuell tildelt kvote vil avhenge av nødvendige
sparevolumer i de berørte rasjoneringsområder,
hvilke typer forbruk og de nødvendige prioriteringer av
disse i aktuelle områder og kundenes forbruk, i tillegg
til mulighetene for å redusere forbruket. Valg av metode
for rasjonering vil være basert på ønsket
om å gjennomføre rasjonering til minst mulig ulempe
for dem som berøres. I motsetning til sonevis utkobling
gir kvoterasjonering kundene selv en mulighet til å prioritere
sitt eget forbruk innenfor en tildelt kvote.
Jeg vil i den forbindelse minne om at bestemmelsene om
rasjonering inngikk i Stortingets behandling av Ot.prp. nr. 56
for 2000-2001.

 Når det gjelder det svaret som representanten
Hagesæter ikke helt hadde fått med seg,
vil jeg bare gjenta at det er to typer tiltak som kan
være aktuelle. Det er sonevis roterende bortkobling, eller
det er kvoter. De to metodene har NVE ikke tatt stilling
til. Hypotetiske spørsmål som stilles, synes jeg
heller ikke det er nødvendig å svare
på. Det er altså ikke slik at det er
tatt noen avgjørelse om kvoter og med de priser
pr. kWh som det refereres til i oppslaget i VG.

Så vil jeg for min del også understreke
at i en trengt situasjon må en bruke
de midler som er tilgjengelige. Jeg minner om at jeg for min del
var positiv til å kunne bruke midlertidige gasskraftverk
om nødvendig, for å lette en trang forsyningssituasjon,
men at søkerne kom til at dette ikke var økonomisk
lønnsomt, og at det derfor heller ikke – før
det var en rasjoneringstilstand – var aktuelt for staten å gå inn
med støttebeløp.

 Jeg synes ikke det er fornuftig å diskutere
hypotetiske oppstillinger gjennom presseoppslag som ikke
baserer seg på konkrete forslag hos rasjoneringsmyndighetene.

Jeg har også i Stortinget
klart gitt beskjed om at det ikke er aktuelt å subsidiere
krafttiltak. Det er heller ikke anledning til å gjøre
det. En rasjoneringstilstand gjør dette mulig i tråd
med konkurransereglene innenfor EU, men direkte
subsidier til kraftproduksjon er ikke i overensstemmelse
med EU-regelverket. Men i en rasjoneringstilstand er situasjonen
en annen.

Vi får bare være
fornøyd med at vi ser ut til å kunne klare å komme
gjennom denne vinteren uten ytterligere tiltak for å berge
kraftsituasjonen. Men jeg er selvfølgelig klar over at
det innebærer høye strømregninger enda et
kvartal før prisene kommer ned på et mer normalt
nivå. Og Regjeringen har også gjennomført
viktige tiltak for å hjelpe strømkundene i en
slik situasjon.





                

 Kjøp av kraftverk er konsesjonspliktig etter
industrikonsesjonsloven. Denne loven inneholder regler som innebærer
at statsforetak, norske kommuner og fylkeskommuner og
selskaper med mer enn 2/3 offentlige eierskap, kan få konsesjon
på ubegrenset tid uten hjemfallsvilkår. Norske
så vel som utenlandske private aktører
kan få konsesjon for inntil 60 år med
vilkår om hjemfall til staten ved konsesjonstidens utløp
ved kjøp av konsesjonspliktige kraftverk.

Dersom det overdras vannfall som ikke
tidligere har vært konsesjonsbehandlet, har staten og subsidiært
fylkeskommunen der vannfallet ligger, forkjøpsrett. Staten har også forkjøpsrett
til eierandeler i selskaper som har konsesjon på ubegrenset
tid dersom en overdragelse medfører at den offentlige eierandelen
synker under 2/3. Dersom denne forkjøpsretten ikke
benyttes, må selskapets tidsubegrensede konsesjon
omgjøres til tidsbegrenset.

Departementet har som kjent ute til høring
et forslag om et eiernøytralt hjemfall som vil likestille
offentlig eide kraftverk med privateide med hensyn til
konsesjonstid og hjemfall. Dette forslaget har skapt betydelig debatt,
og Regjeringen har derfor besluttet å nedsette et offentlig
utredningsutvalg som skal vurdere hjemfallsinstituttet. Viktige
momenter vil i denne sammenheng være hensynet
til langsiktig nasjonal styring og kontroll
med vannkraftressursene, verdiskaping og ressursbruk
i kraftsektoren.

Enhver som ønsker å kjøpe
kraftproduksjon eller eierandeler i kraftproduksjon som
eventuelt måtte bli solgt som følge
av konkurransemyndighetenes pålegg, må forholde
seg til gjeldende regler som jeg nå har redegjort for.

Som konsesjonsmyndighet må departementet
på samme måte behandle eventuelle søknader
som måtte komme, i tråd med det gjeldende lovverket.
Utover dette er det ikke mulig for konsesjonsmyndigheten å gi noen
forhåndstilsagn om en mulig framtidig konsesjonsbehandling.

 Jeg viser til at dagens bestemmelser, som faktisk
nå snart er 100 år gamle, har vist seg meget nyttige
i forhold til å sikre nasjonal styring
og kontroll og sikre også verdiskaping
og ressursbruk under offentlig styring. Det er det viktig å videreføre.
Derfor var forslaget om et eiernøytralt hjemfallsinstitutt
utformet slik at hovedintensjonen i nåværende
regelverk skulle kunne videreføres. Særlig gjelder
det det nasjonale eierskapet.

Jeg viser til at departementets forslag om
75 års hjemfall uansett ville føre til
at staten hadde den nødvendige kontroll med og nødvendige
eierskap til vannkraftressursene. Jeg anser for min del vannkraftressursene
for å være en viktig nasjonal
naturressurs, som vi må behandle med den største
varsomhet med hensyn til oppfølging av nasjonal
kontroll, og at dette også er ivaretatt av Regjeringens
forslag.

 Jeg vil vise til det jeg sa avslutningsvis
i mitt svar til spørreren, nemlig at det ikke er
mulig å gi noe forhåndstilsagn
når det gjelder en eventuell framtidig konsesjonsbehandling.
Men mer generelt vil jeg si at både når
det gjelder utbygging av vannkraft, når det gjelder utvikling
av aluminiumsindustrien, og når det gjelder utvikling av olje
og gass, altså petroleumsvirksomheten, har dette skjedd
nettopp fordi vi fikk utenlandsk kapital til å være
med på dette viktige industrielle løftet. Det å i
enhver sammenheng se utenlandsk kapital som en trussel, det blir
feil. Vi har stor nytte av at både utenlandsk kompetanse
og kapital arbeider i dette landet. Det er viktig at man beholder
nasjonal kontroll og styring. Det er det som
er det essensielle.





                

