 Spørsmålet fra representanten
Vaggen Malvik gjelder en klage fra Sør-Trøndelag
fylkeskommune over NVEs avslag på kravet om å ta manøvreringsreglementet
for Driva kraftverk opp til ny vurdering. Manøvreringsreglementet
berører bl.a. Gjevilvatnet i Oppdal kommune. Fylkeskommunen
hadde krevd at NVE endret manøvreringsreglementet
for å sikre bedre fylling av Gjevilvatnet
om våren.

Direktoratet for naturforvaltning fremmet på vegne
av miljøgruppa for Gjevilvatnet, Oppdal kommune og fylkesmannen
i Sør-Trøndelag en tilsvarende henvendelse hvor
NVE ble bedt om å vurdere skadevirkningene ved regulering
av Gjevilvatnet.

NVE gav sin vurdering av saken den 12. mai
2000. NVE konkluderte med at skadevirkningene som følge
av reguleringen ikke var større enn forventet
da konsesjon ble gitt, og at alle skader av
betydning som har oppstått, ble vurdert under konsesjonsbehandlingen.
Fordi fylkeskommunen i sitt brev bad om NVEs 

vurdering

 av
saken, ble det ikke fattet noe formelt vedtak som kunne
påklages.

NVE gjorde ved en senere anledning oppmerksom
på at det var mulig å kreve at vilkårene
ble endret i medhold av egen endringsbestemmelse i manøvreringsreglementet.
Sør-Trøndelag fylkeskommune krevde derfor i oktober
at manøvreringsreglementet ble endret, med samme begrunnelse.

NVE avslo kravet om omgjøring. Klagen
fra fylkeskommunen ble oversendt Olje- og energidepartementet ved
brev av 19. desember i fjor, og en avgjørelse i saken kan
ventes i nær framtid.

På bakgrunn av at det først
i oktober sist høst kom et formelt krav om å starte
revisjonssak, kan jeg ikke se at et drøyt
halvår er en utilfredsstillende
saksbehandlingstid. Både NVE og departementet
har hatt behov for å gå grundig inn i saken og
har bl.a. innhentet uttalelser fra Miljøverndepartementet
og regulanten.

I tillegg har vi i dette tilfellet avventet
et arbeid som foregår mellom regulanten og de
berørte kommuner med sikte på å finne
fram til omforente løsninger som skal bedre vannfyllingen
i Gjevilvatnet. Etter det jeg har fått opplyst,
er dette arbeidet i sluttfasen, og regulanten tar sikte på å sende
søknad om endring av manøvreringsreglementet
før ferien.

Når det så gjelder representanten
Vaggen Malviks andre spørsmål, er jeg
av den oppfatning at vi har et regelverk som er godt nok til å fange
opp eventuelle utilsiktede naturskader eller
skader som er av et slikt omfang at man ikke har kunnet
forutse disse på konsesjonstidspunktet. Jeg viser her til
den generelle «nødbestemmelsen» som inntas
i manøvreringsreglementet, men også til den
lovbestemte adgangen for revisjon av tidligere gitte reguleringskonsesjoner.

Jeg vil avslutningsvis og på et generelt
grunnlag si at tilfanget av slike saker som dette er meget stort.
Selv om regelverket er godt nok, kan
det av hensyn til saksbehandlingskapasiteten være
nødvendig med lengre behandlingstid enn det som
kan være ønskelig i enkelte saker. Av
grunner som er redegjort for, mener jeg likevel dette ikke
er tilfellet i denne saken.

 La meg for det første si at
som klagemyndighet må departementet forholde seg til de
klagefrister som gis, og klagen må innleveres på formelt
grunnlag.

Jeg ser på denne saken som en viktig
miljøsak. Jeg ser miljøaspektet knyttet til reguleringen
av Gjevilvatnet og har faktisk et betydelig håp om at regulanten
sammen med de berørte kommunene og fylkeskommunen skal finne
fram til en minnelig ordning. Det nevnte jeg i mitt svar, men jeg
tror også at spørreren, som er opptatt
av miljøaspektet ved denne saken, skal være
tilfreds med at departementet i dette tilfellet gir seg nødvendig
tid til å gå gjennom alle sakens sider.
Det avspeiler det alvor og den grundighet som jeg mener
denne viktige saken fortjener.

Jeg håper at vi skal kunne levere
et svar nokså fort. Det har jeg også nevnt,
men fremfor alt håper jeg på at det blir en avtale mellom
regulanten og de berørte interesseorganisasjonene som løser
dette spørsmålet på en tilfredsstillende
måte.

 Jeg vil ikke nå foregripe den
behandlingen som departementet er i ferd med å foreta.

Som jeg nevnte, håper jeg at det kan
finnes en forstandig og tilstrekkelig miljøvennlig løsning,
en naturvennlig løsning, knyttet til den dialogen som er mellom
regulanten, kraftverket, og de berørte kommunene. Basert
på den løsning man kommer fram til, og den søknad
som en slik løsning i etterkant måtte medføre,
vil jeg ta standpunkt til dette. Men på et selvstendig
grunnlag vil departementet behandle denne klagen og selvfølgelig også i
det arbeidet ivareta de viktige miljøhensyn som
knytter seg til Gjevilvatnet.





                

 Som representanten Vaksdal påpeker,
legges det i Sem-erklæringen opp til at bruken av minikraftverk
skal økes. Dette betyr likevel ikke at
det uten unntak skal gis slik tillatelse til utbygging av kraftverk.
Det må også i disse tilfellene foretas
en miljømessig vurdering av prosjektet.

I den saken som omtales i spørsmålet,
er det gitt tillatelse til selve minikraftverket i Indre
Sagelvvassdraget og til regulering av et nabovann. Det er derimot ikke
gitt tillatelse til å regulere Krokvatnet. Det er lagt
vekt på at dette området har en uberørt
karakter og er et våtmarksområde
som er tilholdssted og hekkeplass for ender, vadere og
storlom.

Så lenge det ikke søkes
om tillatelse til bygging av minikraftverk i et vernet vassdrag,
avslås slike søknader svært sjelden.
Departementet har derfor gått gjennom alle argumentene
i denne saken i sin fulle bredde to ganger. Det er ikke
til å komme bort fra at en regulering av Krokvatnet vil
medføre slike skader og ulemper for allmenne interesser
at det ikke overstiger fordelene ved regulering av dette
vannet. Da tiltakshaveren bad departementet se på saken
for tredje gang, fant jeg derfor ikke grunnlag
for å ta saken opp til ny vurdering, ettersom det ikke
var kommet fram noen nye argumenter i saken. Så i denne
spesielle saken må derfor hensynet til miljøet
telle mer enn utbyggingsinteressene. Dette er for øvrig
godt i overensstemmelse med Sem-erklæringens målsetting.

Jeg kan for øvrig bekrefte at det
er kastet ut gammelt tankegods fra departementets kontorer. Det
er satt inn friske koster. Statsråden har lest Sem-erklæringen,
og saken har vært tatt opp til ny vurdering.

 Jeg synes det var bra at representanten Vaksdal
tok seg tid til å sitere så pass fyldig fra Sem-erklæringen.
Det var vakkert lest, og innholdet er i grunnen tilstrekkelig til å begrunne
statsrådens svar. Det er viktig å bruke
de gjenværende vannkraftreservene i forhold til å bygge både
minikraftverk og mikrokraftverk, og man kan også oppruste
eksisterende vannkraftverk. Men hensynet til kommende generasjoner tilsier også en
varsomhet med å gripe inn i uberørt natur. I dette
tilfellet er det snakk om vernede vassdrag. Minikraftverk blir som
regel uten særlige problemer
godkjent i departementet når de bygges i vassdrag som ikke
er vernede. I dette tilfellet er det snakk om et vernet vassdrag, og
spørsmålet om jeg vil vurdere dette på ny,
gir seg dermed selv. Det vil jeg ikke gjøre.

 Jeg er veldig glad for at jeg kan samarbeide
med representanten Vaksdal og Fremskrittspartiet
og andre i Stortinget som måtte være opptatt
av mini- og mikrokraftverk. Selv om de i mindre grad bidrar
til å forbedre kraftbalansen, er de hver for seg viktige.
Der tror jeg vi kan samarbeide, for det finnes et potensial. Jeg
kan bekrefte at departementet er i gang med å se på dette,
og at det er tatt initiativ. Jeg vil komme tilbake til Stortinget
mer konkret når det gjelder virkemidlene, men jeg nevnte også ved
en tidligere anledning at konsesjonsgrensene som gjelder for en
del av kraftverkene, og som krever en endelig
avgjørelse i Olje- og energidepartementet, kanskje med
fordel kunne vært avgjort på et lavere nivå når
det ikke er konflikter knyttet til slik utbygging. Det
vil på en måte redusere byråkratiet, forkorte
behandlingstiden og for øvrig være et positivt signal
til dem som sitter med slike planer, om at dette hilser myndighetene
velkommen og ser positivt på.





                

