 I Innst. S. nr. 263 for 2000-2001 har Stortinget
bedt Regjeringen utarbeide en nasjonal handlingsplan
for utbygging av infrastruktur for vannbåren varme.

I arbeidet med denne handlingsplanen har departementet
bedt om innspill fra bransjen når det gjelder målene
for en satsing på vannbåren varme, hvilke barrierer bransjen
mener en står overfor, og også forslag
til eventuelle tiltak. For å sikre at bransjens syn er
gjengitt på en dekkende måte, er de deler av handlingsplanen
som baserer seg på bransjens innspill, nå sendt
på høring til de involverte partene.

Olje- og energidepartementet arbeider videre
med den delen av handlingsplanen som omfatter departementets og
andre myndigheters oppfølging når det
gjelder satsingen på vannbåren varme. Jeg kan
dermed forsikre representanten Heidi Sørensen om at det
skal være et eget kapittel om tiltak og videre
oppfølging fra myndighetenes side når
handlingsplanen kommer før sommeren.

 Nå kan det virke som at representanten
Sørensen har lest mer i denne handlingsplanen enn hva jeg
selv har fått anledning til. Jeg finner det vel mest hensiktsmessig å diskutere
innholdet i denne planen når den faktisk foreligger, og
det vil den altså gjøre før sommerferien.
Men jeg kan forsikre om at en rekke av de forholdene som representanten
nå tar opp, vil være en naturlig del
av denne handlingsplanen. Jeg vil også anta
at i den høringsrunden som man nå har gått
inn i, vil innspill av den typen som representanten Heidi Sørensen tar
opp, også være kommentert.
En høringsrunde skal jo være til nytte
for departementet. Så i den grad det kommer konstruktive
og gode innspill, også i den retningen som
representanten nå antyder, vil selvfølgelig departementet
ta hensyn til det og innarbeide slike synspunkter i handlingsplanen.

For øvrig vil jeg henvise til en debatt
som må komme i etterkant av en ferdig behandlet handlingsplan
i departementet, og ikke i forkant, slik som jeg nå har
forståelsen av at representanten Sørensen vil
invitere til.

 Jeg har ingen indikasjoner på at vi ikke
skulle klare å ferdigstille denne planen før sommerferien.
Jeg er litt ubestemt på tidspunktet, men før sommerferien
betyr jo før den store ferien setter inn. Da vil det være
mulig for både bransjen og politikere å sette
seg inn i dette.

Jeg merker meg den store forventning som representanten
Heidi Sørensen har til handlingsplanen. I og med den betydelige
forventning håper jeg selvfølgelig at jeg kan møte
de forventningene positivt. Men når jeg hører på representanten,
er jeg litt usikker på om jeg i alle deler kan
innfri forventningene. Men det er et viktig dokument. Dette handler
om en energiressurs som i altfor liten grad er tatt i bruk. Min
intensjon med dette dokumentet er at vi skal
få et løft og et fornyet engasjement og fokus i
forhold til denne ubrukte energikilden.





                

