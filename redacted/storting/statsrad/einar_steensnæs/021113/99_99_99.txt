 Arbeidet med utredningen av konsekvenser av
helårig petroleumsaktivitet, ULB, har sin bakgrunn i Sem-erklæringen.
Utredningen har, slik jeg ser det, to formål. Den skal
for det første ligge til grunn for Regjeringens behandling
av spørsmålet om betingelser og forutsetninger
for helårig petroleumsvirksomhet i området, og
den skal også være et av grunnlagsdokumentene
for den helhetlige forvaltningsplanen.

Forslaget til utredningsprogram for denne utredningen har
vært ute på høring, og ved høringsfristens
utløp hadde vi mottatt 38 høringsuttalelser, inkludert
den fra SFT. Jeg synes det er gledelig at så mange har ønsket å komme med
innspill i denne prosessen, slik at sluttresultatet kan bli best
mulig.

En av hovedoppgavene til ULB vil nettopp være å identifisere
kunnskapshull. I forslaget til utredningsprogram står det:

«Der
eventuelle kunnskapshull avdekkes, skal utredningsarbeidet foreslå tiltak
for å bedre kunnskapsgrunnlaget, og hvem som
skal ha ansvaret for oppfølgingen av disse.»

Som nevnt vil ULB også være
et bidrag til den helhetlige forvaltningsplanen. Arbeidet med denne
planen styres av Miljøverndepartementet. I forbindelse
med dette arbeidet har Havforskningsinstituttet og Norsk Polarinstitutt
utarbeidet en beskrivelse av miljøet og de levende marine
ressurser i området Lofoten–Barentshavet. Miljøbeskrivelsen
presenterer de relevante eksisterende data om det marine miljø og
de marine ressursene i våre nordlige
havområder, samt påpeker kunnskapshull.

De sektorvise utredninger som skal utgjøre
grunnlaget for den helhetlige forvaltningsplanen, vil baseres på nevnte
miljøbeskrivelse. Dette gjelder, i tillegg til utredningen
av fiskeriene, skipstrafikk samt ytre påvirkninger.

Kommentaren fra SFT om identifisering av kunnskapshull
er som nevnt lagt inn som en viktig del av de arbeidene som nå gjøres.

De forestående utredningene skal nettopp
avdekke mulige kunnskapshull. Jeg mener derfor at det
på det nåværende tidspunkt ikke
vil være riktig å konkludere at programmet
for ULB skal inneholde krav om ny forskning.

Jeg vil imidlertid ikke avvise at
ny forskning kan være aktuelt, men
vi bør avvente sluttføringen av utredningene før
vi eventuelt konkluderer med hensyn til behovet for og
omfanget av slik forskning. Da har vi det nødvendige grunnlaget
for å vurdere hvor en slik forskningsinnsats kan bidra
med dypere innsikt og forståelse for viktige prosesser
knyttet til petroleumsvirksomhet i de nordlige havområdene.

 Jeg tror faktisk at det bare er et
spørsmål om prosedyre som gjør at representanten
Sørensen og jeg har en meningsutveksling om dette i Stortinget,
fordi det er min intensjon å tilføre
nødvendig kunnskap også i form av forskningsprogram
dersom det skulle vise seg nødvendig. Men konsekvensutredningen
skal altså avdekke på hvilke områder
disse kunnskapshullene er av en slik karakter
at det krever ny forskning, og hvor kunnskapshullene er
slik at det gjelder å sammenstille ulike data, stå på skuldrene
av de forskningsrapportene som allerede finnes, for å kunne
finne ut av et bestemt problem.

Jeg kan forsikre om at nettopp kunnskapshull
og manglende kjennskap til viktige prosesser vil være
et slags fundament for hvordan jeg vil vurdere den videre prosessen
med konsekvensutredningen.

 Jeg er veldig glad for at representanten Heidi
Sørensen gir meg denne anledningen til å bekrefte
at det ikke er slik at jeg avviser muligheten for ny forskning.
Det er klart at hvis det fremkommer opplysninger som gjør
det nødvendig å iverksette
forskningsprosjekter eller andre typer undersøkelser
for å dekke viktige kunnskapshull, vil jeg ta initiativ
til å gjøre det.





                

 Norsk Hydro har som utbyggingsoperatør
for Ormen Lange gjennomført en vel to år lang
prosess for å identifisere det mest egnede stedet for en
eventuell ilandføring av gassen fra dette feltet. Opprinnelig
var det 14 steder under evaluering. I siste fase av stedsvalgsprosessen
ble fire steder videreført med økt detaljeringsgrad
og omfang, herunder bl.a. Nyhamna og Tjeldbergodden. Det har vært
gjennomført omfattende utredninger, bl.a. av tekniske, økonomiske,
miljømessige og samfunnsmessige forhold. Det ble gjort
stedsspesifikke vurderinger og tilpasninger av landanlegget på hvert
av disse fire stedene. Herunder ble mulige gevinster
ved å samlokalisere med eksisterende anlegg og infrastruktur
på Tjeldbergodden vurdert.
På bakgrunn av de gjennomførte studiene kom rettighetshaverne
fram til at Nyhamna var det beste ilandføringsstedet.

Tjeldbergodden-alternativet skilte seg ut som
vesentlig dyrere enn de tre øvrige stedene, hovedsakelig
på grunn av høye investeringer knyttet
til lengre rørstrekninger både
for rør fra feltet til land og eksportrør fra land
til markedene. I henhold til tall fra Norsk Hydro er det
om lag 1,5 milliarder kr høyere investeringskostnader for
prosjektet ved ilandføring til Tjeldbergodden
enn til Nyhamna. Driftskostnadene ble også estimert
til å være høyest på Tjeldbergodden,
bl.a. på grunn av høyere energiforbruk for anlegget
for å kunne sende salgsgassen sørover til markedene.
Operatørens tall viste samlet 1,9 milliarder kr
høyere nåverdi av prosjektet med et landanlegg
på Nyhamna enn et landanlegg på Tjeldbergodden.

I henhold til tall Olje- og energidepartementet
har fått oppgitt fra Norsk Hydro, ville konsekvensutredning
av flere steder enn ett sted påføre partnerskapet
i størrelsesorden 150 mill. kr i økte
kostnader. I tillegg til dette kommer kostnader som følge
av utredninger av kraftlinjer på flere steder.

Det er riktig som representanten Vaksdal påpeker,
at Miljøverndepartementet så det som en fordel
dersom Tjeldbergodden og Nyhamna ble
utredet på lik linje i konsekvensutredningen. Samtidig
bad Miljøverndepartementet om en grundig redegjørelse
i konsekvensutredningen av de utredninger og vurderinger som lå til
grunn for stedsvalget, dersom konsekvensutredningen kun skulle omfatte
Nyhamna.

På bakgrunn av den store kostnadsforskjellen mellom alternativene
som jeg her har gjort rede for, fant jeg det ikke
hensiktsmessig å pålegge videreføring
av utredningen av Tjeldbergodden. Jeg vurderer det som riktig at selskapene
kan sortere ut alternativer som er mindre aktuelle enn
andre, på bakgrunn av f.eks. betydelig høyere kostnader.
En videreføring av flere utbyggingsalternativer helt fram
til stortingsbehandling ville medføre ytterligere kostnader
og være svært krevende organisasjonsmessig.

Jeg må be om å få avslutte
svaret; det er noen linjer til. – Takk, president!

Departementet har i samsvar med Miljøverndepartementets ønske
pålagt Norsk Hydro å gjøre
grundig rede for stedsvalgsprosessen.

Ormen Lange-feltet vurderes utbygd enten som
en ren offshore-utbygging eller med et undervannsanlegg
til havs og behandlingsanlegg på land. Rettighetshaverne har
lagt opp til at utbyggingsløsningen skal velges etter en
sammenlikning av disse to alternativene. Det er avgjørende
for å sikre et riktig valg at den beste utbyggingsløsningen
for hvert av de to konseptene sammenliknes.

Jeg har for min del inntrykk av at den pågående
prosessen for vurdering av utbyggingsløsninger både
er grundig og ryddig. Interessentskapet står bak beslutningen
om å bare utrede ett landalternativ, og det vil ikke være
investeringsvilje for Tjeldbergodden-alternativet. I løpet
av desember d.å. planlegger rettighetshaverne å velge
utbyggingsløsning. Jeg vil følge denne prosessen meget
nøye.

 Jeg gav i forbindelse med et foregående
spørsmål, fra representanten Sørensen,
en omtale av arbeidet med utredningen av konsekvenser av helårig
petroleumsvirksomhet i området Lofoten–Barentshavet.
Gjennom det nevnte arbeidet ønsker Regjeringen å få et
godt og sikkert beslutningsgrunnlag før vi kan konkludere
om det er riktig å gå videre med helårig
petroleumsvirksomhet i de nordlige havområdene.

I det svaret jeg gav representanten Korsberg
20. mars i år, signaliserte jeg at utredningen
ville være ferdig våren/sommeren
2003. Denne tidsplanen er blitt noe forskjøvet, men det
ligger likevel an til at utredningen kan oversendes Regjeringen
i løpet av høsten 2003.

I Sem-erklæringen sier Regjeringen
at inntil konsekvensutredningen av helårig petroleumsaktivitet
i området Lofoten–Barentshavet, forkortet ULB,
er ferdigstilt, blir det ingen ytterligere petroleumsvirksomhet
i Barentshavet. Regjeringen står fast på dette
standpunkt.

Oljeindustrien er selvsagt opptatt av å komme
hurtig i gang med aktivitet i dette havområdet, men Regjeringen ønsker
altså å ha et godt beslutningsgrunnlag før
eventuell beslutning om petroleumsaktivitet i dette området kan
fattes.

I forbindelse med høringen av forslaget
til ULB har man imidlertid i flere av høringsuttalelsene
uttalt at utredningen av helårig petroleumsvirksomhet i
Lofoten–Barentshavet ikke
er et tilfredsstillende grunnlag for å ta beslutninger
om framtidig olje- og gassvirksomhet i nordområdene.

Det hevdes også at disse
beslutningene må avvente den etterfølgende forvaltningplanen
for Barentshavet, som også vil omfatte miljøpåvirkningene
fra fiskeri, havbruk, sjøtransport og ytre påvirkninger.

Regjeringen vil nå avvente sluttføringen
av ULB før vi konkluderer endelig om
hvilke beslutninger vi vil ta på basis av dette dokumentet,
og hvilke beslutninger som må avvente den helhetlige forvaltningsplanen.

Det avgjørende for meg er at vi har
et tilstrekkelig faglig grunnlag for å kunne si at de aktuelle
aktivitetene kan gjennomføres på en forsvarlig måte
uten å skade miljøet på det tidspunktet
vi gir vår tilslutning til slike aktiviteter.

 Det er nok slik at det russiske regelverket, både
for oljevirksomhet og det som regulerer hensyn til miljø,
på ingen måte har de samme føre
var-prinsippene nedfelt som det vi har lagt til grunn for norsk
petroleumsvirksomhet og miljøhensyn. Derfor er det viktig
for oss at vi har en tett energidialog med Russland, og det har
vi klart å etablere. Jeg ser det som veldig viktig både
for industriell aktivitet, selvfølgelig, for de selskapene
representanten Korsberg nevnte, og også for å kunne
ha en teknologioverføring
og for en harmonisering av regelverket mellom våre
to land, slik at en eventuell russisk petroleumsvirksomhet i Nordvest-Russland
vil være innenfor rammen
av det vi anser for å være forsvarlig.
En harmonisering av regelverket er
et mål, men jeg innser selvfølgelig at det er
et stykke fram. Men i lys av den energidialogen vi har opprettet,
er det et håp om at vi kan få dette til.

 Regjeringen legger til grunn en langsiktig
og mest mulig stabil aktivitet i petroleumsvirksomheten. Det betyr
at vi ønsker å møte
næringens forventninger med å tilby prospektive
arealer og interessante oppgaver som kan tiltrekke seg ikke bare
de to norske selskapenes interesse, men også internasjonale
oljeselskapers interesse. Den interessen er ikke bare
knyttet til Barentshavet, hvor det er boret 60 hull, hvorav halvparten
har vært tørre, og som kommer på en klar
tredjeplass når det gjelder forventninger til ressurser
i forhold til Norskehavet og Nordsjøen. Regjeringen ønsker
altså et skikkelig beslutningsgrunnlag for det den ønsker å få til.

Så må jeg minne representanten
Korsberg om noe, siden han ønsket å minne
meg om et forhold, nemlig at det har skjedd mye i russisk politikk
og lovgivning som virker lovende med hensyn til å kunne håpe
på en norsk industriell medvirkning, og som også gjør
næringsaktiviteten mer forutsigbar i forhold til rammevilkår
og skatt. Det åpner veldig interessante muligheter.





                

