 Som et svar på de utfordringer
Norsk Hydro står overfor både
nasjonalt og internasjonalt, har Hydro valgt å samle
sitt letemiljø på Kjørbo utenfor Oslo.
For Harstad-kontoret vil dette, så langt jeg kjenner til, føre
til en reduksjon fra 14 til 4 faglige stillinger.
I tillegg vil de 11 administrasjonsstillingene som i dag er ved
kontoret, forsvinne.

Jeg skjønner godt bekymringene for
at en slik nedbemanning kan varsle en reduksjon
i den framtidige oljeaktiviteten i nord. Det er imidlertid ikke
grunnlag for å tolke omorganiseringen på en slik
måte.

Omorganiseringen vil ifølge Hydro
gjøre det mulig å utnytte kompetansen innen
leting på en mer effektiv måte i forhold
til potensialet i hele Hydros globale portefølje.
Organisasjonen som etableres på Kjørbo, vil ha
ansvaret for hele Hydros leteaktivitet, både
nasjonalt og internasjonalt. Som et selskap i en konkurranseutsatt
posisjon må Hydro ha anledning til å omorganisere
for å tilpasse seg nye utfordringer. Det er nødvendigvis
et ansvar for selskapet selv å vurdere organiseringen og
omfanget på sin leteavdeling. Den betydelige reduksjonen
i bemanningen ved kontoret i Harstad er likevel beklagelig,
men også letemiljøene ved samtlige andre
av Hydros kontorer vil nå bli redusert som følge
av denne omorganiseringen.

Jeg legger for min del til grunn at denne omorganiseringen ikke
vil være til skade for den framtidige petroleumsaktiviteten
i nord, og håper at en slik effektivisering kan bidra til
en mer offensiv leteaktivitet for Hydro på norsk
kontinentalsokkel generelt.

Det er viktig at Hydro og andre
oljeselskaper har fagmiljøer i Nord-Norge. Med rette forventes
det at Nord-Norge skal kunne merke økt aktivitet på land
i ulik næringsvirksomhet etter hvert som oljeaktiviteten
flytter nordover. Harstad har i denne sammenheng et kompetansemiljø og
en sentral rolle å spille i dette opplegget.
Regjeringen ønsker å tilrettelegge for
en slik utvikling med Harstad som et viktig kompetansemiljø.
Men en videre utbygging av petroleumsmiljøene i nord forutsetter,
ifølge Hydro, nye utbygginger her.

Regjeringen tar på alvor de utfordringene
næringen står overfor med en del skuffende leteresultater
i den senere tid. En av hovedutfordringene for å oppnå den
langsiktige utviklingsbanen for petroleumsvirksomheten på norsk
kontinentalsokkel, og også for å øke
aktiviteten i de nordlige delene av sokkelen, er å gi industrien
tilgang til nytt prospektivt leteareal. Vi har den senere tid tatt klare
grep for å effektivisere leteaktiviteten både
i modne og umodne områder på sokkelen.

Jeg har tillit til at disse tiltakene kan føre
til en fornyet leteaktivitet på norsk kontinentalsokkel,
og håper at dette igjen vil føre til
nye funn og utbygginger som vil skape nye arbeidsplasser også i
Nord-Norge.

 Jeg har i mitt svar lagt avgjørende
vekt på at framtidig petroleumsaktivitet skal baseres på en
jevn sysselsetting, og at Nord-Norge skal få merke at petroleumsaktiviteten etter
hvert flyttes nordover. Det må være
en sammenheng mellom steder der petroleumsaktiviteten
utvikles og de økte sysselsettingsvirkningene
som dette får på aktiviteter i land.

Jeg legger for min del stor vekt på et
nært samarbeid mellom industrien
og myndighetene. Næringen vil om kort tid bli invitert
til å nominere arealer i 18. konsesjonsrunde
med forslag som de vurderer som særlig attraktive. Denne
runden er planlagt utlyst i løpet av høsten 2003.
Vi har også gående en utredning
om konsekvenser for helårig petroleumsaktivitet i området mellom
Lofoten og Barentshavet. Det vil også legge viktige
føringer for den framtidige petroleumsvirksomheten i de
nordligste områdene.

 Jeg legger ikke skjul på at
jeg forventer at selskapene har en politikk som også kommuniserer
i forhold til de forventninger og krav som finnes både
i det nordnorske næringslivet og i
det nordnorske miljøet generelt, om
at det skal vises i aktiviteter i land når det er oljevirksomhet
utenfor kysten av Nord-Norge. Hvorvidt det skal nedfelles i formelle
krav eller kan formuleres på annen måte,
ser jeg for min del ikke som avgjørende. Det
viktigste er at næringen skjønner
at dette er den forventning det politiske miljø har
til oljeselskapene.





                

 Usikkerheten om hva vannkraften kan produsere
det enkelte år, er ett grunnleggende forhold ved dagens
energiforsyning som krever særlig oppmerksomhet. I år
har vi til fulle fått oppleve hvor sårbar den
norske elektrisitetsproduksjonen er for variasjonene i
nedbøren. Det andre grunnleggende forholdet er
at det gjennom mange år har vært en svak vekst i
produksjons- og overføringskapasiteten i forhold til veksten
i forbruket. I de nærmeste årene er det grunn
til å regne med at kraftbalansen vil bli strammere enn
den er i dag.

Regjeringen ser det som helt avgjørende
at det nå legges opp til en politikk som bedrer sikkerheten
i energiforsyningen på lengre sikt. Et slikt
arbeid er allerede igangsatt, og det forberedes en melding til Stortinget
som sammenfatter vurderingene på dette området.

På bakgrunn av de erfaringer vi gjør
oss denne vinteren, vil det være viktig å følge
opp med både en faglig evaluering
og en bred politisk drøfting av situasjonen i kraftmarkedet.
Særlig vil det være viktig å utrede
om hensynet til forsyningssikkerheten kan ivaretas på en bedre
måte enn i dag. I denne sammenheng er det også naturlig å se
på om det er behov for justeringer i lovgivningen. Det
er for tidlig å konkludere med hvilke tiltak som kan være
aktuelle for å bedre sikkerheten i energiforsyningen,
men målet for gjennomgangen er å sikre tilstrekkelig
energi til enhver tid til akseptable priser til både industri,
offentlig forvaltning og private husholdninger.

Representanten Klungland viser til import av
strøm som et aktuelt tiltak. Med den norske vannkraftavhengigheten
er det uten tvil en fordel å være tilkoblet
et større og mer stabilt marked enn det norske. Dette gjelder
overføringsforbindelser til Norden og til andre
europeiske land. Miljøvirkningene av utvekslingen over
slike forbindelser vil imidlertid variere. Både
atomkraft- og kullkraftverk og andre mindre
miljøvennlige energiproduksjoner vil selvfølgelig
være involvert i dette.

Jeg vil imidlertid understreke at vi bør
ha som mål å øke energiproduksjonen i Norge
og dermed redusere avhengigheten av en slik import. I store deler
av 1990-tallet hadde Norge nettoeksport av kraft på grunn
av rikelig nedbør.

Jeg ser det derfor som nødvendig med
omfattende tiltak over et bredt felt for å bedre
kraftbalansen. Politikken må basere seg på innsats
på en rekke områder, som til sammen kan bidra
til en ønsket utvikling på lang sikt.
I tillegg til å styrke overføringskapasiteten
vil elementer i en slik politikk bl.a. være satsing
på energisparing, nye fornybare energikilder, opprustning
og utvidelser av vannkraftanlegg samt økt bruk av naturgass – både
den innenlandske bruk av gass direkte
til ulike formål og i gasskraftverk med CO2-håndtering.

 Når det gjelder innslaget i TV 2,
som jeg kommenterte uten å vite hva som kom foran,
vil jeg bare vise til at over den norske
grensen kommer det bare vannkraft til den norske
elektrisitetsproduksjonen. Derimot importerer Finland betydelige mengder
av kraft fra kjernekraftverk, men dette kommer hele det
nordiske markedet til gode. Elektronene er imidlertid like
uansett, så det vi må se på når
det gjelder hvilke typer energi som kommer inn til Norge, er faktisk hvilke
typer energi som importeres til det nordiske elmarkedet. Og da er
det, som jeg sa i mitt første svar, både kullkraftverk,
vannkraftverk og atomkraftverk som er inne.

Vårt mål er å gjøre
oss mindre avhengige av dette. I de siste 25 årene
har vi bare hatt fire år med import
av kraft. Det sier litt om den gunstige posisjonen vi
har hatt. Vi må sørge for at vi har den samme
gunstige posisjonen framover, slik at Norden blir mer en eksportør
av kraft enn en importør av kraft.

 Det er riktig. Regjeringen jobber målbevisst
for å introdusere gasskraftverk i den norske
og nordiske elektrisitetsproduksjonen, men det er riktignok gasskraftverk
med CO2-håndtering. Derimot er det gitt tre konsesjoner,
som også representanten Klungland kjenner til,
hvor man har anledning til å produsere for det nordiske
elmarkedet. Dette er konvensjonelle gasskraftverk uten CO2-håndtering,
som har fått konsesjon på bakgrunn av
den tidligere arbeiderpartiregjeringens betingelser. De
betingelsene er de samme i dag som de alltid har vært.
Denne regjeringen har altså ikke endret
noe på dette. Men jeg er enig med representanten Klungland
i at vi må unngå at vi i 2010 er i en situasjon
hvor vi har en mangel på 40–50 TWh. Det
er Regjeringens politikk å sørge for mer kraft
inn i markedet, slik at vi unngår dette underskuddet og
samtidig sikrer oss i tørrårssituasjoner med bedre
kabling mot utlandet.





                

 Vi har hatt en vinter som har vist hvor sårbar
vår elektrisitetsforsyning er for lite nedbør.
Tilsigene til kraftmagasinene høsten 2002 ble de laveste
som er registrert siden målingene startet.
Samtidig fikk vi en tidlig vinter i de største
forbruksområdene i Norden, og prisene økte
raskt til et svært høyt nivå.
Selv om det nå har vært en periode
med mildere vær – og det varierer jo fra dag til
dag – er kraftsituasjonen fortsatt bekymringsfull. Utviklingen
fram mot våren er svært avhengig av temperaturene
for resten av vinteren, og når snøsmeltingen kommer
i fjellet.

Regjeringen satser bredt og langsiktig for å gjøre
oss mindre avhengige av vannkraften. I denne sammenheng er
det først og fremst viktig med en omlegging av energiforbruk
og -produksjon. Energiomleggingen består av tre sentrale
deler: Vi må spare energi, vi må få til
en overgang fra elektrisitet til bruk
av varme, og vi skal produsere flere kilowattimer fra nye energikilder.

Naturgass er også en viktig
del av strategien for en sikrere energiforsyning. Regjeringen la
før jul fram en melding for Stortinget om bruk av naturgass.
I gassmeldingen trekkes det opp hovedlinjer i en politikk for fornuftig
bruk av naturgass. I en langsiktig strategi for bedret
forsyningssikkerhet kan bruk av gass gi viktige bidrag til fleksibiliteten.
Dette gjelder både direkte bruk av gass til energiformål
og gasskraftverk hvor CO2 håndteres på en forsvarlig
måte.

Når det gjelder spørsmålet
om et energiverk ved Mongstad-anlegget, er jeg kjent med at Statoil
arbeider med ulike energiløsninger for dette anlegget.
Jeg vil understreke at selskapene til enhver tid vurderer energiforsyningen
til anleggene sine i forhold til aktuelle aktivitetsplaner.

I dag finnes det tre gyldige konsesjoner for
bygging av gasskraftverk for levering av kraft til industri
og alminnelig forsyning. Ingen av disse konsesjonene er foreløpig
nyttet. En vesentlig forutsetning for lønnsom drift av
slike gasskraftverk er en gasspris som gir lønnsom produksjon
i forhold til forventet prisutvikling i kraftmarkedet.

Regjeringen satser langsiktig på gasskraftverk
med CO2-håndtering. Når det gjelder eventuelle
nye anleggs- og utslippskonsesjoner, har regjeringspartiene i Sem-erklæringen
forutsatt at slike gasskraftverk skal baseres på CO2-håndtering
inntil det er etablert et system for omsettelige utslippskvoter
i tråd med Kyotoprotokollen.

Skulle det komme en søknad
fra Statoil om et slikt anlegg som representanten peker
på, vil den selvfølgelig bli behandlet på vanlig
måte, og etter Regjeringens retningslinjer og
politikk.

 Jeg må be om forståelse for
at jeg ikke kan ta noe bestemt standpunkt til
en søknad som ennå ikke
er innsendt, og for at jeg selvfølgelig heller ikke
kan saksbehandle dette i Stortinget. Vi må få nødvendig
tid til det.

Jeg viste også til det som
er Regjeringens politikk når det gjelder gasskraftverk.
Der har vi åpnet for de tre gasskraftverkene som det er
gitt konsesjoner til, uten at de konsesjonene så langt
har ført til investeringsbeslutninger.

Skulle Statoil sende inn planer,
gjelder de bestemmelsene som er Regjeringens politikk, og som jeg
refererte til fra Sem-erklæringen, at inntil det er etablert
et system med kvoter etter Kyotoprotokollens bestemmelser
vil Regjeringen sette krav til CO2-håndtering for de gasskraftverk
som bygges.

 Det er en situasjon som foreløpig ikke
har blitt drøftet i departementet. De tre konsesjonene
som er gitt, er gitt til henholdsvis Naturkraft og Industrikraft
Midt-Norge. Det er både praktiske og juridiske forhold
knyttet til en slik eventuell overføring av konsesjon,
og jeg kan ikke ta standpunkt til det i Stortinget i dag,
ettersom denne problemstillingen ennå ikke
er aktuell og ikke er blitt presentert for departementet.





                

