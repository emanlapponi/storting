 Sist Stortinget behandlet dette spørsmålet
var i forbindelse med St.prp. nr. 52 for 1998-99, Om Statkrafts
industrikontrakter og leieavtaler. Stortinget samtykket da i at «Anvendelsesbegrensninger på industriens
krafttilgang justeres som beskrevet i St.prp. nr. 52 (1998-99)»,
jf. IV i Innst. S. nr. 233 for 1998-99. I proposisjonen var det
foreslått «at industrien gis tillatelse til å foreta
midlertidige omdisponeringer i inntil tre år uten godkjennelse
fra myndighetene». Det ble også gjort
klart at dette skulle gjelde for alle Statkrafts industrikontakter.

Det het bl.a. i den forbindelse:

«Industrien
har også behov for å kunne foreta tilpasninger
av aktivitetsnivået som kan gi midlertidige reduksjoner
i kraftbehovet. Det kan for eksempel skyldes
midlertidig svikt i priser og avsetning, eller reparasjoner/ombygging
av industrianleggene. Det er derfor behov for visse muligheter til å omdisponere
kraft, enten innen konsernet eller gjennom salg
ut av konsernet.»

Det heter for øvrig i denne proposisjonen:

«Dersom bedriften nedlegges eller
varig innskrenker driften, slik at anvendelsesbegrensningene brytes, er
utgangspunktet at krafttilgangen faller bort eller innskrenkes
umiddelbart.»

Det heter dessuten:

«Det legges opp til en streng praksis
når det gjelder midlertidige brudd på anvendelsesbegrensningene
av lengre varighet enn tre år, og ved varige
nedleggelser eller innskrenkninger.»

Det har således lenge vært
klart at industrien kan omdisponere kraft midlertidig i inntil tre år.
Bedriftenes mulighet til å selge kraft midlertidig i markedet
var for øvrig ikke noe nytt som ble innført
ved St.prp. nr. 52 for 1998-99. Det kan bl.a. vises til at det i
St.prp. nr. 104 for 1990-91 ble gitt anledning til midlertidige
salg i inntil to år for store deler av krafttilgangen.
Den gang het det bl.a.:

«Industriens
aktivitet kan imidlertid variere med konjunkturene.
Industrien kan også i anleggs- og ombyggingsperioder
ha et redusert kraftbehov. Det er derfor behov for en åpning
for tidsbegrensede tilpasninger. Men departementet forutsetter at
kraftsalg fra industrien i mer enn to år normalt ikke
skal finne sted.»

Det het også:

«Vilkåret
må likevel ikke være
til hinder for at industrien tilpasser produksjonen midlertidig
i tørrår, situasjoner med spesielt høy
etterspørsel fra alminnelig forsyning, for eksempel
kalde vintre, situasjoner med spesielt stor belastning
på nettet etc.»

Blant annet av de stortingsdokumentene jeg
her har sitert fra, går det klart fram at det i lang tid
har vært forutsatt at industrien midlertidig kan redusere eller
stoppe produksjonen og selge kraft i markedet. Som bakgrunn for
disse reglene er det vist til konjunkturendringer, bedriftsinterne
forhold og forhold knyttet til kraftsystemet, f.eks tørrår.
Det forutsetter imidlertid fleksibilitet i forhold til det generelle
vilkåret om at kontraktskvantumet skal brukes til industriproduksjon.

 Jeg har selvfølgelig forståelse
for at Arbeiderpartiet har måttet
gå gjennom dokumentene for å finne grunnlag for
det som jeg også hevdet i Dagsrevyen den 18.
desember, og som representanten Klungland refererer til. Jeg vil
imidlertid vise til at St.prp. nr. 104 for 1990-91, som
jeg siterte fra, gir den muligheten med de formuleringene som Stortinget
den gangen sluttet seg til.

Jeg vil for øvrig tilføye
at jeg ser åpenbart de ulempene dette har for en del bedrifter.
Det er ikke etter mitt syn ønskelig å ty
til den type kraftproduksjon uten at dette også kan
avtales med de ansatte. Jeg vil anta at mange bedrifter
kan kombinere en økt leveranse av kraft til alminnelig
forsyning med vedlikehold i bedriftene. Det er flere bedrifter som
har kunnet kombinere dette på en utmerket måte.

 Jeg vil gjøre oppmerksom på at
representanten Klungland nå stilte spørsmål om
helt andre ting enn det som spørsmålet
gjaldt. Det skal jeg gjerne komme tilbake til.

Jeg vil benytte denne anledning til å tilbakevise
Klunglands påstand også til
innslaget i Dagsrevyen og hans indignasjon over at statsråden
kunne tillate at noen i kraftkrevende industri
skulle selge ut kraften til alminnelig forsyning. Jeg har påvist
at dette er i full overensstemmelse med Stortingets vedtak, at det
har fått full tilslutning fra Arbeiderpartiet, og at jeg
har hatt den nødvendige ryggdekning i Stortingets vedtak
for å kunne ta imot den kraften til alminnelig forsyning
i en vanskelig tid. Samtidig understreker jeg
at det ikke er ønskelig at en slik anledning
skal gå ut over sysselsetting
i denne viktige industrien. Jeg håper derfor at bedriftene
kan kombinere den type viktig leveranse med nødvendig
vedlikeholdsarbeid. Det er to hensyn som jeg mener kan
kombineres på en utmerket måte.





                

 Omlegging av energibruken til mindre
bruk av elektrisitet til oppvarming
er en prioritert satsing for Regjeringen, og det legges ned en betydelig
innsats for å følge opp målet om 4 TWh økt bruk
av vannbåren varme basert på nye fornybare energikilder,
varmepumper og spillvarme innen 2010, et mål som
Stortinget har stilt seg bak.

I denne sammenheng vil jeg også minne
om at Stortinget har stilt seg bak strategien for å nå dette
målet, gjennom opprettelsen av Enova. I innstillingen til
Ot.prp. nr. 35 for 2000-2001 om opprettelsen av Enova sier
flertallet:

«Målsettingen
må være å skaffe flest mulig
miljøvennlige og sparte energienheter på en mest
mulig kostnadseffektiv måte.»

Dette er en målsetting som Regjeringen
følger opp i styringen av Enova. Det vil si at Enova til
enhver tid skal støtte de prosjektene som gir mest energi
pr. støttekrone. Dette innebærer at
det blir betydelig konkurranse om midlene
som er tilgjengelige, noe som også vil gjelde
ved en eventuell søknad om støtte
til fjernvarmeprosjektet i Tønsberg, som representanten
Egeland tar opp. En forutsetning for å få prosjektet
vurdert er derfor at det sendes en søknad til
Enova.

Når det gjelder realiseringen av fjernvarmeprosjekter generelt,
vil jeg videre vise til Regjeringens strategi for utbygging
av vannbåren varme, som ble lagt fram i 2002. Hovedtrekkene
i denne strategien innebærer, foruten en fortsatt satsing
på økonomisk støtte gjennom Enova og Husbanken,
endringer i plan- og bygningslovgivningen og styrking av kommunenes
rolle og kompetanse.

De mulighetene som spillvarme fra Essos anlegg
på Slagentangen gir for utbygging av fjernvarme, er interessante.
Jeg har allerede fått invitasjon fra partifeller i Vestfold
om å gjøre meg kjent med disse mulighetene og har
takket ja til en slik invitasjon.

Slik jeg ser det, må det legges til
rette for fjernvarme på brukersiden, bl.a. gjennom byggereglene
og kommunenes arealplanlegging, for at en på sikt skal
kunne utnytte de store spillvarmekildene slik som det ligger til rette
for i Tønsberg.

 Både Regjeringen og olje- og
energiministeren har en offensiv holdning i forhold til fjernvarme
og til nye fornybare energikilder, og særlig i forhold
til å vri energi til oppvarming over fra elektrisitet til
annen type oppvarming. Der støtter jeg fullt
ut det som representanten Egeland nå gav uttrykk for.

Når det gjelder gjennomføringen,
viser jeg til at det er Enova som står for det operative,
og at også det prosjektet som det her tales om,
må konkurrere med andre prosjekt. Jeg er enig
i at det er behov for en betydelig satsing, og Enovas budsjetter
blir fastlagt her i Stortinget. Rettet til: Ved siden av
at et påslag av nettariffen går til Enova, ...Ved
siden av at deler av elektrisitetsavgiften går til Enova,
legges det også penger inn i direkte bevilgninger. Det
har Stortinget full anledning til å vurdere fra år
til år. Jeg ser godt muligheten for at vi ytterligere skal
kunne styrke det viktige arbeidet som Enova gjør.

 Det siste må selvfølgelig vurderes
av den ansvarlige ministeren i forbindelse med Husbankens virksomhet,
men i utgangspunktet har Husbanken allerede midler til energiomlegging
og gir støtte til fornuftige energiomleggingstiltak. Det
er allerede ivaretatt. Som representanten sikkert vet, la jeg på fredag også fram
en proposisjon for Stortinget hvor vi foreslår energiomleggingstiltak
for private husholdninger. Så det gjøres veldig
mye positivt.

Det er to ting jeg har lyst til å understreke
for representanten. Det ene er at Tønsberg kommune må gjøre
et «fotarbeid» for å tilrettelegge for
fjernvarme. Det andre er at SV har gitt sin tilslutning
til at det er Enova som skal vurdere de enkelte prosjekter, og at
det ikke avgjøres her i Stortinget. Det er meget
viktig at man respekterer det.

Jeg har full forståelse for det representanten
Egeland tar opp, nemlig: Er bevilgningen til Enova stor nok i forhold
til de viktige oppgavene vi står foran? Det ønsker jeg å vurdere,
og det vil jeg komme tilbake til i statsbudsjettet for 2004. Mye
tilsier at vår satsing på annen type energi
enn el produset av vannkraftverk nå er viktig å få til.
Det har ikke minst denne vinteren lært oss.





                

 Størstedelen av oljeinntektene tilfaller
staten, enten gjennom statens direkte eierskap i oljefeltene,
gjennom skatteinntekter på oljeselskapenes overskudd eller
gjennom utbytte på statlige eierandeler i oljeselskaper.
Disse inntektene kanaliseres i sin helhet til Statens petroleumsfond,
som investerer alle pengene i utlandet. Utvinningstempoet
i oljesektoren fører derfor i seg selv ikke til noe press
i økonomien.

Derimot er det en nær sammenheng mellom
bruken av oljepenger over statsbudsjettet og utviklingen i næringslivets
konkurranseevne. Jo lenger vi går i å øke
bruken av oljeinntekter, desto høyere vil renten kunne
bli, og desto sterkere blir kronekursen. Derfor har Regjeringen
lagt stor vekt på å holde igjen når det
gjelder bruken av oljeinntekter. I samsvar med handlingsregelen
er det bare den forventede avkastningen av Petroleumsfondet
som brukes hvert år over statsbudsjettet.

Den beste hjelpen Regjeringen og
Stortinget kan gi til det konkurranseutsatte næringslivet,
er å holde statsbudsjettet stramt. Norske kroner
er nå sterkere enn hva konkurranseutsatt næringsliv
kan leve med på sikt. For at kronekursen skal
svekke seg relativt raskt, vil lavere renter være
et viktig bidrag. Der skjer det jo en interessant vurdering
i Norges Bank i dag, som kjent. Det kreves en fortsatt ansvarlig
budsjettpolitikk. Samtidig er det også viktig
at lønnsveksten framover ikke blir
høyere enn hos våre handelspartnere.

Vårens lønnsoppgjør
gav hyggelige lønnstillegg for mange,
men resultatene var samlet sett mer enn hva norsk økonomi
kan tåle. Norges Bank fant det derfor nødvendig å øke
renten for å hindre at prisstigningen etter
hvert blir for høy. Renten i Norge er klart høyere enn
renten internasjonalt, og dette er antakelig hovedforklaringen på at
kronekursen har styrket seg kraftig. Kombinasjonen av høy
lønnskostnadsvekst over flere år og en kraftig
styrking av kronekursen har rammet konkurranseutsatt næringsliv
meget hardt.

Regjeringen har gjennom det inntektspolitiske
samarbeidet satt i verk tiltak med sikte på å bidra
til at neste års lønnsoppgjør
skal bli mer tilpasset det norsk økonomi kan tåle.

Svaret på spørsmålet
fra representanten Bastesen må derfor bli et nei, simpelthen
fordi utvinningstempoet i oljesektoren i seg selv ikke
fører til noe press i økonomien. Det er andre
forhold som her vil være avgjørende,
i tråd med hva jeg nå nettopp har gjort rede
for.

 Jeg vil bare gjenta at det ikke
er oljeutvinningstempoet i seg selv som skaper de problemene for
norsk økonomi som representanten Bastesen helt
riktig peker på, og som er en stor utfordring. Det er hvordan
vi bruker de ressursene og inntektene av disse ressursene i norsk økonomi,
som vil være avgjørende for hvordan
vi kan takle høy rente og høy kronekurs.

Representanten Bastesen stiller også et
spørsmål om forholdet mellom ressursforvaltning
og finansforvaltning av oljeformuen vår. Det er et interessant
spørsmål, men berører i og for seg ikke
det grunnleggende som han peker på når det gjelder
svekket konkurranseevne og høy kronekurs. Jeg vil som oljeminister
framholde at det er viktig at man holder et jevnt tempo, ikke
et høyt tempo, men et mest mulig jevnt tempo,
for det har stor betydning for industrien, både oljeselskapenes
virksomhet og leverandørindustrien, og det er det som er
grunnlaget for Regjeringens politikk på dette området.

 Det er noe i Bastesens engasjement som jeg
er helt enig i, nemlig at hvis vi tar for mye ut av rikdommen som
følger av oljeaktiviteten vår, vil vi måtte
betale for det i form av høyere rente, høy kronekurs
og svekket konkurranseutsatt industri. Det ønsker
vi ikke. Men jeg har i flere svar forsøkt å forklare for
representanten Bastesen vår vurdering av dette, nemlig
at dette ikke henger sammen med oljeutvinningstempoet
i seg selv, men det henger sammen med hvordan vi tar ut verdiene
av disse oljeressursene og pumper dem inn i norsk økonomi.
Der er representanten Bastesen og jeg helt sikkert enige. Der må vi vise
forstandighet, ellers har ikke konkurranseutsatt industri
mulighet til å overleve. I det kan Bastesen og jeg være
helt enige.





                

 Dette spørsmålet gjelder, som også representanten
nevnte, en problemstilling som jeg også svarte
representanten Gjermund Hagesæter på 10. april
i fjor. BKK Nett har påklagd NVEs vedtak vedrørende
fakturering av husholdninger. NVE mente at BKK Netts akontotariffering
var i strid med gjeldende forskrifter på området.

NVEs forskrift om måling,
avregning og fakturering krever at nettselskapene skal fakturere
kunder med forventet årlig strømforbruk over 8 000
kWh minimum hver tredje måned etterskuddsvis
og på bakgrunn av faktisk forbruk. Kravet ble innført
fra og med 5. juli 1999 og gjelder for fakturering av
nettjenester og for felles fakturering av nettjenester og elektrisk
energi. Hensikten med kravet er å bevisstgjøre
forbrukerne deres strømbruk og kostnaden ved
dette og derigjennom motivere til mer effektiv energibruk.

For enkelte kunder med dårlig betalingsevne
kan høyere strømregninger i vinterhalvåret være
et problem. Det er det også representanten Hagesæter
er opptatt av. NVEs forskrift åpner derfor for
at nettselskapet kan tilby kunder med betalingsproblemer annen faktureringsmåte, f.eks.
a konto. Dette er imidlertid en unntaksordning basert på at
nettselskapet skal foreta en individuell vurdering av den enkelte
kunde. Det er denne bestemmelsen NVE mener at BKK Nett
har brutt med sin praksis. Siden Olje- og energidepartementet er
klageinstans og har saken til behandling, kan jeg ikke
gå videre inn på realitetene i denne saken nå.

Kravet om etterskuddsvis fakturering etter
faktisk forbruk gjelder imidlertid ikke for husholdninger
med forventet årlig forbruk lavere enn 8 000 kWh,
dvs. at disse kan faktureres a konto. Videre omfatter heller ikke
forskriften kraftselskapenes fakturering av kun kjøp av elektrisk
energi.

Fakturering av husholdninger og håndtering
av betalingsproblemer er en svært aktuell problemstilling
i den situasjonen vi nå har med rekordhøye priser.
Jeg har allerede varslet at forskriftene skal gjennomgås
slik at ingen kraftselskap får anledning til å forhåndsfakturere sine kunder. Etter
tre års virke har nå NVE en gjennomgang av forskriftene
om fakturering, bl.a. i samarbeid med bransjen.
En vil da se på betalingsstrømmens betydning for
strømforbruket, og bl.a. har flere nettselskaper fått dispensasjon
fra dagens forskrifter for å forsøke alternative
faktureringsmåter for et visst antall nettkunder i 2003. Hele
dette prosjektet skal avsluttes i 2004. Jeg ser det derfor som naturlig
at NVE nå også vurderer en ren fakturering
av elektrisk energi også innenfor
dette prosjektet, slik at vi får en bred og grundig evaluering
av regelverket og får sett
på ulike faktureringsmåter.

 At klagen er trukket, er nytt for meg. Jeg
tror deler av klagen er trukket, men det er ukjent for meg at hele
klagen er trukket. Dette skal selvfølgelig undersøkes.

Når det gjelder spørsmålet
fra representanten Hagesæter om straks å tillate
dette, viser jeg til at vi nå har et prosjekt på gang
hvor vi får erfaring med ulike former for fakturering.
Jeg synes det er fornuftig å gjennomføre dette
prosjektet før en styrter ut i bestemte
ordninger, som i noen tilfeller kan være
positive, i andre tilfeller være negative.

Jeg vil minne representanten Hagesæter
om at det å forhåndsfakturere a konto
vil være å bedre likviditeten for
kraftselskapene, men å forverre tilsvarende likviditet på kundesiden.
Så det er ulike hensyn å ta her. Men bl.a. ser
jeg det viktige spørsmålet som representanten
Hagesæter reiser: Vil ikke en akontobetaling
gi betalingssvake kunder en bedre oversikt over sine
utgifter? Det svarer jeg et ubetinget ja på. Men da må det
avveies mot andre hensyn. Dette vil vi komme tilbake til
når NVE har fått evaluert og fått summert
opp sine erfaringer.

 Jeg tror det er veldig viktig at kraftselskapene
viser nødvendig fleksibilitet i en situasjon
med så høye strømpriser som
det har vært den senere tid. De er heldigvis på vei
nedover for øvrig. Jeg har tatt kontakt med bransjen og
fått positiv tilbakemelding: Bransjen er villig til å innrømme
fleksible ordninger for kunder med betalingsproblemer. De er også innstilt
på å dele opp strømregningen
på en fornuftig måte, slik at kunder som får
en stor strømregning som de ikke uten videre
har likviditet til å betale øyeblikkelig,
får anledning til å avdra dette over noe lengre
tid. Dette er bransjen selv positiv til. Jeg viser til at det også kan
være andre ordninger som kraftselskapene kan
bidra til for å lette på forholdene i en helt
spesiell situasjon.

Akontobetalinger basert på frivillighet
er akseptert. Det som jeg har forsøkt å framheve
overfor representanten Hagesæter når det gjelder
akontobetalinger, er at det må avtales med kunden. Det
kan ikke bestemmes ensidig av kraftselskapet. Det var
det som var problemet i den spesielle saken
som representanten Hagesæter har reist her i Stortinget.





                

