 Vindkraftpotensialet er stort i Nord-Norge,
særlig i Finnmark. Nord-Norge har overskudd av kraft om
sommeren og er i balanse i vinterperioden. Med
store investeringer i ny vindkraft vil området få overskudd
av kraft hele året. For å kunne utnytte vindkraftpotensialet
i Nord-Norge må det derfor investeres i nettet. Størrelsen
på investeringene er selvsagt avhengig av hvor mye vindkraft
som realiseres, og av plasseringen av de enkelte anlegg.

Flere vindkraftprosjekter i Nord-Norge er forelagt NVE
i meldinger og i konsesjonssøknader. Ifølge Statnetts «Nettutviklingsplan
for sentralnettet 2003–2020» må sentralnettet
forsterkes for å kunne realisere store vindparker i Finnmark.
Til sammen er de totale nettkostnader ved å realisere om
lag 1 000 MW i Nord-Norge stipulert til om lag
4 milliarder kr. Opptil 650 MW kan imidlertid
realiseres i Nord-Norge samlet uten at det utløses store
behov for nettforsterkninger i regional- og sentralnettet.

En utbygging av overføringskapasitet
fra Nord-Norge på grunn av omfattende vindkraftutbygging
vurderes av Statnett på samme måte som
ved andre større kraftutbygginger. Statnett skal
legge samfunnsøkonomiske kriterier til grunn for sine
investeringer. NVE vil i tillegg ta hensyn til nettproblematikk
i sine konsesjonsbehandlinger av nye vindkraftprosjekter.

Det er søkt om og gitt konsesjon
til en rekke vindkraftprosjekter i Norge. Jeg vil derfor understreke
at 3 TWh vindkraft ikke nødvendigvis
blir bygd i Nord-Norge. Ved annen lokalisering kan behovet for og
dermed kostnadene ved nettforsterkninger være mindre.

Representanten Korsberg ber om de samlede kostnadene
for å oppnå målsettingen om 3 TWh vindkraft
i Norge. Dette vil som sagt avhenge av hvor vindkraften lokaliseres,
og det vil derfor være stor usikkerhet knyttet til å anslå de
totale kostnadene.

Når det gjelder statlige tilskudd,
utgjør dette i dag inntil 10 pst. av investeringen
og oppad begrenset til 600 000 kr pr. MW. Dette
utgjør til sammen om lag 600 mill. kr
for utbygging av 3 TWh vindkraft, forutsatt en driftstid
på om lag 3 000 timer. Enova tildeler investeringsstøtte
på bakgrunn av prosjektsøknader, og de prioriterer
søknadene bl.a. etter energiutbytte pr. støttekrone.

Anleggsinvesteringer i vindkraftproduksjon
varierer avhengig av plassering og atkomstmulighetene til anlegget.
Det beregnes om lag 8 mill. kr pr. MW installert
effekt. Dette innebærer investeringer på rundt 8 milliarder kr,
fortsatt basert på en driftstid på 3 000 timer.
Man har i løpet av de siste årene sett en reduksjon
i kostnader forbundet med vindkraftproduksjon. Det er naturlig å tro
at denne trenden vil fortsette ettersom det er et sterkt økende
marked for vindkraftanlegg samtidig som teknologien
forbedres.

 Som jeg sa i mitt første svar,
er vindkraft å betrakte som all annen energiproduksjon, også når
det gjelder nettutbygging. Der hvor behovet er til stede for å forsterke
nettet, har Statnett ansvaret for å gjennomføre
de nødvendige nettforsterkningene. Etter min
vurdering har også Statnett den nødvendige
kapitalbase for å gjøre dette.

Det er Statnett som har det overordnede ansvaret
for å foreta de vurderingene. De vil til enhver tid selvfølgelig følge
med i hvor den enkelte energiproduksjonen er, enten det gjelder
vannkraft, vindkraft eller en annen form for kraft som
skal overføres gjennom sentralnettet. Basert på disse
planene vil Statnett foreta sine investeringer. De tall
som representanten Korsberg refererer til, vil da – etter
det jeg forstår – referere seg til de totale planene for
nettforsterkninger, uavhengig av hva som er energikilden.

 Jeg vil understreke at hvis en skulle realisere
1 000 MW annen energi, f.eks. vannkraft, som jeg
forstår at representanten Korsberg er vel så interessert
i, ville det utløst de samme kostnadene.

Jeg vil også vise
til at når det gjelder investeringer i nettkostnader, vil
det være en trappetrinnskurve. En vil komme til
et punkt hvor kapasiteten i det eksisterende nettet vil være
for liten. Det vil da være en terskel
hvor en er nødt til å investere betydelig i nye
nettkostnader. Det vil kunne gi et rom for økt utbygging
inntil neste trinn må tas. Slik vil det være.
Dette er en problemstilling som ikke er knyttet spesifikt
til vindkraft, men som gjelder all energiproduksjon, enten det er
vindkraft, vannkraft eller en annen form for energi som
skal overføres gjennom sentralnettet.





                

