 Statnett er systemansvarlig i det norske
kraftsystemet. I gjennomgangen av Statnetts oppgaver og organisering
i St.prp. nr. 1 for 2001-2002, som Stortinget behandlet separat
tidligere i år, er det understreket at Statnett som systemansvarlig
nettselskap har ansvaret for at samfunnsøkonomisk lønnsomme investeringer
i den sentrale delen av overføringsnettet gjennomføres.

Statnett har i sin plan for nettutvikling for
perioden fram til 2010 forutsatt at kraftbalansen blir strammere,
og at importen øker fram mot 2005, for deretter å bevege seg
tilbake til dagens situasjon mot 2010.

Når det gjelder realisering av de
nettinvesteringene som Statnett har planlagt, er det Statnett selv
som må ta investeringsbeslutningene. Statnett skal planlegge
nettet ut fra samfunnsøkonomiske kriterier, og reduksjon
av flaskehalskostnader er således en av de nyttevirkningene som
vektlegges i beslutningen. For å bidra til at de samfunnsmessig
riktige investeringene blir gjennomført, har Olje- og energidepartementet
som eier av foretaket presisert i Statnetts vedtekter
at foretaket har ansvar for en samfunnsøkonomisk rasjonell
drift og utvikling av det sentrale overføringssystemet
for kraft.

Slik jeg ser det, bidrar den samlede reguleringen
av Statnett samt vedtektenes ordlyd om samfunnsøkonomisk
rasjonell drift og utvikling av nettet til at Statnett vil gjennomføre
de samfunnsmessig riktige investeringene framover.

Når det gjelder utvikling av ledningsnettet
og kraftflyten mellom de nordiske landene, hviler imidlertid
ansvaret ikke bare på Statnett, men
på alle de nordiske systemansvarlige nettselskapene.
De nordiske systemansvarlige har i dag et utstrakt samarbeid
gjennom samarbeidsorganisasjonen Nordel. Nettutvikling er et viktig tema
som Nordel er opptatt av, og jeg er kjent med at Nordel nå er
i ferd med å ferdigstille en nordisk masterplan for nettutvikling.
Således har alle de nordiske systemansvarlige lagt
vekt på å redusere flaskehalser mellom
landene. En viktig utfordring er videre å komme
fram til robuste og rettferdige ordninger for å finansiere
nettforbindelser som berører flere land.

Jeg ønsker å legge
til rette for økt koordinering
og harmonisering av regulering og regelverk i Norden, nettopp
for å sikre et fortsatt effektivt og sikkert nordisk kraftmarked.
Flaskehalshåndtering er et eksempel
på et tema der ytterligere harmonisering kan
bli nødvendig. Jeg viser også til at
det på Nordisk Ministerråds energiministermøte
i 2000 var enighet om at utbygging og forsterking av overføringsnettet ikke
lenger er et rent nasjonalt anliggende, men at det er behov for
nordisk samarbeid der det overordnede systemansvar
i større grad ses i et nordisk perspektiv.

 For det første var mitt svar ikke
ment å være passivt, tilbakelenende,
men aktivt, pågående. Det er en viktig problemstilling
som representanten Klungland tar opp.

Det er ikke riktig at jeg nå på en måte
overlater til Statnett, slik spørreren sa, å ordne
opp med dette. Det er mitt ansvar som energiminister å sørge
for å legge rammevilkår og krav overfor Statnett
slik at en gjennomfører de nødvendige tiltak i
kraftlinjenettet for å unngå flaskehalsene. Det
har Statnett tatt tak i sammen med sine nordiske samarbeidspartnere.
Det ville være galt av statsråden å gripe
inn i virkemidlene. Det er det Statnett som skal ta ansvar for.
Men rammene, forventningene og kravene legges bl.a. i Statnetts
foretaksmøter, hvor jeg da er foretaksmøte, og både
politikk og forskrifter utformes i tråd med den politikken
som også Stortinget har lagt opp til. Jeg mener
det er grunnlag for å si at Statnett på dette området
gjør en veldig god jobb, og jeg mener at det også er
en positiv utvikling i så måte når
det gjelder å fjerne flaskehalser også i
nordisk kontekst.

Når det gjelder prisene på markedet,
er de selvfølgelig styrt av at vi har den nødvendige
flyten, altså at linjenettet fungerer tilfredsstillende.
Det er klart at flaskehalser i systemet vil også kunne
slå ut i uønskede økte priser. Jeg mener
at det er god grunn til å kunne si at vi har et velfungerende
linjenett som unngår den type prisstigning
på grunn av flaskehalser i nettet.

 Når det gjelder mine tiltak
i forhold til å redusere flaskehalsene, viser jeg til mitt første
svar.

Når det gjelder import av kraft, er
det riktig som spørreren sier, at med kraftbalansen slik
vi har det i dag, vil Norge være avhengig
av en god forbindelse utad gjennom kabel til et europeisk og nordisk
kraftmarked. Derfor er det viktig at vi sørger for at kablingen
er tilstrekkelig. Dette er planer som Statkraft har på sin
dagsorden. Jeg har blitt orientert om en del av de prosjektene Statnett
arbeider med, og har også for min del gitt uttrykk
for at dette er viktig å få realisert. Det foregår
en konkret prosjektering for ulike løsninger
i forhold til kabling. Som representanten vil være
kjent med, er det en del prosjekter som ikke har lyktes,
men vi er i gang med å planlegge nye, og det er Statnett
som har ansvaret for å utføre dette arbeidet.

