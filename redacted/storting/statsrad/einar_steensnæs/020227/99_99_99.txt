 Prisen på elektrisk kraft i Norge
vil til enhver tid gjenspeile produksjons- og etterspørselssituasjonen
i det nordiske kraftmarkedet. Prisen på kraft justeres hele
tiden for å balansere produksjon
og forbruk. Endringer i produksjons- og etterspørselsforholdene
er dermed avgjørende for prisutviklingen.

En rekke faktorer er av betydning for utviklingen
i produksjon og forbruk. Fra år til år
vil det være betydelige variasjoner på grunn
av variasjoner i nedbør og temperatur. Over tid vil utviklingen
være mer avhengig av den underliggende utviklingen i produksjons-
og etterspørselsforholdene. I de senere årene
har det vært liten kapasitetsøkning i elektrisitetsforsyningen.
Det gjelder både i kraftverkene og i overføringsnettet.
Samtidig med at det har vært liten vekst i produksjonskapasiteten,
har veksten i bruken av elektrisitet
fortsatt vært betydelig. I våre naboland
har det vært en tilsvarende utvikling.

De siste årene på 1990-tallet
og år 2000 var gjennomgående nedbørsrike,
med stort tilsig til kraftmagasinene og derfor høy tilgang
på elektrisk kraft. Dette gav relativt lave priser
i disse årene. I 2001 var nedbørsituasjonen mer
normal og prisen klart høyere enn i de foregående årene.

I de nærmeste årene framover
er det grunn til å regne med at kraftbalansen vil bli strammere
enn i dag. Utbyggingstiden i kraftsektoren er lang, og de prosjektene
som vil bli fullført i de nærmeste årene,
vil gi liten økning i produksjonskapasiteten. Samtidig
må en regne med at veksten i elektrisitetsforbruket
vil fortsette til tross for en stor satsing på energiøkonomiseringstiltak.
Men selv om kraftbalansen strammes ytterligere, er det fortsatt
grunn til å regne med lave priser i år
med mye nedbør.

På lengre sikt vil prisutviklingen
bl.a. avhenge av hvor godt vi lykkes i politikken med omlegging
av energibruk og produksjon og i å utvikle
gasskraftverk med deponering av CO2. Formålet med denne
politikken er å forene ønsket om relativt
rimelig energi med høye ambisjoner i miljøpolitikken.

Både i St.meld. nr. 29 for
1998–1999, Om energipolitikken, og i St.meld. nr. 37
for 2000–2001, Om vasskrafta og kraftbalansen, er det for øvrig
gitt en bred drøfting av faktorer som vil være
av betydning for prisutviklingen. I NOU 1998:11, Energi- og kraftbalanse
mot 2020, er det dessuten presentert ulike scenarier for
utviklingen i kraftprisene.

Som representanten Klungland vil være
kjent med, har jeg for øvrig gitt en vurdering av kraftbalansen
i et svar til Stortinget i forbindelse med energi- og miljøkomiteens
behandling av proposisjonen om Snøhvit.

 Prisen på elektrisk kraft i Norge
vil, som jeg sa, være avhengig av prisen i det nordiske
kraftmarkedet, som Norge tar del i. Men i dette kraftmarkedet
forsynes veldig mye av energien gjennom vannkraft. Og som jeg sa
i mitt svar, vil det i årene fremover fremdeles
kunne påregnes en rimelig pris på elektrisitet
i nedbørsrike år. Men tørrår
vil være en betydelig utfordring, og det vil
reflekteres i prisen. Derfor er det viktig at vi kommer i gang med økt
elektrisitetsproduksjon gjennom ulike tiltak. Enøk er en
viktig del av dette, likeså fornybare kilder som bioenergi
og vind – begge disse forholdene er det Enova som tar seg
av – opprustning av elektrisitetsverk, bedre
kabling i energimarkedet, også ut mot det nordiske
markedet, og endelig CO2-frie gasskraftverk.
Alt dette vil være nødvendige tiltak
for å få en bedret kraftbalanse og dermed sikre
rimelige priser på elektrisitet.

 Det er riktig at det i et normalår
er et underskudd i kraftbalansen på 6–7 TWh. Jeg
minner da om at det gjennom den satsingen på nye fornybare
energikilder, bl.a. bioenergi og vindenergi,
allerede er 7 TWh, som skal være målsettingen
innen 2010. Det er en satsing som det er bred oppslutning
om i Stortinget, og det vil gi oss et viktig bidrag til å bedre kraftbalansen.
I mitt forrige svar regnet jeg for øvrig opp fire
andre tiltak som sammen med satsingen på nye
fornybare energikilder skal sikre oss en bedre kraftbalanse.

Jeg mener at den tiden som vi har
til disposisjon, gitt at vi får en nødvendig kabling
ut mot et nordisk kraftmarked – gjerne også et
europeisk – vil være tilstrekkelig til å utvikle
CO2-frie gasskraftverk, som vil bli et betydelig nettobidrag for å bedre
kraftbalansen.





                

 Forvaltningen av våre vannkraftressurser
bygger på et omfattende lovverk som går helt tilbake
til 1906. For å oppnå styring og kontroll med
vannkraftressursene kan myndighetene med hjemmel i dette lovverket
ta i bruk et knippe av virkemidler, slik som konsesjoner, forkjøpsrett
og hjemfall.

De senere årene har myndighetene blitt
kritisert fra ulike hold for sin praktisering av hjemfallsreglene.
Gjennom mange år har offentlige kraftforetak fått
tidsubegrensede konsesjoner uten hjemfallsvilkår, mens
private har blitt meddelt tidsbegrensede konsesjoner på inntil
60 år med hjemfall til staten ved konsesjonstidens utløp.

Flere kommuner og fylkeskommuner som eier
kraftverk, mener at en slik praktisering fører
til at for få interessenter kommer på banen
ved salg av kraftverk, og at det kan påvirke prisingen
av kraftverk i markedet.

Regjeringen nedsatte sist høst en
interdepartemental arbeidsgruppe som nå er i full gang
med å utrede hjemfallsordningen i forhold til virkninger
på ressursbruken og konkurransen i kraftsektoren, langsiktig
nasjonal handlefrihet og hensynet til offentlige
inntekter. Formålet er å gi grunnlag for å vurdere
konsekvenser av å harmonisere hjemfallsreglene mellom offentlige
og private aktører og gi beslutningsgrunnlag for hvordan
en eventuell harmonisering bør gjennomføres.

I forrige uke sendte ESA norske
myndigheter en såkalt reasoned opinion, der det fremgår
at overvåkingsorganet mener vår praktisering
av hjemfallsreglene ikke er i samsvar med EØS-avtalens
bestemmelser om fri etableringsrett og fri flyt av kapital. Denne
uttalelsen skal vi nå gå grundig gjennom før
vi melder tilbake det norske standpunktet til ESA.

Som representanten Brustad også skriver
i sitt spørsmål, har hjemfallsretten vært
et viktig virkemiddel i vår konsesjonslovgivning. Jeg anser
det som en prioritert oppgave å søke
løsninger som kan ta vare på de grunnleggende
prinsipper som hjemfallsretten bygger på også i fremtiden.
Det er derfor viktig at vi nå tar oss tid til å gå gjennom alle
sider ved hjemfallsordningen, før vi konkluderer med hva
som skal skje. Fra Regjeringens side er dette en oppgave
som vil bli gitt høy prioritet fremover. Det standpunktet
Regjeringen kommer fram til, vil bli fulgt opp i en proposisjon
til Stortinget.

 Jeg må da gjenta mitt svar, hvor jeg
sa at det jeg ønsker, er å søke
løsninger som kan ta vare på de grunnleggende
prinsipper som hjemfallsretten bygger på. Jeg sa også at
vi nå går gjennom dette i en egen interdepartemental
arbeidsgruppe. Jeg legger ikke skjul på at dette
er viktige problemstillinger som krever betydelig arbeid og innsikt,
slik at vi får kartlagt alle sider ved denne
saken, både i forhold til den kritikk vi møter
blant fylkeskommunale og kommunale kraftverkseiere, og også i
forhold til den «reasoned opinion» som ESA har
sendt oss. Formålet med denne gjennomgangen er å kunne
vurdere konsekvensene av å harmonisere hjemfallsreglene.
Det er det som i hvert fall i forhold til ESA har skapt problemer,
nemlig at vi behandler offentlige kraftverk på en annen måte
enn private kraftverk.

Mitt utgangspunkt er altså at de prinsippene
og de viktige virkningene av hjemfallsretten skal videreføres
gjennom et eventuelt nytt regime.

 Av respekt for den grundige gjennomgang som
Regjeringen nå har tatt initiativ til
gjennom en interdepartemental arbeidsgruppe, skal jeg ikke
her forskuttere en løsning. Jeg har angitt en retning for
arbeidet og har håp om at vi skal finne gode
løsninger som også ivaretar det som
jeg forstår representanten Brustad og jeg står
sammen om, nemlig at hjemfallsretten har vært viktig for
forvaltningen av vannkraftressursene våre og også vil være
viktig fremover. Og så må vi finne en løsning
i forhold til den kritikk og de imøtegåelser som
er kommet, både fra nasjonale eiere av kraftverk
og også utenfra, gjennom EØS-avtalen i den «reasoned
opinion» som ESA har fremsatt.





                

