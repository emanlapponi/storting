 Siden dette er et litt omfattende tema
i forhold til spørretimen, ber jeg om presidentens tillatelse
til å gå noe utover den reglementerte taletid.

 I mitt foredrag på Statnetts høstkonferanse
har jeg ikke sagt at jeg «vil presse kraftleverandørene
til å senke prisene kommende vinter». Jeg er til
og med en smule overrasket over dette spørsmålet,
siden jeg mener å huske at representanten Vaksdal
faktisk var til stede på høstkonferansen og hørte hva
jeg sa i mitt foredrag. I NTB-meldingen som det her åpenbart
refereres til, er heller ikke dette utsagnet tillagt meg
som et direkte sitat.

I kraftmarkedet har prisene en viktig funksjon
for å balansere den løpende
produksjonen og forbruket. Slik var det sist vinter, og slik vil
det også være kommende vinter.
De høye prisene sist høst og vinter
førte til en økning i produksjonen og en reduksjon
i forbruket i den anstrengte situasjonen som vi hadde i det nordiske
kraftmarkedet sist vinter. Det var viktig for forsyningssikkerheten.

En annen sak er at prisutslagene ble uakseptabelt
store. Det skyldes bl.a. en for stor vannkraftavhengighet, manglende
fleksibilitet på forbrukssiden og en for liten overføringskapasitet
mot utlandet. Regjeringen vil trekke opp en langsiktig strategi
for å redusere vår sårbarhet for tilsigsvariasjoner.
Jeg viser til at vi tar sikte på å legge fram
en stortingsmelding om forsyningssikkerheten før jul.

 Jeg er enig i at et av de viktigste
tiltakene er å øke produksjonen av energi. Men det
er også et annet moment som er like
viktig, nemlig å øke uavhengigheten av vannkraften,
altså redusere avhengigheten, for derigjennom å lage
et mer robust system, særlig i forhold til tørrår.
Regjeringen har allerede begynt på dette arbeidet. I løpet
av de to årene jeg har vært energiminister, har
det vært gitt konsesjon til dobbelt så mange
GWh som det Regjeringen på 1990-tallet fikk til. Det er
derfor ikke riktig det inntrykket som Fremskrittspartiet
prøver å skape, nemlig at denne regjeringen ikke
gjør noe for forsyningssikkerheten. I tillegg har denne
regjeringen satset rekordhøyt på å få fram
nye fornybare energikilder. Særlig gjelder det vindkraft
og vannbåren varme.

Ellers viser jeg til mitt første
svar, hvor det refereres til forsyningssikkerhetsmeldingen, hvor
vi ytterligere vil komme inn på tiltak som vil forbedre
forsyningssikkerheten, og på den måten skape en
bedre balanse i markedet.

 Når det gjelder situasjonen nå i
høst, viser jeg til hva NVE har sagt i sin pressemelding.
Jeg anbefaler den til lesing også for representanten
Vaksdal, hvor direktøren sa at han mener det ikke er noen
grunn til uro. Vi vil fremdeles ha høye strømpriser,
men vi vil forhåpentligvis unngå de sterke prisutslagene
vi fikk i fjor.

Når det gjelder kortsiktige tiltak,
hvis det skulle bli nødvendig, og hvis værsituasjonen
skulle utvikle seg så ugunstig som
representanten Vaksdal frykter, har også Regjeringen
tiltak som kan bøte på en slik situasjon. Blant
annet kan økt reservekapasitet være
aktuelt å ta i bruk. Jeg vil være positiv
bl.a. til mobile gasskraftverk, slik jeg også var
i fjor. Men da strandet det på at den som søkte
om konsesjon, likevel ikke gjennomførte
tiltak.





                

