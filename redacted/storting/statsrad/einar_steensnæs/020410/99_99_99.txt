 Det har vært bred politisk enighet
om at det er viktig å legge til rette for mer effektiv
energibruk og økt energisparing.

NVEs forskrift om måling,
avregning og fakturering krever at nettselskapene skal fakturere
kunder med forventet årlig strømforbruk over 8 000 kWh
minimum hver tredje måned etterskuddsvis og på bakgrunn
av faktisk forbruk. Kravet ble innført fra og med 1. april
1999. I tillegg skal fakturaen fra nettselskapene inneholde en grafisk
sammenligning mellom årets forbruk i perioden
og forbruket i samme periode året før.
Hensikten med disse kravene er å bevisstgjøre
forbrukerne om deres strømforbruk og kostnaden
ved dette og derigjennom motivere til mer effektiv energibruk.

Kravet om etterskuddsvis fakturering etter
faktisk forbruk gjelder imidlertid ikke for små husholdningskunder, dvs.
at kunder med forventet årlig strømforbruk under 8 000
kWh kan faktureres a konto.

For enkelte kunder med dårlig betalingsevne
kan høyere strømregninger i vinterhalvåret være
et problem. NVEs forskrift åpner derfor for at
nettselskapet kan tilby kunder med betalingsproblemer annen faktureringsmåte, f.eks.
a konto. Dette er imidlertid en unntaksordning basert på at
nettselskapet skal foreta en individuell vurdering av den enkelte
kunde.

I den konkrete sak som det er vist til her,
har NVE nå pålagt BKK å annullere alle
avtaler om akontofakturering som ikke er basert på en
individuell vurdering av kundens betalingsevne. Siden Olje- og energidepartementet
er klageinstans for dette vedtaket og klagefristen ikke
er ute, kan jeg ikke gå videre inn på realitetene
i denne saken.

 Jeg vil understreke at forskriftene tar utgangspunkt
i at kundene skal faktureres etterskuddsvis og i tråd med
faktisk forbruk, men at det etter individuell vurdering
kan være åpning for å fakturere
a konto. Det er dette NVE har grepet inn i overfor BKK, og forskriftenes
bestemmelser er i tråd med Stortingets egne synspunkter.
Senest da Enova ble opprettet, ble det understreket at det var viktig å legge
til rette for en mer effektiv energibruk og økt energisparing.
Og det er åpenbart at denne måten å fakturere
på har gitt kunden en bedre oversikt over eget
strømforbruk, men skal en fakturere a konto – hvilket
det altså er åpning for – skal det skje etter
individuell vurdering. Det er også etter
disse kriteriene departementet vil vurdere denne klagen.

 Jeg ønsker ikke å gå videre
inn på den aktuelle klagesaken, men på generelt grunnlag
er jeg enig med spørreren i at alle fornuftige måter å ordne
forholdet mellom betaler og nettselskap på bør
kunne ses på. Men det viktige er at nettselskapene forholder
seg til det som er de faktiske forskriftene i dag, og i forhold
til det har altså NVE grepet inn. Det er også på det
grunnlaget departementet må vurdere denne klagesaken.





                

 Når det gjelder spørsmål om
radioaktivitet knyttet til petroleumsproduksjon, er det viktig å skille mellom
tre ulike problemstillinger: for det første naturlig radioaktive
stoffer som kan avsettes som fast stoff i produksjonsutstyret, dernest
radioaktivitet i produsert vann og endelig radioaktivitet
i selve naturgassen. Jeg antar at representanten Sørensen
her spør om det finnes naturlig forekommende radioaktive
nuklider som uran, radium eller radon i naturgassen fra
Snøhvit-feltet, det vil si den siste problemstillingen.
Jeg vil imidlertid også komme inn på de
to andre problemstillingene.

Målinger av naturlig radioaktivitet,
inklusiv radon, gjøres rutinemessig ved logging i letebrønner
samt i produksjonsfasen. Denne typen målinger ble foretatt
på Snøhvit-feltet i perioden 1981–1986.
Det er i alt tatt 20 prøver, som viser svært lav
til normal radioaktivitet. Hovedårsaken til de lave
verdiene av radon som er målt på Snøhvit-feltet,
kan forklares ved at reservoaret består av rene sandsteiner,
en bergart som med svært liten sannsynlighet danner radon.

Som nevnt i spørsmålet, nedbrytes
radon via flere datterprodukter til bly-210. Dette stoffet har på enkelte
installasjoner etter lang tids produksjon
blitt påvist som et tynt belegg på innsiden av
produksjonsrør og transportledninger nær plattformen.
Målinger på norsk kontinentalsokkel har vist svært lave
verdier.

Når det gjelder Snøhvit-feltet,
antas det at dette feltet ikke vil være
en bidragsyter til økte lager
av lavradioaktivt avfall i form av rør forurenset med bly-210.
Når det gjelder lavradioaktive avleiringer generelt, følger Norge grenseverdier
som er satt for medlemsland i EU.

Det forventes bare små mengder
produsert vann fra gassproduksjonen på Snøhvit,
og radioaktiviteten vil i denne sammenheng derfor være
svært liten.

Jeg vil gjerne understreke at det er viktig
at industrien og myndighetene har kontroll og oversikt over det
radioaktive innholdet i ulike produksjonsprosesser, også petroleumsproduksjonen,
for å ivareta helse, miljø og
sikkerhet. Men når det gjelder denne spesielle saken, mener jeg
at faren for betydelige eller problematiske radioaktive
forekomster ikke er til
stede.

 Jeg vil gjerne understreke at det er meget
viktig at en har kontroll med de strålingsdoser som arbeiderne
på norsk sokkel utsettes for, og at de holdes trygt under
den grense som på noen måte kunne innebære
en helsemessig fare. EUs normer for dette er etter mitt
syn tilfredsstillende for oss. Hvis det skulle være
slik at en norsk vurdering skulle avvike fra EUs egne
vurderinger, er det selvsagt viktig for oss å se på dette,
men vi har ingen indikasjoner på det.

Når det gjelder radon i naturgass,
som spørreren tar opp, kan jeg nevne at en typisk verdi
for slik stråling er 10–50 becquerel pr. kubikkmeter.
Når det gjelder radon i boliger, som er et kjent problem, ikke
minst her på Østlandet, vil tiltaksgrensen av helsemessige årsaker
til sammenlikning være 200 becquerel pr. kubikkmeter.
Vi har altså etter mitt syn betryggende forhold
når det gjelder de målinger som er gjort i Nordsjøen
og de forberedende målinger som er gjort på Snøhvit-feltet.
Vi vil selvsagt følge dette opp.

 Jeg vil nok en gang understreke at Regjeringen
er svært opptatt av å beskytte miljøet
mot radioaktiv forurensning. Det gjelder ikke minst innenfor
den sektoren som jeg er ansvarlig for, hvor
Regjeringen da med miljøvernministeren som ansvarlig
fagminister la fram Regjeringens syn på dette, bl.a. i
St. meld. nr. 12 for 2001-2002 Rent og rikt hav, som vil bli behandlet
av Stortinget om ganske kort tid.

Jeg vil i hvert fall på bakgrunn av
de målinger og de vurderinger som Regjeringen har gjort
med hensyn til aktiviteten offshore, understreke at situasjonen
når det gjelder radioaktivitet, ikke tilsier
at det utløses spesielle tiltak. Vi mener at
naturgassen på Snøhvit ikke vil gi opphav
til radioaktivt avfall i en slik mengde at det skulle tilsi helsemessige
forhold som skulle ha spesiell oppmerksomhet, og at målingene
for Snøhvit-feltet ligger klart under de grenseverdier
som er ansett for å være forsvarlige.





                

