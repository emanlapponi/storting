 : Før studieåret 1994-95
kunne studentar frå utviklingsland få støtte
frå Statens lånekasse for Utdanning etter den
såkalla u-landsparagrafen i forskriftene til Lånekassen.
Låna vart gjevne på same vilkår som til
andre studentar. Alle låntakarar måtte skrive under
på eit gjeldsbrev, som m.a. inneheldt opplysningar om tilbakebetaling
av gjelda. Det har ikkje vore eigne føresegner om ettergjeving
av lån som vart gjevne med heimel i u-landsparagrafen. 

Desse studentane er omfatta av dei same reglane
som alle andre studentar. Dette inneber at også ordningane med
betalingslette av sosiale og økonomiske grunnar gjeld for
dei. Det vil t.d. seie at dei som har svært låg
inntekt trass i fulltidsarbeid, vil ha rett på rentefritak
og betalingsutsetjing, dersom dei opplyser Lånekassen om
dette.

Systemet med ettergjeving av studielån
for studentar frå utviklingsland vart innført
med kvoteordninga frå studieåret 1994-95. For å få ettergjeve
lånet må studenten vende tilbake til heimlandet
og busetje seg varig der. For studentar som vert verande i Noreg,
gjeld dei same reglane som for andre låntakarar i Lånekassen.
Det er også ein regel om at vedtaket om ettergjeving kan
opphevast dersom studenten igjen buset seg i Noreg før
det er gått ti år etter at gjelda vart ettergjeven.

Eg ser klårt at det er eit problem
at Lånekassen ikkje har heimel for å skrive av
gjelda for studentar som har fått støtte etter
u-landsparagrafen, og som har busett seg varig i heimlandet. Eg
ynskjer å vurdere om det er mogleg å få til
ei liknande ordning for ettergjeving av gjelda for studentar med
støtte etter u-landsparagrafen som vi har for kvotestudentane.
Ei slik avskrivingsordning må i så fall verte
vedteken som ein lekk i budsjetthandsaminga. Eg har derfor bede
Lånekassen om å rekne ut den samla gjelda til studentar
frå utviklingsland som har reist tilbake og busett seg
varig i heimlandet. Når desse tala ligg føre,
vil eg ta stilling til korleis vi skal gå vidare med denne
saka.

  Då eg vart gjord merksam på denne
saka, trudde eg vel at her burde det vere heimel for å kunne
gjere det som representanten Reikvam no etterlyser. Det viste seg
at det var det ikkje. Derfor må det gjerast eit arbeid.
Min intensjon er heilt klårt den same som representanten
Reikvams, men eg må få oversyn over dimensjonane
og på kva måte ein kan handtere dei. 

Den målsetjinga eg arbeider etter,
er at vi raskast mogleg skal kome til Stortinget med eit framlegg
som gjev oss ein heimel til å endre denne litt meiningslause
ordninga med utsending av krav til folk som ikkje i det heile har
moglegheit for å stette krava.

