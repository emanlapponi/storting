  Arbeidsmiljølova av 4. februar 1977
nr. 4 er det viktigaste regelverket for arbeidsmiljøet
i skulen. Eg reknar det som sjølvsagt at kommunane som
arbeidsgjevarar fylgjer arbeidsmiljølova for alle sine verksemder,
også skulen.

I utgangspunktet gjeld arbeidsmiljølova
ikkje for elevane, sjølv om desse får eit indirekte
vern ettersom elevar og lærarar ofte held til i dei same
lokala og vert utsette for dei same helsepåkjenningane.
Dette vernet vil likevel ikkje alltid vere til stades
når elevar og lærarar oppheld seg frå kvarandre.

På denne bakgrunnen er forskrifta
om miljøretta helsevern i barnehagar og skular
utarbeidd for å ta vare på dei spesielle interessene
til elevane.

I forskrift av 1. desember 1995 nr. 928 om
miljøretta helsevern i barnehagar og skular mv. er det
gjeve reglar om bruken av bygningar og utstyr i skuleverket, inklusiv nybygg.
Det grunnleggjande prinsippet i forskrifta er at verksemda skal
vere helsemessig tilfredsstillande.

Ansvaret er delt mellom eigar av verksemda – i
dette tilfellet kommunen – og leiar av verksemda – rektor. Rektor
har ansvaret for å sjå til at reglane i forskrifta
vert fylgde, og kommunestyret kan gje rektor pålegg. Kommunen
har ansvaret for at det er sett i verk eit internt kontrollsystem.

I samband med handsaminga av Dokument nr. 8:14 for
1995-96, 21. mars 1996, jf. Innst. S. nr. 144 for 1995-96, gjorde
Stortinget fylgjande vedtak:

«Stortinget
ber Regjeringen utarbeide bestemmelser i lovverket for å ivareta
det fysiske arbeidsmiljø for elever i tråd med
de bestemmelser som gjelder for vanlige arbeidstakere.»

På denne bakgrunnen vart det peika
ut ei arbeidsgruppe med representantar frå Kommunal- og
regionaldepartementet, Sosial- og helsedepartementet og Finans-
og tolldepartementet. Gruppa er leidd av Kyrkje-, utdannings- og
forskingsdepartementet. Mandatet til arbeidsgruppa har vore å greie
ut rettstilstanden når det gjeld det fysiske arbeidsmiljøet
til elevane og vurdere om det er behov for meir rettsleg regulering.

Arbeidsgruppa meiner at krava til arbeidsmiljøet
til eleven samla sett er tilfredsstillande, og at det kan synast som
om det fyrst og fremst er praktiseringa av desse krava som vil avgjere
om elevane får eit godt arbeidsmiljø. Arbeidsgruppa
tilrår difor at ein kartlegg korleis kommunane praktiserer
forskrifta om miljøretta helsevern i barnehagar og skular
og på dette grunnlaget vurderer om det er behov for skjerping
av krava til arbeidsmiljøet til elevane.

Sosial- og helsedepartementet har sett i gang
ei slik evaluering, og ein førebels rapport skal liggje
føre innan utgangen av desember. Den endelege evalueringa
er venta fullført med ein sluttrapport seinast i januar
2000.

Gjennom dette arbeidet vil ein få oversikt
over korleis tilstanden faktisk er i skulane, og korleis regelverket
verkar i dag. Dette vil gje eit godt grunnlag for å vurdere eventuelle
endringar i regelverket.

  Eg er heilt samd med representanten Dørum
i at det ikkje høyrer nokon plass heime at elevar vert
sjuke på grunn av skuleanlegga. Samstundes veit vi at vi
har eit system der kommunen, skuleeigaren, er ansvarleg både
for bygging og vedlikehald av skulane. Med det overføringssystemet
vi har, er det ikkje lett å sjå korleis ei slik
stimuleringsordning skulle organiserast. Det ville lett verte slik
at ein gav særskild hjelp til dei som har det dårleg
i dag, og som kanskje har forsømt seg undervegs, mens dei
som har gjort jobben sin, ikkje får del i desse stimuleringstiltaka.

Det som vi vil vurdere når evalueringa
er ferdig, er om det skal setjast inn ein heimel for sentrale pålegg,
slik at ansvaret framleis ligg ute, men om ein ikkje fylgjer opp
det, kan sentrale pålegg kome. Det meiner eg er ei nødvendig
vurdering som skal takast av oss, og det trur eg kanskje er det
verkemiddelet som kan nyttast.





                

  I spørjetimen den 14. april i år fekk
eg spørsmål om den gjennomgangen av studentane sitt
arbeidsmiljø som vart varsla i budsjettframlegget for 1999.
Eg svarte då med å vise til den granskinga av
tilhøva blant studentane som Statistisk sentralbyrå gjennomførte
i 1998. I rapporten som vart lagd fram i juni 1999, tek ein opp
tilhøve som går på læringsmiljø,
som t.d. studiesituasjonen, arbeid utafor studia, helse, sosial
kontakt, butilhøve, studiefinansiering og dei generelle økonomiske
kåra. 

I St.prp. nr. 1 for 1999-2000, årets
statsbudsjett, syner eg også til denne levekårsundersøkinga
frå SSB, og departementet seier fylgjande:

«Undersøkelsen
viser at studentene gjennomgående er godt fornøyd
med sine studier, men at enkelte områder som er viktige
for læringsmiljøet, kan forbedres.»

Det vert også i St.prp. nr. 1 gjeve
greie for arbeidet vidare med saka. Under strategiar og tiltak seier
departementet:

«Departementet
vil følge opp rapporten om studentenes levekår.
Denne vil bli sett i sammenheng med en rapport om ansvarsfordeling
mellom vertskommune og utdanningsinstitusjon/samskipnad
og rapport fra utdanningsfinansieringsutvalget (Aamodt-utvalget).»

Arbeidsmiljølova gjeld direkte for
studentane når dei er i praksis og når dei er
i praktisk opplæring under tilhøve som kan føre
til at liv og helse vert sett i fare. Lova gjeld òg indirekte
for studentane ved at arbeidsmiljølova gjeld for utdanningsinstitusjonane
som arbeidsplass for dei tilsette. I tillegg står det i
lov om universitet og høgskular at institusjonane har det
overordna ansvaret for studentane sitt læringsmiljø.
Jamvel om denne paragrafen ikkje set konkrete krav til korleis arbeidsmiljøet
skal vere utforma, set den krav til institusjonane om å sjå til
at det fysiske og psykiske arbeidsmiljøet ikkje er til
hinder for eit godt læringsmiljø.

Eg vil også fokusere på det
ansvaret institusjonane har. Kyrkje-, utdannings- og forskingsdepartementet
ser det som særs viktig at institusjonane tilbyr gode læringsmiljø.
Det fysiske arbeidsmiljøet er ein viktig del av eit godt
læringsmiljø.

Departementet føreset at institusjonane
utviklar gode ordningar for kvalitetssikring av undervisninga, og
at denne vert evaluert. Institusjonane er også pålagde å innføre
studentevaluering av undervisninga. I ei tid med fallande studenttal
er kvalitetssikring og -utvikling stadig viktigare for at institusjonane
skal få søkjarar til sine utdanningstilbod.

Norgesnettrådet har som ei av sine
viktigaste oppgåver å sjå til at utdanningsinstitusjonane
utviklar system for kvalitetssikring av utdanning og forsking. Rådet
skal også evaluere institusjonane sitt arbeid med kvalitetssikring
og ta initiativ til evaluering av utdanningar. Norgesnettrådet
vil i løpet av hausten utarbeide retningsliner og rutiner
for bedømming av institusjonane sitt arbeid med kvalitetssikring.

I arbeidet med kvalitetssikring av undervisninga
vert studenten alltid sett i sentrum, og det fører med
seg at også arbeidsmiljøet til studentane vert
vurdert. Som ei fylgje av det søkjelyset institusjonane
no må ha på studentane, og dei krava departementet
stiller til at institusjonane må dokumentere sine ordningar
for kvalitetssikring, er eg viss på at også arbeidsmiljøet
for studentane vil verte ivareteke.

Departementet vil òg frå levekårsgranskinga
knytt til spørsmål om arbeidstilhøva
hente inn tal som er splitta opp på institusjon, og formidle
og bruke tala vidare i vår kontakt med institusjonane.
Særleg vil ein fylgje opp dette i høve til dei
institusjonane som kjem etter måten dårleg ut
etter denne granskinga.

  Vertskommuneopplegget vil få svært
mykje å seie for det totale læringsmiljøet.
Difor er det teke med. Sjølv om det i stor grad vil vere
utanom institusjonen, vil det ha påverknad på læringsmiljøet.

Når det gjeld det konkrete eksempelet
som representanten Ursula Evje viser til, er eg heilt samd med henne
i at det er tragisk at eit bygg frå 1960-talet til dei
grader alt skal vere så dårleg som det bygget
er. Men samstundes har Regjeringa sagt i budsjettet – og
eg har inntrykk av at det er ganske stor oppslutning om det – at
i ei tid med høg økonomisk aktivitet, skal det
offentlege vere tilbakehalden med å setje i gang for mange
store bygg. Difor vil det måtte kome inn i den køen
av byggjesaker som ligg føre, og det er grunnen til at
det ikkje er pengar til det på budsjettet.





                

 Eg er samd med representanten Lønning
i at det er verdifullt å setje generell utdanning og personlegdomsutvikling
i ei internasjonal ramme. Eg har tidlegare sagt at vi må orientere
oss meir mot verda kring oss og leggje større vekt på internasjonalt
arbeid og solidaritet med andre. Eg er også einig i representanten
Lønning si vurdering av Internasjonal Baccalaureate-linene
i Noreg. Dei medverkar positivt til mangfaldet i den vidaregåande
opplæringa.

Oppretting av IB-liner er likevel berre ein
av fleire vegar å gå for fylkeskommunar som vil
leggje større vekt på det internasjonale aspektet.
Det er t.d. etablert direkte kontakt og samarbeid med fleire skular
i utlandet gjennom SOCRATES- og LEONARDO-programma. Andre skular
og fylkeskommunar har oppretta sine eigne bilaterale samarbeidsavtalar
med skular og institusjonar i utlandet, slik at elevane på desse
skulane får høve til å ta delar av utdanninga
si i utlandet. Ti vidaregåande skular er med i ei ordning
der elevar får støtte av Lånekassa for å ta
eit skuleår i utlandet. Ordninga vert no evaluert, og resultatet
kjem til å verte lagd fram rundt årsskiftet. I
Noreg har vi òg teke initiativ til eit samarbeidsprosjekt
i regi av Europarådet, som medverkar spesielt til å stimulere utveksling
av skuleelevar mellom Vest-Europa og Sentral- og Aust-Europa. Dette
gjev på ingen måte eit fullstendig bilete av aktiviteten
på området, men er ein indikasjon på at
mykje skjer.

Eg ventar at alle våre vidaregåande
skular tek både den faglege sida, det representanten Lønning
kallar akademisk skolering, og den menneskelege sida, personlegdomsutviklinga,
alvorleg. Å setje desse to sidene inn i ei internasjonal ramme er
ei sentral oppgåve for alle vidaregåande skular.
Ein ny plan for internasjonalisering og globalisering i den vidaregåande
opplæringa har nettopp vore ute til høyring. Denne
planen drøftar ansvaret på dei ulike nivåa
i systemet.

Eg ser positivt på at internasjonalisering
er ein viktig del av tilbodet i den vidaregåande opplæringa.
Departementet vil gjerne medverke til ei slik utvikling. Det vil derimot
vere urett av meg å gå inn med særskilde
stimuleringsverkemiddel retta mot einskildtiltak, som t.d. IB-linene.

Fylkeskommunane må som skuleeigarar
sjølve avgjere val av strategi for internasjonalisering.
Eg reknar med at det òg vil gje utviklingsrom for IB-alternativet
i åra framover.

Per Ove Width hadde
her overtatt presidentplassen.

  Eg er takksam for at representanten Lønning
meinte det var eit godt svar, sjølv om det var på eit
litt anna spørsmål. Men for å gå konkret
på det oppfølgingsspørsmålet
som han hadde no, så ser eg at det kan vere eit poeng at
det gjev ei spesiell utteljing i forhold til opptak til høgare
utdanning. Men igjen må eg seie: Det er ein langsiktig
prosess. Representanten Lønning veit kor sårbart
dette systemet er. Vi kjem til å ha ein større
gjennomgang, og då skal eg ta med meg det poenget, for
det er opplagt at det ligg det realitetar i.

Vidare er eg samd med representanten i at det
burde vore fleire IB-liner. Sett frå min ståstad
ville det ha vore absolutt ynskjeleg at det fanst minst ei slik
line i kvart fylke. Men det er ein prinsipiell innfallsvinkel frå meg
at dersom eit fylke faktisk ynskjer ei anna form for internasjonalisering
og satsar sterkt der, vil ikkje eg overprøve dei på det
punktet. 





                

  Lat meg fyrst presisere at eg ikkje kan ta
stilling til den konkrete saka som representanten Ursula Evje refererer
til, sidan den kan kome opp som klagesak hjå departementet
sin underliggjande instans, Statens utdanningskontor i Rogaland.
Eg vil difor kommentere spørsmålet på meir
generelt grunnlag.

Opplæringslova § 7-1 seier:

«Elevar
i 2.-10. klasse som bur meir enn fire kilometer frå skolen
har rett til gratis skyss.»

Skulevegen skal reknast frå dør
til dør etter farande veg. Grensa på fire kilometer
utløyser rett til skyss, men eleven kan vanlegvis ikkje
krevje skyss heilt frå heimen. Det kan forventast at eleven
må gå ein viss avstand fram til ein oppsamlingsplass.

Kva er så rimeleg gangavstand? Dette
må avgjerast på grunnlag av skjøn, der
det m.a. vert lagt vekt på alderen til eleven, trafikktryggleiken
og kor framkommeleg strekninga er. Det vil t.d. vere urimeleg å leggje
til grunn ein gangavstand fram til offentleg kommunikasjon på inntil
to kilometer for elevar i 1. klasse/førskulen
og inntil fire kilometer for elevar på dei andre klassetrinna.
Slike avstandar utløyser nemleg automatisk rett til skyss,
og det er ein føresetnad at skysstilbodet skal dekkje størstedelen
av samla avstand frå heimen til skulen.

Eg er kjend med at mange fylkeskommunar praktiserer regelverket
slik at elevar i 1. klasse/førskulen må gå inntil ein
kilometer fram til ein oppsamlingsplass, og at elevar på dei
andre klassetrinna må rekne med å gå inntil
to kilometer. I utgangspunktet vil nok ein slik praksis liggje innanfor
ramma av lova. Eg vil likevel understreke at fylkeskommunen må vurdere
om retten til skuleskyss er oppfylt for kvar enkelt sak. Utfordringa
ligg i å utøve eit sunt skjøn, slik at
folk flest kan ha forståing for konklusjonane.

Eg viser elles til at det som hovudregel er
fylkeskommunen som har ansvaret for skuleskyssen i fylket. Kommunen
si plikt er å vere med på å finansiere
persontaksten. I tillegg legg opplæringslova ansvaret for
skyss på grunn av særleg farleg eller vanskeleg
skuleveg, til kommunen.

  For å vere ryddig forvaltningsmessig
må eg nok halde på det prinsippet at ei sak som
kan kome til klagebehandling, vil eg ikkje kommentere frå Stortingets
talarstol. Men eg skal gje ein generell kommentar til det siste
spørsmålet frå representanten Ursula
Evje.

Det vil for folk flest verke urimeleg at ein
skyss som går den same strekninga og som har plass, ikkje
kan ta med ein ekstra elev. Det er klart at ein skal halde seg til det
juridiske regelverket, og skulle det kome ein situasjon kor det
ikkje er plass, må det vere regelverket som byggjer på lover
og forskrifter, som gjeld. Men samstundes har vi – både
forvaltning og politikarar – eit ansvar for å utøve
skjøn og praksis på ein måte som kan
skaffe allmenn aksept. Og der har eg forståing for representanten
Evjes synspunkt.

  Opplæringslova gjev foreldre rett
til å velje å gje borna sine alternativ opplæring
til tilbodet i den offentlege grunnskulen. Retten er m.a. forankra
i eit folkerettsleg prinsipp om at dei skal kunne sikre borna opplæring
i si eiga tru eller sitt eige livssyn. Dette kan m.a. realiserast
gjennom oppretting av private skular. Samstundes gjev folkeretten
staten rett til å stille minstekrav til slik alternativ
opplæring.

Representanten Synnøve Konglevoll
siterer i spørsmålet sitt statssekretær
Marit Totland, som har uttala til Dagbladet at enkelte foreldre
vel å sende borna sine til private kristne skular på grunn
av misnøye med det nye KRL-faget, og at dette har ført
til fleire nye kristne grunnskular. Eg deler denne vurderinga. Eg
har registrert, slik statssekretær Totland gjev uttrykk
for, at ein del foreldre er så negative til det nye faget
at dei dreg slike konklusjonar. Vi kan likevel ikkje seie at dette
er hovudgrunngjevinga for nye søknader om rett til å starte nye
kristne skular.

For meg er det viktig å arbeide for
ein offentleg skule som alle elevar skal kunne kjenne seg heime
i og vere trygge i, og som foreldra ynskjer å sende borna
sine til. Etter mitt syn gjev skulen solid og verdiforankra oppseding
og opplæring, med forankring i kristne og humanistiske
verdiar og i nær kontakt og forståing med heimen. Nettopp
i respekt for foreldra og det dei står for, har eg lagt
stor vekt på dialog med heimen når det gjeld planlegging
og praktisering av KRL-faget, med liberale fritaksordningar og vide
rammer for lokal tilpassing.

Eg viser til at det er sett i gang evaluering
av KRL-faget. Resultata er venta hausten 2000. Fram til evalueringsrapportane
ligg føre vil eg halde fram gjeldande romslege praksis
i forhold til faget. Eg ynskjer sterkt at dei aller fleste foreldra
kan seie seg nøgde med det og delta i ein god dialog om
innhald og metode i opplæringa. Samstundes har eg respekt
for at einskilde foreldre kan kome til at dei ikkje vil gjere seg
nytte av det nye fagtilbodet, og at dei m.a. av den grunn ynskjer
private kristne skulealternativ for borna sine, i samsvar med det
foreldrerettsprinsippet som finst i internasjonale konvensjonar.

  Eg er ikkje samd med representanten Konglevoll
i at det ligg ein kritikk av KRL-faget i denne utsegna. Det som
statssekretær Totland har gjort, er å omtale den
realiteten at det er ein del foreldre – ikkje mange, men
ein del – som har brukt KRL-faget som grunngjeving for
at dei ynskjer å etablere ein kristen skule. Så det
er ikkje noko standpunkt, det er ei registrering, og eg prøvde
i mitt første svar å gjere nokså god greie
for at eg ikkje er samd i den vurderinga. Eg meiner at det nye faget
ivaretek foreldra sine interesser på ein god måte
i forhold til respekt for deira livssyn. Men når nokre
få av dei til sjuande og sist vurderer dette annleis enn
statsråden gjer, så respekterer eg at dei etter
den lova som vi har, skal få høve til å etablere
eit privat tilbod.





                

 Reglane om føring av fråvær er
fastsette i forskrift til opplæringslova.

Det fylgjer av forskrifta at det ikkje skal
førast fråvær for opp til i alt 14 dagar
i året når eleven har teke del i arbeid som tillitsvald
i landsdekkjande organisasjonar eller elevorganisasjon på regionalt
plan eller på landsplan. Forskrifta opnar òg for
at eleven kan utføre organisert eller sjølvstendig
studiearbeid, deriblant skuleadministrative gjeremål etter
avtale med faglærar eller rektor, utan at dette vert rekna
som fråvær. Alt anna fråvær
skal førast, men eleven kan då be om at grunnen
til fråværet vert merka av på vitnemålet.

I forskrifta er det inga maksimumsgrense på 15
pst. for fråvær for å kunne få standpunktkarakter
i eit fag. Det er heller ikkje mogleg å fastsetje ei slik
grense frå sentralt hald. Det avgjerande er om eleven har
vore til stades tilstrekkeleg til at læraren har grunnlag
for å setje standpunktkarakter. Eg er kjend med at einskilde
skular har fastsett ei slik 15 pst. fråværsgrense
i skulereglement og/eller ordensreglement. Dei 14 dagane
som det ikkje skal førast fråvær for,
vert i slike høve ikkje rekna inn i denne prosenten.

Sjølv om eleven har vore fråværande
utover ein eventuell 15 pst. fråværsprosentgrense
fastsett av skulen, kan han eller ho ha krav på standpunktkarakter.

Eg ser det som viktig at skulen legg til rette
for at elevar i den vidaregåande skulen tek del i organisasjonsarbeid
og politisk arbeid. Det sentrale både ved praktiseringa
av fråværsregelen i forskrifta og ved eventuell
prosentgrense for fråvær fastsett i skulereglementet
eller ordensreglementet, er om eleven har vore såpass mykje
til stades under undervisninga at læraren har grunnlag
for å setje karakter i faget. Dette må avgjerast
konkret i kvart enkelt tilfelle, m.a. med omsyn til korleis opplæringa
er organisert og til kva tid eleven har vore borte.

Eg vil avslutte med å framheve at
ein elev har krav på standpunktkarakter dersom læraren
har tilstrekkeleg grunnlag for å vurdere eleven i faget.

  Eg deler heilt ut den tolkinga som representanten
Nybakk gav av denne paragrafen. Dersom det er slik at ein praktiserer
dette på den måten som representanten Nybakk no
sa, skal eg syte for at vi ved neste naturlege høve i samband
med informasjon ut til skulane skal ta med ei presisering i forhold
til dette. 





                

  Formålsparagrafen i skulen har vore
drøfta i Stortinget ved ulike høve dei seinare åra, fyrst
og fremst i samband med behandlinga av grunnskulereforma,
Innst. O. nr. 95 for 1996-97, og av forslag til ny opplæringslov,
Innst. O. nr. 70 for 1997-98. Eit hovudspørsmål
i vurderingane og debattane var forholdet mellom formålsparagrafen
og viktige folkerettslege plikter. Sentralt i samanhengen stod ei
utgreiing frå folkerettseksperten Erik Møse,
som etter ein grundig gjennomgang av saka konkluderte med at formålsparagrafen «neppe
i seg selv strider mot menneskerettighetskonvensjonene». 

Fleirtalet i Stortinget slutta seg ved begge
høve til denne vurderinga og gjekk inn for å føre
vidare gjeldande formålsparagraf, seinast ved behandlinga
av ny opplæringslov våren 1998. Slik eg tolkar
det, har altså fleirtalet lagt til grunn at formålsparagrafen
ikkje er i strid med forståinga av skulen som einskapsskule
for barn av alle religionar og livssyn. 

Eg deler desse vurderingane og meiner at vi
gjennom gjeldande formålsparagraf sikrar skulen ei trygg
verdiforankring og eit solid grunnlag for oppseding og opplæring.
Eg legg til grunn at praktiseringa av formålsparagrafen
skal skje i nær forståing med heimen. Skulen skal vere
inkluderande og vise respekt for ulike kultur-, trus- og verdioppfatningar.
Opplæringa skal gje kristen og moralsk oppseding, forankra
i kristne og humanistiske verdiar. Kristendomen utgjer ein djup
straum i soga vår og er ein sentral del av den norske og
europeiske kulturarven. Samtidig er dei humanistiske verdiane, representerte
ved demokratiske og menneskerettslege prinsipp, ein naturleg og
integrert del av verdigrunnlaget i skulen. 

Spørsmålet om formålsparagrafen
i skulen har i det siste ofte vorte knytt opp mot diskusjonen om
faget kristendomskunnskap med religions- og livssynsorientering. Eg
viser til at det er sett i verk eit arbeid med å evaluere dette
nye faget, og at sluttrapporten frå evalueringsarbeidet
er forventa klar hausten 2000. Ikkje minst på grunn av
dei nære koplingane mellom formålsparagrafen og KRL-faget
er det etter mitt syn både uklokt og urett å reise
ein debatt om formuleringane i gjeldande formålsparagraf
no, i forkant og uavhengig av den debatten som vil kome om KRL-faget
på grunnlag av evalueringa. 

  Eg ser det slik at det var ei svært
god grunngjeving for å gje ei kort historisk beskriving
her, for det er berre nokre få år sidan akkurat
den problemstillinga som representanten Reikvam reiste, nemleg formålsparagrafen
kontra internasjonale konvensjonar, var sentral i den debatten,
og det var ein vesentleg premiss, slik representanten Reikvam reiste
spørsmålet no. Difor meiner eg det var god grunn
til det.

Det er klart at eg er samd med representanten
Reikvam i at vi skal sjå framover. Vi lever i ei ny tid
og i eit meir fleirkulturelt samfunn. Det må òg
utleie at vi er i stand til verkeleg å leve opp til den
siste delen av den same formålsparagrafen, at vi skal oppdra
til åndsfridom og toleranse. Men eg trur at det å ta
vare på den tusenårige arven vår, også gjev
eit godt grunnlag for å ta vare på forholdet til
andre kulturar og til dei nye framtidsutfordringane.





                

