  Spørsmålet frå representanten Rolf
Reikvam handlar i realiteten om to forskjellige saker.

I Budsjett-innst. S. nr. 12 for 1999-2000 vert
det vist til handsaminga av Innst. S. nr. 173 for 1996-97, der ei forsøksordning
med ti skular i utlandet vert drøfta. I denne forsøksordninga
deltek norske elevar i vidaregåande skular med utdanningsstipend
i eitt eller to semester ved einskilde skular i utlandet.

Skedsmo vidaregåande skule har delteke
i denne utvekslingsordninga og sendt elevar til skulen i Moskva. Utvekslingsordninga
er nett vorten evaluert, og evalueringa er gjennomgåande
positiv. Eg vil no vurdere om ein bør gå vidare
med utvekslingsordninga, og korleis det eventuelt kan skje. Når
denne vurderinga ligg føre, vil eg leggje saka fram for
Stortinget, slik komiteen har bede om.

Så er det den andre delen av saka.
Finansieringa av drifta av den norsk-russiske vidaregåande
skulen i Moskva er ei heilt anna sak.

Skedsmo vidaregåande skule har sidan
Utanriksdepartementet starta Samarbeidsprogrammet med Sentral- og Aust-Europa
i 1993 søkt om midlar til ulike prosjekt, m.a. til etablering
av ein norsk-russisk skule etter Reform 94-mønster. Skulen
vart starta opp i 1995. Utanriksdepartementet gav i ein avgrensa
periode støtte til prosjektet under føresetnad
av at prosjektet kunne førast vidare utan norsk støtte
når Samarbeidsprogrammet med Sentral- og Aust-Europa vart
avslutta i 1996.

Skedsmo vidaregåande skule og Akershus
fylkeskommune søkte på nytt om støtte
frå Utanriksdepartementet i 1998, og denne søknaden
fekk avslag. Grunngjevinga var at midlane frå Samarbeidsprogrammet
med Sentral- og Aust-Europa ikkje kan nyttast til drift av skular.

I 1999 og 2000 har Akershus fylkeskommune søkt
departementet om å dekkje det meste av driftskostnadene til
den norsk-russiske skulen i Moskva på permanent basis.
Dette har departementet avslått. Grunngjevinga har vore
at staten ikkje bør ta økonomisk ansvar for samarbeidsprosjekt
som fylkeskommunane sjølve initierer, og som inneber ordinære
driftskostnader for enkelte skular som styresmaktene i andre land
eig og driv. Eg kan nemne at det også er kome søknader
om å opprette vidaregåande skular både
i Murmansk og i Riga. Søknaden for Murmansk hadde eit budsjett
på 9,4 mill. kr. Truleg kan ein vente fleire søknader.

Eg vil sjølvsagt følgje opp
oppmodinga frå komiteen i Budsjett-innst. S. nr. 12 om å kome
tilbake til Stortinget med vurderingar av korleis ordningar om utveksling
kan finansierast. Sidan dette gjeld budsjettspørsmål,
vil Stortinget få saka tilbake til avgjerd i dei årlege
budsjettdokumenta. Eg vil presisere at eg i likskap med
komiteen ser på utveksling av elevar over landegrensene
som riktig og viktig i vår internasjonale tidsalder. Men
eg vil gje uttrykk for tvil om driftsmidlar til skular i andre land
er den beste vegen å gå for å fremje
elevutveksling innanfor dei prioriteringane som til kvar tid må gjerast.

  Då eg merka meg at representanten
Reikvam hadde oppe peikefingeren fem gonger i løpet av
tilbakereplikken til statsråden, skjønte eg at
dette er djupt alvor, så eg skal sjølvsagt svare
skikkeleg på tilleggsspørsmålet som representanten
Reikvam hadde.

Generelt står eg fast på at
driftsstøtte til vidaregåande skular ute som hovudregel
ikkje er føremålstenleg. Det vil verte galt når
det skal initierast frå fylkeskommunane, og ein skal føre
dette vidare frå statleg hald. Men eg ser ei grunngjeving
i argumentasjonen til representanten Reikvam, at denne skulen i
Akershus på ein måte vil vere ein slags type landsline
utan at det skal verte landsline, der norske elevar som er interesserte
i russisk, kan få ei moglegheit til å auke kompetansen,
og det vil då vere med og sikre norskkompetansen i Russland.
(Presidenten klubber.) På den bakgrunn skal eg følgje
oppmodinga frå representanten Reikvam og ta initiativ til
eit møte med fylkeskommunen og med KS for å setje
dette inn i ein samanheng og vurdere akkurat denne skulen på nytt. (Presidenten
klubber.)

– Orsak, det vart nok ein sekund for
lenge, president!

  Det er ikkje tvil om at det er behov for meir
utdanning og kompetanse for at fiskerinæringa skal kunne
møte dei krava og utfordringane ho står overfor
i framtida. Det er heller ikkje tvil om at næringa treng
folk med kunnskapar på fleire område enn før,
for at Noreg framleis skal vere ein av dei viktigaste aktørane
i den internasjonale marknaden. Som det vart vist til i Nordlys,
er både internasjonal erfaring og kunnskapar om språk
og kultur viktig for å kjenne behova i marknaden og for å erobre
nye marknader. Denne kompetansen må norsk fiskerinæring
ha i tillegg til fiskerifagleg og økonomisk kompetanse,
som dei har i dag.

Slik eg forstår spørsmålet,
er representanten Korsberg oppteken av at denne kompetansen må vere
tilgjengeleg i Tromsø, dvs. på Norges fiskerihøgskole.
Norges fiskerihøgskole er ein del av Universitetet i Tromsø,
og institusjonen har eit godt tilbod innan språk- og samfunnsfag. Alt
ligg til rette for at dei kan tilby studium for fiskerinæringa
som har eit breitt innslag av både språk, kultur
og samfunnsfag. Alle institusjonar som høyrer under universitets-
og høgskulelova, har dessutan frå og med 1. januar i år
sjølve fått mynde til å opprette og leggje
ned fag og emne med eit omfang på opptil 30 vekttal, utan å søkje departementet
om det.

Universitetet i Tromsø har profilert
seg sterkt innan internasjonalisering og internasjonalt samarbeid.
Dei tek òg del i fleire ulike internasjonale utdanningsprogram
og utvekslar studentar med høgre utdanningsinstitusjonar både
i Europa og verda elles. Både «Lisboakonvensjonen» og «Bolognaerklæringa»,
som Noreg slutta seg til i 1999, skal medverke til å fremje
samarbeid om høgre utdanning, betre studentmobiliteten
og fremje utvikling av rutinar for godkjenning av utdanning frå samarbeidsland. Dette
er ordningar som fiskeriutdanninga kan dra nytte av i tida framover.

Det er ei stor utfordring for dei norske universiteta
og høgskulane å tilpasse utdanningstilboda sine
til ei omverd som er i stadig raskare endring. Denne utfordringa gjeld òg
fiskeri- og havbruksutdanningane, som slit med svikt i rekrutteringa,
trass i at næringa vert førespegla gode framtidsutsikter.
For å hjelpe på denne situasjonen har eg sett
ned ei arbeidsgruppe, breitt samansett frå både næringa
og utdanningssida, som skal leggje fram ein handlingsplan for rekruttering
til fiskeri- og havbruksutdanninga no i vår. Denne planen
vil eg prioritere høgt og følgje opp i departementet.

I St.meld. nr. 32 for 1998-99, Vidaregåande
opplæring, varsla eg at det ville bli opna for utprøving
av ulike tiltak for å auke rekrutteringa til fiskerifaga.
Departementet tek no sikte på å setje i verk slike
forsøk i samarbeid med Troms og Møre og Romsdal
fylkeskommunar.

  Det er heilt rett som representanten Korsberg
seier, at dette er ei næring med eit enormt potensial.
Rett nok er det få forskingsrapportar eg har sett så flittig
brukt og så tekne til folks bryst som denne frå SINTEF
om nettopp denne potensielle moglegheita. Eg trur moglegheita er
der, men det krev mykje. 

Vi har akkurat behandla ei forskingsmelding
der marin forsking står sentralt, og kor ein peiker på denne
biten. Vidare har eg altså teke fatt i det som gjeld vidaregåande
opplæring. Eg trur vi der må få tak i
folk og truleg organisere det slik at folk kan få gå i
båten fyrst, for å bli motiverte, og eventuelt
kome inn i ei utdanning etterpå. 

Vidare har eg då sett ned denne arbeidsgruppa
som skal gå gjennom heile feltet. Og det gjeld ikkje berre Troms,
det gjeld sjølvsagt heile landet. Dette er eit arbeid som
eg gjer i lag med fiskeriministeren, og det som er tanken når
vi har fått utgreiinga frå denne gruppa, er at
vi både set i verk tiltak på vidaregåande,
at informasjonen på vidaregåande generelt blir
betre, og at vi òg får på plass ting
innan høgare utdanning når det gjeld forsking.





                

  Oppslag i media i den seinare tida har gitt
inntrykk av at talet på søkjarar til yrkesfag samanlikna
med allmennfag er sterkt fallande. Departementet sin statistikk
støttar ikkje dette inntrykket. Talet på søkjarar
til grunnkurs på landsbasis er redusert med i underkant
av 10 pst. frå 1996 til 1999. Den totale nedgangen er i
stor grad ein konsekvens av reduksjon i ungdomskulla, færre
omval og at færre søkjer vidaregåande opplæring.
I 1994 var det 56,2 pst. som søkte seg til studieretningar
som fører til yrkeskompetanse. I 1999 var det 54,2 pst.
Det har altså vore ein reduksjon i talet på søkjarar
til studieretningar som fører til yrkeskompetanse, på 2
prosentpoeng. Totalt sett har fordelinga vore relativt stabil etter
innføringa av Reform 94.

Tala til departementet gir ingen grunn til å seie
at det er ein systematisk trend vekk frå yrkesfag på noverande tidspunkt.
Departementet følgjer utviklinga nøye, med jamne
rapportar om søkjarar og talet på elevar og lærlingar.
Vi veit òg at ungdomskulla er i ferd med å auke, noko
som fører til fleire søkjarar til vidaregåande
opplæring, òg innan yrkesfaga. Eg vil dessutan
fremje forslag om ein rett til vidaregåande opplæring
for vaksne. Dette vil òg kunne auke talet på elevar
og lærlingar.

Eg er svært oppteken av at den delen
som søkjer yrkesfag, skal haldast oppe. Rekruttering av
fagarbeidarar er ein føresetnad for at Noreg òg
i framtida kan halde oppe eit konkurransedyktig næringsliv.
Eg har difor lagt vekt på å styrkje rettleiings-
og rådgivingstenesta.

I ein del land har søkinga til yrkesfaga
gått kraftig ned, i motsetnad til i Noreg. I USA er t.d.
reduksjonen på om lag 50 pst. dei siste ti åra.
Hovudårsaka er truleg at allmennfagleg opplæring
gir høgare status som følgje av opning mot høgare
utdanning. Eg meiner at dei tiltaka vi har sett i verk i Noreg for å unngå ei
slik utvikling, så langt har verka. Eg nemner m.a.:

		betre høve for elevar på yrkesfaglege
studieretningar til å få studiekompetanse

		større fleksibilitet i fagopplæringa
med kryssløp og særløp

		tett kontakt med partane i arbeidslivet for å sikre
læreplassar

I St.meld. nr. 32 for 1998-1999 peika eg på det
eg trur kan vera ei hovudårsak til at enkelte vidaregåande
kurs ikkje blir oppretta, nemleg smale kurs som berre fører vidare
til eitt eller få lærefag. Med breiare kurs vil
ein ha von om ei betre søking til vidaregåande
kurs I og dermed òg til lærefaga. I arbeidet med
tilbodsstrukturen framover vil difor ein reduksjon i talet på VKI
stå sentralt.

Departementet arbeider no med ein plan for
gjennomgang av strukturen og revisjon av læreplanar, slik
Stortinget bad om i Innst. S. nr. 246 for 1998-1999. Planen vil
bli lagd fram for Stortinget i St.prp. nr. 1 for 2000-2001. Som
ein del av arbeidet med strukturen vil òg spørsmål
om særløp bli vurderte. Elevane kan t.d. få høve
til å søkje læreplass rett frå grunnkurset.

  Eg er samd med representanten Reikvam i at
det er ikkje alltid er lett med nyansar i denne verda. Det er som
det står i Skrifta, at i dei siste tider skal det vere
krig og rykte om krig. Det er ein tendens til at når ein
skal seie ifrå om noko, seier ein så kraftig ifrå at
det kanskje vert vel sterkt.

Men samstundes er det alarmerande at det i
dag står ein god del læreplassar ledige i fag
der vi veit at vi sårt treng folk. Vi treng i fellesskap å få ei
haldning hjå foreldra at det beste verdipapiret ein kan
ha, er eit fagbrev. Det trur eg er viktig.

Så til kva eg spesifikt vil gjere.
Ja, eg vil gå inn og akseptere fleire særløp
og fleire som kan gå direkte frå grunnkurs. Men
eg tek det atterhaldet at det berre er i fag som opplagt er nesten
utryddingstrua. Vi må ikkje kome dit at vi kjem i same
situasjonen som vi var i, med over 100 grunnkurs, og så stikk
motsett. Ein må halde fast på hovudstrukturen. 





                

