  Å fremje likestilling i skuleverket er eit
overordna utdannings- og forskingspolitisk mål.

Opplæring og utdanning skal leie til
at jenter og gutar, kvinner og menn får same rettar, plikter
og moglegheiter i utdanning, familieliv, arbeidsliv og samfunnsverksemd elles.

Arbeidet med likestilling står i dag
overfor ei rekkje utfordringar. Dei utfordringane kunnskapssektoren
generelt står overfor, gjeld også i stor grad
for arbeidet med likestilling. Spesielt kan nemnast

demografiske endringar

ny teknologi og nye medium

endringar i arbeidsmarknaden

endringar i sosiale strukturar og verdiar

internasjonalisering og globalisering

KUF har utarbeidd eit spesielt policynotat
for likestillingsarbeidet for perioden 1999-2001. I notatet er skissert problemområde
og retningsval, og tiltak er sette i gang på ei rekkje
område. Eg kan nemne:

matematikk, realfag, teknologi og
likestilling

utradisjonelle utdannings- og yrkesval for jenter og gutar

kvinner i universitets- og høgskulesektoren

likestilling i kompetansereforma

likestilling i grunnskulen og i den vidaregåande
opplæringa

Undersøkingar viser at jenter i Noreg
ofte vel bort matematikk og andre realfag så fort det er
mogleg, og satsar lite på teknologiske fag. KUF har i samarbeid
med det kanadiske oljeselskapet Norsk Chevron sett i gang eit landsomfattande
prosjekt om jenter og matematikk etter eit kanadisk program, Operation
Minerva.

Likestillingspolitiske utfordringar knyter
seg også til IKT. Spesielle tiltak for jenter og kvinner
vart sette i gang alt i 1997 og har vorte følgde opp heilt
sidan da, t.d. etterutdanningstilbod for kvinnelege lærarar
og landskonferansar som «D@mer og d@ta».
Det gjeld også ei rekkje skuleprosjekt, og det gjeld informasjonsverksemd, m.a.
eit inspirasjonshefte om jenter og IKT i grunnskulen. Alle desse
tiltaka vil få breiare oppfølging i tida framover.

Noreg har framleis ein sterkt kjønnssegregert
arbeidsmarknad. Trass i det høge utdanningsnivået
jenter i dag har, vel dei – og for så vidt også gutar – innanfor
eit like tradisjonelt yrkesmønster som på 1970-talet.
KUF har i fleire år arbeidd for å endre denne
situasjonen. Med heimel i mellombels forskrift om opptak til grunnutdanningar
ved statlege høgskular har departementet bestemt at kvinnelege
og mannlege søkjarar får to tilleggspoeng ved utvalde
utdanningar som tradisjonelt har vore manns- eller kvinnedominerte.

Ut frå dei same intensjonane gjennomfører
KUF i samarbeid med fire fylke eit treårig prosjekt, «Bevisste utdanningsval».

Kvinner er i dag i fleirtal på universitet
og høgskular – som studentar. Men dei er dårleg
representerte i faste vitskaplege stillingar. 1997-tal viser at
kvinnedelen blant professorane utgjer 11 pst. og blant
førsteamanuensane 24 pst. Tala er stort sett dei
same i 1999. Departementet vil arbeide hardt for å endre
denne uønskte situasjonen. Ein rapport om kvinner i akademia
er utarbeidd, og departementet kjem med forslag til endringar.

Forskingsmeldinga drøftar ei rekkje
tiltak, som øyremerking av stillingar, og ei eiga undersøking
om kvinner i akademia vil no verte gjennomført. Fleire
institusjonar har gjennomført særtiltak for å få ein
større del kvinner i faste vitskaplege stillingar.

I samsvar med kompetansereforma er innvandrarkvinnene
sin situasjon viktig. Mange av desse er analfabetar eller har svært
mangelfull utdanning. KUF har no sett i gang ei kartlegging av utdanningsnivået
hjå innvandrarkvinnene. Tilpassa opplæringsopplegg
skal så følgje denne kartlegginga.

Likestilling er integrert i dei nye læreplanane.
Denne tiltenkte gjennomsyringa treng likevel tydeleg synleggjering
i dag. KUF utarbeider no ei rettleiing i likestilling for grunnskulen
og den vidaregåande skulen. Rettleiinga vil liggje føre
til utsending til skulane i mars.

