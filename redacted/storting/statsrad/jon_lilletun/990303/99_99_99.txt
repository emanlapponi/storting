  Under behandlinga av stortingsmeldinga om
kompetansereforma den 19. januar i år var det ikkje fleirtal
i Stortinget for Regjeringa sitt framlegg om å gje fylkeskommunane
ei lovfesta plikt til å tilby vidaregåande opplæring
til vaksne som ikkje har slik opplæring frå før.
Det var heller ikkje fleirtal for framlegget frå Arbeidarpartiet
og SV om å gje vaksne ein individuell rett til vidaregåande
opplæring. Heilt på slutten av debatten vart eg
spurd av representanten Grete Knudsen  korleis eg ville gå vidare
med denne saka. Eg svarte då at eg ville kome attende til
Stortinget med denne saka i samband med ei melding om evaluering
av Reform 94 til våren.

Det er viktig for Regjeringa at alle dei vaksne
som manglar og ynskjer vidaregåande opplæring,
skal få høve til å ta slik utdanning.
Evalueringa av Reform 94 har vist at vaksne ikkje har kome så godt
ut som intensjonane var. Til Dagsavisen 18. februar sa eg m.a. at
det kan vere mykje som talar for at ein lovfesta rett til vidaregåande opplæring
for vaksne kan vere ein veg å gå. Men dette spørsmålet
er ikkje tilstrekkeleg utgreidd, og det kan òg vere andre
løysingar for å gjere Reform 94 til ei god reform
også for vaksne.

Vi arbeider no i departementet med ei stortingsmelding
om vidaregåande opplæring som skal leggjast fram
i vår, og der evaluering av Reform 94 vil vere ein viktig del.
I denne meldinga vil eg skissere ei vidare framdrift for arbeidet
med desse spørsmåla. Eg vonar at representanten
Kristiansen har forståing for at eg ikkje kan seie meir
om denne saka her og no.

 Det er heilt rett som representanten Kristiansen
seier, at dette òg er eit sentralt tema for Arntsen-utvalet
og i den innstillinga som dei gledeleg nok samrøystes har
overlevert til Regjeringa. Det er òg heilt klart at representanten
Kristiansen og Regjeringa har eit felles mål i forhold
til at alle skal få ei moglegheit til vidaregåande
opplæring. Når det gjeld realiteten i saka, vil
eg vise til det eg sa om i kva rekkjefølgje det vil kome
til Stortinget, og vidare bekrefte at det sjølvsagt vil vere
eit viktig tema for Regjeringa i oppfølginga av Arntsen-utvalet. 

 Eg har, som representanten Dørum,
merka meg at 11 prostar i Bjørgvin bispedøme har
teke initiativ til eit opprop der det vert retta kritikk mot Köhn,
og der biskopane vert bedne om å rydde opp i den situasjonen
som har oppstått i Kyrkja etter Köhn si avgjerd
om å la Sunde gå tilbake til stillinga som kapellan. 

Eg forstår at mange prestar og lekfolk
no opplever tilhøva i Kyrkja som vanskelege. Eg har òg
merka meg at det har vore fleire opprop i samband med denne saka som
gjev uttrykk for ulike syn. Dette er ikkje ein uvanleg måte å ytre
seg på i eit demokrati. 

Ytringsfridomen er både ein sentral
menneskerett og ein grunnleggjande føresetnad for demokratiet.
Det ville vere lite klokt av statsråden å refse
prostar i Bjørgvin, like lite som i Hamar, for å bruke
den fridomen dei har etter § 100 i Grunnlova til å ytre
sine eigne meiningar og til å råde andre til å ytre
seg. 

  Det går sikkert an å argumentere
for klokskapen i underskriftsaksjonar i forskjellige høve,
og det kan sikkert òg diskuterast på kva måte
ein slik aksjon best vert organisert. Men eg vil likevel halde fast
på svaret mitt, fordi nestkommanderande i Hamar bispedøme,
domprosten, tok initiativ til eit opprop som støtta ei
bestemt løysing av denne stridssaka i Hamar.

Det var ei støtte til den løysinga
som òg vart vald til slutt. Eg ytra ikkje kritikk mot at
det skjedde, og eg fekk heller ikkje spørsmål
i spørjetimen frå representanten Dørum
om korfor eg ikkje kritiserte det. No er det nokon som meiner det
motsette, som har laga ein underskriftsaksjon, og då ville
det vere merkeleg om eg no skulle gripe inn og refse. Eg står
derfor fast på mitt fyrste svar.

  Eg har vurdert evalueringsrapporten frå NIFU,
og eg har registrert at den gjev ein grundig analyse av den desentraliserte
verksemda i Kongsvinger og Kristiansund. Hovudinntrykket frå evalueringa
er at dei desentraliserte studia i Kongsvinger og Kristiansund har
vore vellykka tiltak. Til dei fleste studia har det vore god søking,
særleg i Kongsvinger. Studentane har høg gjennomføringsprosent
innanfor normert tid, 78 pst. i Kongsvinger og 75 pst.
i Kristiansund, og karakternivået er tilnærma
det samme som ved tilsvarande ordinære studium.

Når det gjeld spørsmålet
om vidare finansiering av det desentraliserte utdanningstilbodet
i Kongsvinger, ser eg behovet for å gjere ei meir prinsipiell
vurdering av kontraktsmodellen i høve til organisering,
drift, målgruppe m.m. i lys av kompetansereforma.

Den desentraliserte verksemda i Kongsvinger
vil derfor verte vidareført som tidlegare i studieåret
1999-2000. Vidare vil ulike problemstillingar og modellar knytte
til drift og organisering verte vurderte i samband med oppfølginga
av St. meld. nr. 42 for 1997-98, Kompetansereformen, og
utgreiinga frå utvalet som skal utgreie norsk høgre
utdanning etter år 2000, Mjøs-utvalet.

Lodve Solholm hadde
her teke over presidentplassen att.

 Eg takkar for hyggelege ord. Eg fekk ved sjølvsyn
sett studiesenteret for to veker sidan, og det er, som Skogholt
sa, gjort ein veldig god jobb der. 

Eg er innstilt på å vere
med og medverke til at finansieringa i år går
i orden. Det er ein dialog med studiesenteret om det, og eg er innstilt
på å imøtekome det representanten Skogholt
ber om. Eg skal òg vere med og få til ei avklaring,
slik at den kjem i god tid før neste studieår
tek til. 

Eg er innstilt på at det som har vist
seg så livskraftig, må få lov å leve,
og så får vi sjå litt på om
det er etter kontraktsmodellen i ei eller anna form vi skal organisere det,
eller om det er på ein annan måte.





                

 Innleiingsvis vil eg seie meg samd med representanten
Olaf Gjedrem i at Rogaland sjøaspirantskule driv eit verdfullt
utdanningstilbod om bord på skuleskipet «Gann».
Skulen får tilskot etter privatskulelova § 26
tilskotsregel nr. 3. Tilskot etter denne regelen vert fastsett etter
budsjett som departementet godkjenner på grunnlag av framlegg
frå skulen. I lova heiter det at 

«85
pst. av dei driftsutgifter som kjem inn under tilskotsgrunnlaget
vert dekka ved statstilskot». 

I vurderinga av kva driftsutgifter som skal
vere med i tilskotsgrunnlaget, må ein leggje vekt på at
det skal vere mest mogeleg lik vurdering av skular med tilsvarande
tilbod. Det kan derfor ikkje vere slik at ein skule som har eit
stort skip, som også er dyrt i drift, skal få høgare
tilskot enn andre skular som gjev tilsvarande opplæring. Omgrepet «driftsutgifter» viser
at det ikkje er meininga at staten skal dekkje kapitalutgifter til
innkjøp av nytt skip. Det er skuleeigaren som har ansvaret
for å finansiere dei utgiftene skulen har teke på seg.

I forarbeida til privatskulelova heiter det
at også utgifter i samband med elevanes opphald om bord
kan gå inn i tilskotsgrunnlaget for sjøaspirantskulane.
Desse skulane får derfor høgare tilskot enn skular
som driv tilsvarande opplæring på land. Budsjettet
for Rogaland sjøaspirantskule skuleåret 1998-99
tilsvarar ein sats på 130 440 kr pr. elev. Tilskotsatsen
for tilsvarande skular på land er 80 430 kr.

Om lag samstundes med at skulen kjøpte
nytt skip, vart tilbodet utvida med ein klasse. Til å dekkje
utgifter til den nye klassen, auka tilskotet med 556 750 kr.
Skuleåret 1998-99 får skulen i alt 6 541 600 kr
i statstilskot. Skulen har såleis fått ein auke
i tilskotet på grunnlag av auka elevtal, men ikkje til å finansiere
utgifter knytte til byte av skip.

   Eg vil igjen presisere at det er ei verdfull
utdanning som vert gjeven, og vi treng auka rekruttering av norsk
mannskap til den norske flåten.

Når det gjeld seglskutene, vil eg
nok seie at det ikkje utan vidare er mogleg å samanlikne,
for der tek ein òg vare på ein kulturarv, som
er ei sjølvstendig forplikting.  Vi har tre seglskuter,
og dei må ein take vare på.  Dei har litt varierande
status.  To av dei har same type skulefunksjon som «Gann»,
den tredje har det ikkje.

Når det gjeld om eg er villig til å sjå på dette
i forhold til den gjeldsbelastinga som no ligg føre, er
det det å seie at etter at satsane er fastsette, er det
ikkje pengar på budsjettet til den typen vurderingar. Men
ved fyrste høve der det skal behandlast nytt budsjett,
er eg villig til å ha ei individuell behandling av «Gann».





                

 Dei forholda som vert kartlagde i NOVA sin
rapport om lesbiske og homofile sine levekår, uroar meg,
og dei uroar Regjeringa.  Det er skremmande at unge i vårt
demokratiske samfunn vert utsette for trakassering, mobbing og diskriminering
på grunn av si seksuelle legning.  Vi har alle eit moralsk ansvar
som medmenneske, på arbeidsstad eller studiestad, for å motarbeide
ei slik haldning i samfunnet.  Særleg må vaksne
verte tydelegare rollemodellar for barn og unge ved å vise
respekt og toleranse overfor medmenneske.

Som representanten Karin Andersen sitt spørsmål
peikar mot, har opplæringssystemet òg eit ansvar.
 Å informere om og arbeide for å førebyggje mobbing
og diskriminering av dei som t.d. har ein annan kultur, religion, kjønn
eller seksuell legning, er ei sentral oppgåve for skulen.
 Eg vil samstundes understreke at det er foreldra som har hovudansvaret
for barna si oppdraging, og skulen må derfor ha samarbeid
med heimen på dette området.  Vi må i
tillegg vere klare over at nokre undersøkingar kan tyde
på at unge føretrekkjer å lære
om seksualitet og samliv frå andre enn læraren
sin.

I den nye læreplanen for grunnskulen
er det i fleire fag lagt opp til at elevane skal drøfte
etiske konfliktar og val knytte til spørsmål om
seksualitet, samliv og seksuell identitet, m.a. homofili.  Emnet
er nemnt i faget kristendomskunnskap med religions- og livssynsorientering,
i samfunnsfag og i natur- og miljøfaget.  I tillegg er
det sagt at samlivslære og homofili er eit kunnskapsområde på tvers
av fag.  Eg vil òg framheve at anna haldningsskapande arbeid
generelt, som t.d. når det gjeld mobbing og diskriminering,
vert  teke opp i fleire samanhengar i opplæringa.

I den nye rammeplanen for allmennlærarutdanninga er
forhold som gjeld seksuell identitet m.a. teke opp i faget natur,
samfunn og miljø.  Det er likevel den enkelte lærestaden
som må konkretisere innhaldet for at lærarstudentane
skal nå måla i rammeplanen.  Eit slikt lokalt eksempel
finn ein t.d. ved Høgskulen i Telemark.  Her har lærarstudentane
laga ein nettstad om samliv og seksualitet, tilrettelagd for både
elevar og lærarar.  Departementet vil leggje til rette
for at høgskulepersonale får etterutdanning i
temaet seksualitet og samliv.

Når det gjeld etterutdanning av grunnskulelærarar,
vil emnet seksualkunnskap verte teke inn som eit moment i det etterutdanningsopplegget
som departementet er i ferd med å utarbeide i natur- og
miljøfag.

Statens helsetilsyn informerer i ein katalog
om det undervisningsopplegget i sex og samliv som er utvikla for barn
og unge.  Lærarar gjev likevel uttrykk for at ein manglar
læremiddel på området.  Sosial- og helsedepartementet
har derfor i samarbeid med Kyrkje-, utdannings- og forskingsdepartementet
teke initiativ til å utvikle nytt læremateriell
om samliv, seksualitet og prevensjon.  Nasjonalt læremiddelsenter
har såleis fått i oppdrag å utvikle
læremateriell som byggjer på læreplanane
for grunnskulen, og som er retta mot lærarar.  Ei særleg
utfordring er nok å vurdere metodar og strategiar for haldningsskapande
arbeid på området. (Presidenten klubbar.)  Eg
seier meg lei for det, president, men det var kanskje interessant
for spørjaren om eg fekk halde fram, i og med at det berre
er høve til eitt oppfølgingsspørsmål
i dag.  Men det overlèt eg til presidenten.

