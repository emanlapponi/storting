 Reisestipendordninga er etter gjeldande forskrifter
eit tilskott til dei utgiftene som elevar og studentar har over
900 kr til reise mellom heimstaden og lærestaden. Berekninga
av stipendet er i dag av praktiske grunnar bygd på Postens
postnummer. Det vil i dei aller fleste tilfella gje som resultat
at dei med lengst avstand får størst stipend.
Det dømet som var oppe i Dagsrevyen, viser at ordninga
likevel kan gje utslag som eg kan forstå verkar urimelege.
Lånekassen melder at det òg andre plassar i landet
kan vere problem likt med dette.

Lånekassen må ha eit berekningssystem
som er tilpassa masseforvaltning. Det vert i den gjeldande ordninga lagt
vekt på at reisestipendet saman med eigendelen normalt
ikkje skal liggje 

under

 den prisen som
elevar og studentar må betale, medan det lettare vert godteke
at elevar frå enkelte område i somme samanhengar
kan få eit stipend som er i overkant av det dei faktiske
kostnadene gjev grunnlag for. 

Det vil med dagens forskrifter knapt kunne
skapast eit system som heilt ut hindrar at det vil kunne kome opp
enkeltsaker som kan verke urimelege. Både departementet og
Lånekassen er opptekne av å luke ut slike utslag
og vil arbeide vidare med det mot neste skuleår. Eg vil
elles minne om at det utvalet som Regjeringa sette ned i fjor haust,
Aamodt-utvalet, òg ser på spørsmålet
om reisedekning og korleis dei statlege midlane som er avsette til reisedekning
for elevar og studentar gjennom rabattordningar og reisestipend,
skal setjast inn på den beste måten. Innstilling
frå utvalet vert levert no før jul til departementet.
På bakgrunn av denne innstillinga vil det i det vidare
arbeidet med studiefinansieringa vere naturleg å sjå på eit
system som ikkje er knytt opp til eit postnummer-system med slike
utslag, men eg vil ikkje skissere noka konkret løysing
før Aamodt-innstillinga ligg føre.

  Ein kan kanskje seie reiseavstanden kombinert
med faktiske kostnader, for det er ikkje alltid berre avstanden
som avgjer kostnadene. Det som vil vere mitt mål, er at
ein ikkje skal få den typen utslag som ein har sett i denne
saka. Men når vi fyrst har eit breitt utval i arbeid som
går grundig inn i dette, analyserer og greier ut om dette,
vil eg vente med å seie noko konkret om kva løysingar
ein skal gå inn på. 

Men eg vil gje spørjaren rett i og
stadfeste at ein med eit nytt regelverk vil unngå den typen
utslag som ein har sett her, og då vil reiseavstanden vere
eit naturleg utgangspunkt. Men me må sjå det i
ein heilskap.





                

 Dette er ei sak som har mykje å seie
for dei ho vedkjem. Nasjonalt læremiddelsenter har ansvaret
for å koordinere arbeidet med å utvikle spesialpedagogiske
læremiddel for grunnskule og vidaregåande opplæring.
For skuleåret 1999-2000 har det vore bestilt over 31 000
lydbøker. Dette er dobbelt så mange som året
før. Til no i år er det ekspedert omkring 20 000 eksemplar,
og NLS reknar med at dei som står att, er ferdigproduserte
og ekspederte i løpet av november månad.

Det er etablert ei bestillingsordning for elevar
med dokumenterte behov for lydbøker. Ordninga vart innført
i skuleåret 1998-1999, og det har vore stor etterspørsel. Lydbøker
vert produserte på grunnlag av ferdige lærebøker
frå forlaga. Dette inneber at når ei ferdigtrykt
lærebok ligg føre for fyrste gong, vil det måtte
gå ei tid før boka er innlesen, kopiert og distribuert.

Innføringstakta for grunnskulereforma
har medført at det har komme nye bøker for tre
klassetrinn samstundes dei to siste åra. Det har derfor
vore behov for svært mange innlesingar med etterfylgjande
kopiering, og all ledig kapasitet har vore maksimalt utnytta. Til
neste år vil ein for fyrste gong ha fullstendig dekning
av lydbøker på grunnskuleområdet, og
elevane vil få kassettane til skulestart. 

I inneverande år er det brukt omkring
15 mill. kr på lydbøker. På lydbokområdet
er dette eit lyft vi ikkje tidlegare har vore i nærleiken
av. At det i etableringsfasen for denne ordninga er komme kritikk
om at det går for sakte, er sjølvsagt noko ein
kan seie seg lei for, men det heile vil altså vere fullført
når ein i år 2000 får dekt alle aktuelle
læreverk i lydbokversjonar på begge målformer. 

Til slutt ein kort informasjon om utfordringar
og planar vidare. I løpet av 1999 er det under etablering
ei tilsvarande ordning for elevar i vidaregåande opplæring. Elevane
vil få betre høve til å låne
lydbøker innanfor dei fleste fagområde på grunnkursnivå.
I år 2000 vil arbeidet med å utvikle dette tilbodet
for VK I halde fram. 

Det har i all hovudsak vore produsert lydbøker
i eit tradisjonelt kassettformat. Ein er no i gang med å etablere
digitalt baserte produksjonar og dermed forbetre kvaliteten. Dette
medfører i neste omgang at produkta vil komme som audio-CD-ar
eller verte tilgjengelege frå lydbasar med høve
til nedlasting direkte frå nett. Her er det likevel ein
del uavklarte utfordringar både teknisk og når
det gjeld lisensiering. For å møte desse utfordringane vert
det no arbeidd aktivt på mange hald for at vi på best mogleg
måte kan få utnytta den nye teknologien.

 Eg trur vel eg svara på det, men kanskje
ikkje tydeleg nok, så eg skal gjenta det. Vi reknar med
at i løpet av november månad skal alle bøker vere
ferdigproduserte og utsende i forhold til bestillingane. 

Det er nok rett som representanten Torbjørn
Andersen seier, at dette òg var eit problem i fjor. Eg
er òg samd med han i at foreldre til elevar utan lese-
og skrivevanskar nok ville ha reagert på at skulebøkene
ikkje hadde komme, sjølv om ein del bøker ikkje
var komne på grunn av tempoet i begge utdanningsreformene
vi har hatt. Det gledelege er at ein har etablert ei ordning der
det for fyrste gong er ein rett, og dermed kjem òg krava,
og ein krev at den retten ein har fått, skal verte reell,
det skulle berre mangle. Men ein har altså meir enn dobla
kapasiteten, og når det ikkje vil vere behov for tre nye
sett kvart år, så vil det frå neste haust
vere eit komplett tilbod som ligg føre, og då reknar
eg med at problemet òg er løyst. 





                

 Skulen søkte om godkjenning etter
privatskulelova den 9. desember 1997. I brev til skulen den 27.
mai 1998 etterlyste departementet nærare planar for tilpassinga
til Læreplanverket for den tiårige grunnskulen.
Departementet mottok fagplanane frå skulen den 23. november
1998.

Som representanten Løvik opplyser,
skreiv departementet brev til Alta kristne grunnskole den 10. september i år.
Skulen vart informert om at det gjenstår faglege vurderingar
av undervisningsplanane.

Eg har hatt som mål at søknader
om godkjenning etter privatskulelova skal behandlast så raskt
som mogleg. Saksbehandlingstida har òg gått ned.
Det er likevel viktig at departementet bruker tilstrekkeleg tid
på den faglege godkjenninga av dei private grunnskulane.
Elevane skal sikrast ein kompetanse som svarer til den som vert
gjeven i offentleg skule. Dette er viktig for at elevane skal kunne
ta del i vidare opplæring, yrkesliv og samfunnet elles.
Søknader om støtte etter privatskulelova reiser òg mange
prinsipielle og juridiske problemstillingar som må løysast
undervegs i prosessen. Det kan derfor ta noko tid å vurdere
søknadene, under dette om det er behov for ytterlegare
utfylling.

Eg vil sjå til at søknaden
om godkjenning av Alta kristne grunnskole får høg
prioritet, og at han vert behandla så raskt som mogleg.
Det er likevel eit absolutt krav at før det vert gjeven
eventuell godkjenning, skal departementet ha forsikra seg om at
det faglege opplegget held mål. Departementet vil kanskje
måtte gå ytterlegare rundar med skulen før
det eventuelt vert gjeve godkjenning. Eg håpar likevel
at søknaden vil vere ferdigbehandla ved årsskiftet.

  Eg kan stadfeste det som representanten Løvik
no spurde om, at det er sett i gang tiltak, og derfor er gjennomsnittstida
nede i eitt år, som eg har sagt bør vere ei forsvarleg
saksbehandlingstid. Så er det ein del unntak. Eg vil utan
vidare ta ansvaret for ein del av dei unntaka. Eg skal heller ikkje
saksbehandle denne saka frå talarstolen, men det er klart
at når privatskuleelevane skal ha tilsvarande opplæring
som dei i det offentlege, tek det mange gonger litt tid før
ein kjem fram til korleis ein slik læreplan skal sjå ut.
Då er det slik at ein må bruke ein del tid på det. 

Dersom ein ser på dei datoane som
eg refererte til i svaret mitt, ser ein at det er heilt rett at
vi brukte vel lang tid før vi bad om ytterlegare opplysingar.
Men det gjekk òg svært lang tid før vi
fekk svar attende. Det tok òg bortimot eit halvår.
Derfor vil eg seie at denne saka har teke for lang tid, og eg skal
halde det eg har lovt her, at vi skal setje opp tempoet, men vi
er avhengig av eit samarbeid.

