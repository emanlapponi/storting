  Kommunane har ansvar for å gje elevane
forsvarleg opplæring, i samsvar med lova og læreplanverka
og innanfor dei økonomiske rammene dei har til rådvelde.
Mellom føresegnene her er prinsippet om tilpassa opplæring.
Det er i stor grad opp til den enkelte kommunen å velje
løysingar og tiltak for å oppfylle dette prinsippet.

Delingstimar er ekstra lærartimar
som gjer det mogleg å dele ein klasse eller ha fleire lærarar
til stades i klassen samstundes. Det er ikkje fastsett særskilde
føresegner om slike timar.

Eg er samd med representanten Reikvam i at
det er vel store variasjonar mellom kommunane når det gjeld
bruken av delingstimar, også på ungdomstrinnet,
slik tala frå GSI stadfester for skuleåret 1999-2000.
Dette kjem både av at kommunane prioriterer ulikt, og av
at behovet for delingstimar avheng av fleire ulike faktorar, deriblant elevsamansetnad
og klassestorleik.

Generelt sett vil t.d. små klassar
ha mindre behov for delingstimar enn store, utan at dette i seg
sjølv treng ha nokon verknad for korleis ein oppfyller
kravet om tilpassa opplæring. Det er opp til den enkelte
kommunen å utøve eit forsvarleg skjønn
i spørsmålet om kva ressursar som bør
setjast inn for å oppfylle dette kravet. Dersom skulen
meiner det ikkje er mogleg å gje elevane den forsvarlege
opplæringa dei har krav på innanfor dei ressursrammene
skulen har til disposisjon, skal skulen melde dette vidare til kommunen.

Dei nemnde variasjonane i ressurstilgang kan
gje grunn til uro. Som omtalt i St.meld. nr. 28 for 1998-99, Mot
rikare mål, og følgt opp i statsbudsjettet for
i år, vert det sett i gang forsøk med å prøve
ut ulike modellar for timetildeling til skular på ungdomstrinnet.
Tildelinga av timar vert i stort monn knytt til elevtalet på kvart
klassetrinn. Formålet er å stimulere til større
fleksibilitet i organiseringa av opplæringa og å jamne
ut forskjellar mellom små og store klassar. Dette vil kunne
vareta omsynet til store klassar på ein betre måte
enn i dag. Eg vil vurdere erfaringane frå forsøket,
også når det gjeld spørsmålet om
korleis ein kan få ressursane best mogleg utnytta med tanke
på behovet for tilpassa opplæring. Dei tala representanten
Reikvam peiker på, gjev som nemnt grunn til uro. Eg ser
det difor som rett å vurdere behovet for nærare
regulering av delingstimar i samband med forsøket.

  Fyrst til terminologien. Eg kan godt gje representanten
Reikvam rett i at hans definisjon av kva delingstimar er, er like
god og utfyllande som min. Der vil eg imøtekome spørsmålsstillaren.

Når det gjeld om det finst ei nedre
grense, gjer det i og for seg ikkje det lovmessig. Det er knytt
til ein stor bruk av skjønn. Det som er sagt frå vår
side i St. meld. nr. 28, er at ein del kommunar ligg heilt i nedre
grense når det gjeld ressursbruken på skule. Då er
det som spørsmålsstillaren her tek opp, noko av
det som vert vurdert. Difor har vi òg sagt der, og eg seier
det igjen i dag, at dette gjev grunn til uro, og dersom det held
fram over lengre tid, er eg innstilt på å gå nærare
inn i den problemstillinga som representanten Reikvam tek opp.

  Fyrst vil eg seie meg glad for at representanten
Reikvam tykkjer at det begynner å verte interessant. Det
i seg sjølv er jo eit godt teikn. Då eg definerte
det som at det var grunn til uro, og at det òg måtte
vurderast dersom såpass låg ressurstilførsel
heldt fram over tid, var jo det i forhold til kommunars satsing på skulen
totalt det som ligg i tilstandsrapporten. Det vi har sagt, er at
ut frå det skjønnet som vi skal bruke i forhold
til dei tilstandsrapportane, kan det verte aktuelt å gjere
noko i forhold til det. Når ein vert så spesifikk
som spørjaren er når han spør om ein
klasse og ber meg seie om det er forsvarleg eller ikkje, er det
så mykje opp til korleis den klassen er, at eg ikkje vil
svare konkret på det spørsmålet på dette
tidspunktet. Men det er heilt sant at det er interessant, og det
er nødvendig å arbeide vidare med det.





                

  Det er i år fyrste gongen elevar
skal takast inn til den vidaregåande opplæringa
frå   10. klasse etter L97. Eg har vorte gjort kjend med
at enkelte elevar som er vortne haldne borte frå KRL-faget, har
fått opplyst at dei ikkje vil få karakter i faget.
Manglande karakter i eit fag vil kunne få følgjer
ved inntak til den vidaregåande opplæringa. 

Ved poengutrekning for inntak til den vidaregåande opplæringa
for elevar som manglar karakterar i eitt eller fleire fag, er reglane
at dette vert kompensert ved at dei manglande faga får
poeng tilsvarande gjennomsnittet av dei teljande karakterane. Desse
reglane har til no vore praktiserte slik at det har vore ein føresetnad
at elevane då har fått innvilga fritak for faget
i grunnskulen. 

Elevar som går ut av 10. klasse våren
2000, kan ha hatt grunn til å tru at dei ville få poengutrekning
i tråd med dei nemnde reglane dersom dei ikkje fekk karakter
i KRL-faget. Det er i år fyrste gongen elevar går
ut av grunnskulen etter L97, og eg ynskjer ikkje at elevane skal
verte skadelidande når dei har stolt på denne
ordninga. Difor har eg komme til at desse elevane skal få kompensert
for dette faget ved å få rekna om poeng ved inntak
til vidaregåande opplæring hausten 2000. Dette
kan eg gjere fordi ordlyden i den aktuelle paragrafen i forskrifta
til opplæringslova er open og difor også kan omfatte
KRL-faget. Eg arbeider for tida med revisjon av bl.a. reglane om
inntak i forskrift til opplæringslova. I samband med dette
vil eg sjå nærare på spørsmålet
om manglande karakter for elevar som er vortne haldne borte frå KRL-faget.

  Fyrst finn eg grunn til å seie meg
samd i den forståinga og konklusjonen som representanten
Dørum hadde. Dei vil få desse poenga rekna ut slik
som praksisen har vore tidlegare. 

Dette inneber ikkje at eg og Regjeringa aksepterer
at ein held ungane vekk, men det er ein konsekvens av at ein kan
ha hatt grunn til å tru at den tidlegare praksisen ville
verte følgd. I tillegg er eg samd med representanten Dørum
i at i ein evalueringsfase, slik som vi er inne i no, er det slett
ikkje grunn til, på dei områda der det faktisk har
vore grunn til tvil, ytterlegare å spisse til konflikten. Det
er betre at vi får ein dialog i samband med evalueringa
som fungerer. Det ligg altså ikkje ein aksept i dette for at
det er heilt all right med sivil ulydnad, men det har vore grunn
til tvil. Difor praktiserer vi det på den måten, og
det er etter mitt syn i samsvar med lova.





                

  Så vel i Grunnlova som i lov om trudomssamfunn
er retten til fri utøving av religion slått fast
i tråd med føresegnene i Den europeiske menneskerettskonvensjonen.
I artikkel 9 i konvensjonen heiter det:

«Frihet
til å gi uttrykk for sin religion eller overbevisning skal
bare bli undergitt slike begrensninger som er foreskrevet ved lov
og er nødvendige i et demokratisk samfunn av hensyn til
den offentlige trygghet, for å beskytte den offentlige
orden, helse eller moral, eller for å beskytte andres rettigheter
og friheter.»

Sjølv om fridomen er der, går
det fram at den må balanserast mot andre omsyn som er heimla
i lov. Av naturlege årsaker finst det ikkje nasjonale retningsliner
som regulerer spørsmål om bønnerop. Slik
eg ser det, er det naturleg at det vert gjeve løyve til
bønnerop i tilknyting til hovudsamlingar, t.d. ved fredagsbønna.

Representanten Solheim stiller spørsmål
om kommunestyre eller bydelsutval har høve til å innskrenke
religionsfridomen. Det har dei sjølvsagt ikkje. Kommunestyre og
bydelsutval må halde seg til dei overordna lovene og konvensjonane
om trusfridom, men samstundes kan det òg liggje avgrensingar
som bl.a. går i høve til offentleg orden og reglar
om støygrenser. Eg har tillit til at dei lokale nivåa
vil halde seg til dei konvensjonane Noreg har forplikta seg på,
men at det i den konkrete utforminga vil vere nyansar ut frå ulike
lokale forhold.

  I all hovudsak er eg samd i den oppsummeringa
som representanten Solheim hadde i forhold til forståinga
av mitt svar, med unntak av siste setninga. 

Det er klart at det kan tenkjast at det finst
religionslokale som ligg så nær inntil
anten ein sjukeheim, eit sjukehus eller andre ting, som
gjer at dei lokale myndigheitene ut frå det vil ha ekstra
behov for avgrensingar. Difor vil ikkje eg seie det fullt så generelt
som representanten Solheim sa det no. Her må den lokale
bruken av lova leggjast til grunn, og eg har tillit til dei lokale
nivåa, som eg sa. Men det som er min innfallsvinkel, er
at eg finn det naturleg at det i det tilfellet som har vore diskutert
no, er høve til bønn på det som er heilagdagen
for muslimar, nemleg fredagen. Og eg har registrert at i Nettavisen
i dag gjev Solheim uttrykk for nokolunde det som er mine synspunkt
på det. 

  Eg vil berre gjenta det som eg sa i mitt hovudsvar,
at det er Den europeiske menneskerettskonvensjonen som
skal liggje til grunn, og norsk lovgjeving. Så må det
vere opp til myndigheitene å forvalte dei lovene på ein
god måte. Dei som måtte vere misnøgde
med eit vedtak her, må sjølvsagt få høve
til å anke gjennom vanlege kanalar eller leggje opp til
ein prosess i forhold til det.

Det som eg er glad for, og som denne spørjerunden avklarar,
er at representanten Solheim og eg òg er heilt einige om
at det i vår kultur ikkje vil vere naturleg å innføre
eit system der det skal vere bønn fem gonger om dagen,
sju dagar i veka. Det vil vere unaturleg, og det er det eg har sagt
heile vegen. Men den prinsipielle moglegheita som hovudregel bør
liggje fast. 





                

  Vi får gjere eit forsøk.

Faget kristendomskunnskap med religions- og
livssynsorientering tek sikte på å gje elevane
i grunnskulen kunnskap om kristendommen, andre religionar og livssyn
og om generelle etiske og filosofiske emne.

Det er lagt størst vekt på dei
store verdsreligionane, men elevane skal òg få kunnskap
om ulike retningar innanfor desse, og om andre religionar
og religiøse rørsler med bakgrunn i buddhismen,
hinduismen, kristendommen og islam.

Det seier seg sjølv at det er gjort
eit utval av lærestoff, og at ikkje alle religionar kan
nemnast eller verte omtala som hovudmoment i L97. Sjølv
om sikhreligionen ikkje er direkte omtala, gjev planen likevel eit
godt grunnlag for å ta inn lærestoff om sikhismen.

I KRL-planen er det lagt til grunn at elevane
skal få arbeide med religionar og livssyn som er representerte
i klassen eller i nærmiljøet. Det står
m.a. at elevane bør møte representantar for ulike
trus- og livssynssamfunn i lokalmiljøet. Som del av det
lokale arbeidet med læreplanen i faget skal det gjerast
lokale konkretiseringar og tilval av lærestoff. Særleg
aktuelt vil det vere å ta inn lærestoff om sikhreligionen
der den òg er til stades i lokalmiljøet.

På oppdrag frå departementet
har Noregs forskingsråd sett i gang evaluering av KRL-faget.
Evalueringa skal sjå på korleis opplæringa
i faget har vore gjennomført, og skal vere klar til hausten.
I den vurderinga departementet vil gjere i etterkant av evalueringa,
vil eg sjå på om det er naturleg at sikhreligionen
også vert omtala i læreplanen ut frå det
omfanget religionen har i Noreg og elles i verda.

Oddbjørg Ausdal
Starrfelt hadde her teke over presidentplassen.

  Eg tek med meg den vurderinga av korleis den
skal sjåast på i forhold til dei andre store verdsreligionane.
Der er det som representanten Solheim sa, noko ulikt syn, men hovudprinsipp
i faget er at kvar religion skal sjåast ut frå si
eiga sjølvoppfatning, og ut frå det vil vi arbeide
når vi skal ta den vurderinga som eg varsla i mitt hovudsvar.

  Som representanten Dørum viser til,
vann staten ikkje fram i avskjedssaka mot sokneprestane
Olav Berg Lyngmo og Arne Thorsen i Alta heradsrett. Fleirtalet,
dei to lekdommarane, har gjeve sokneprestane medhald i at det ikkje
er grunnlag for å gje dei avskjed frå embeta.
Fagdommaren har dissentert og i domspremissane gjort greie for sitt
standpunkt, som er at vilkåra for avskjed er til stades.

Eg har no innhenta regjeringsadvokatens rettslege vurdering
av dommen, og sendt den over til biskopane og Kyrkjerådet
og bede om utsegn frå dei. Frist for å anke saka
til lagmannsretten er 21. mars.

Som eg har uttalt i media, er eg overraska
over dommen, men eg har ikkje funne at grunnlaget for å avgjere om
dommen skal ankast, er godt nok, før eg òg har
høyrt kva dei kyrkjelege organa meiner. Det er i samsvar
med ei forvaltning innanfor kyrkjesaker eg ynskjer å ha,
at eg i alle viktige prinsipielle saker vil høyre Kyrkja
si meining før eg tek dei nødvendige avgjerdene.

  Det er vel i og for seg ikkje så overraskande
at representanten Dørum og statsråden har eit
noko ulikt syn på i kor stor grad Kyrkja skal takast med
på råd i avgjerder som gjeld Kyrkja, òg
i prinsipielle spørsmål. Det er heilt rett det
som representanten Dørum seier, at det framfor førre
runde kom eit råd frå Kyrkja sine organ, dvs.
frå Kyrkjerådet og frå biskopane enkeltvis. 

No har det seg altså slik at det ligg
føre ein dom. Eg synest det er viktig å få vurdert
premissane og dei konsekvensane det vil ha i forhold til tilsyn,
og eg synest det er viktig å få gjort det i den
situasjonen som er no, to – faktisk nesten tre – år
etter førre runde. Difor finn eg det tryggjast at Kyrkja
vert teken med på råd.

  For det fyrste: Det tek ikkje i nemneverdig
grad lengre tid enn det likevel ville ha gjort, for eg har sett
på kva saksbehandlingstid ein plar ha når det
gjeld ankar. Her har ein to månader å gå på,
og det vanlege er faktisk at ein brukar dei to månadene.
Skilnaden er at anten saksbehandlar ein åleine i departementet, eller
ein trekkjer inn Kyrkja. 

Så til spørsmålet
om statsråden har tenkt igjennom konsekvensane. Ja, det
skal eg love presidenten og spørjaren at eg har, og her
er det ikkje nokon enkle svar. For det er heilt rett at prosten
har sagt 

ein 

ting, og for nokre dagar
sidan fekk eg eit veldig sterkt brev frå soknerådet
i Kautokeino, som seier det like sterkt den andre vegen.

Eg må sjå heilskapen, og
eg må òg sjå på dei konsekvensane
som det vil få for Kyrkja på sikt. Til det vil
eg gjerne få den vurderinga òg frå Kyrkja
sjølv, og det vil som sagt ikkje forseinke saka i nemneverdig
grad. Så skal eg ta dei nødvendige avgjerder før
fristen er ute. 





                

