 Debatten om reklame i lærebøker
reiser mange prinsipielle spørsmål. Eitt av desse
er det som representanten Konglevoll viser til, nemleg at reklamefinansiering
av lærebøker kan få uheldige konsekvensar
for enkelte elevgrupper.

I § 9-4 i opplæringslova
heiter det at lærebøker som blir brukte i skulen,
skal vere godkjende av departementet. Ingen kan i dag rekne med å få lærebøker
med reklame godkjende.

Eg veit at det likevel finst ein del støttelitteratur
med reklame. Slikt materiell fell utanfor godkjenningsordninga.

I pressa vert det vist til at Sverige har reklamefinansierte
lærebøker. Etter det Utbildningsdepartementet
i Sverige seier, finst det ikkje ei ordinær ordning med
reklamefinansierte lærebøker. Det finst ein del
temabøker som er reklamefinansierte, og som vert delte
ut gratis til skulane. Denne typen bøker konkurrerer ikkje
med dei ordinære lærebøkene, men vert
nytta som støttelitteratur. Utbildningsdepartementet ser
imidlertid ikkje vekk frå at det finst tilfelle der firma
har gjeve lærebøker til lokale skular. I slike
tilfelle vert dei ordinære lærebøkene
kjøpte av firma, som limer reklame framme eller bak i bøkene og
deretter gjev dei til skulane.

Tilhøva i landet vårt skil
seg frå Sverige på ein del felt, slik at ordningar
ikkje utan vidare kan vurderast på lik linje. Vi har m.a.
fleire målformer å ta omsyn til. Tilbodsstrukturar
i vidaregåande opplæring er i tillegg slik at
vi treng bøker med svært små opplag,
og det kan då verte eit spørsmål om ei
eventuell reklamefinansiering vil verke rettferdig, slik som òg
spørjaren var inne på. I grunnskulen har eg dessutan
prinsipielle innvendingar mot ei slik ordning, og vil gå konsekvent
imot reklamefinansierte lærebøker der. Då utgiftene
til lærebøker er høge for elevar og foreldre
i den vidaregåande skulen, vil eg likevel vurdere dette
nærare før eg avviser alle former for reklamefinansiering
der, sjølv om eg i utgangspunktet der òg er sterkt
skeptisk, ut frå dei forholda eg tidlegare har nemnt.

Som representanten Konglevoll er kjend med,
vart saka om utlån av lærebøker behandla
av Stortinget i desember 1997, og avvist. Eg kan ikkje sjå at
mediedebatten om reklamefinansiering av lærebøker
har bringa fram nye moment som skulle tilseie at ordninga med elevbetalte
lærebøker vert vurdert på nytt.

 Det eg gjorde fyrst, var å klargjere
kva lova seier. Departementet har ikkje høve til å godkjenne
lærebøker med reklame pr. dato, og derfor vil det
sjølvsagt heller ikkje verte gjort. Eg vil heller ikkje kunne
tenkje meg å fremje noko forslag om at det skal vere høve
til noko slikt i framtida når det gjeld grunnskulen. Det
er ein obligatorisk skule, og eg synest òg at reklamepresset
er stort nok.

Når det gjeld den vidaregåande
skulen, er det heilt klårt at det er ganske kostbart for
både elevar og foreldre, og sjølv om eg der er
uhyre skeptisk, har eg sagt at eg vil foreta ei grundigare vurdering
før eg heilt avlyser moglegheita for å ta opp
eit slikt framlegg til diskusjon. Det er lite sannsynleg at det
kjem til å skje, men eg vil ikkje heilt late att den døra.

  Så vidt eg hugsar frå den
debatten som representanten Konglevoll viste til, var det frå departementet
si side klargjort ein del forhold rundt ei eventuell utlånsordning,
som ville ha monalege kostnader langt utover den summen representanten
Konglevoll no viste til. Eit alternativ til dette er skulebokstipend
i vidaregåande skule. Det som er felles for begge desse
forslaga, er at dei krev monalege økonomiske utteljingar.
Eg ser ikkje at det er dette som må prioriterast fyrst,
i den grad vi har ekstra ressursar å setje inn i vidaregåande
skule.

Eg har derfor alternativ i forhold til kva
som kunne brukast, men eg har sagt at det ikkje er det som har toppprioritet
no. Så får vi sjå kva vi kan finne i åra
frametter.





                

  Den 12. mars 1998 fatta Stortinget fylgjande
vedtak:

«Stortinget
ber Regjeringa om å legge fram ein eigen handlingsplan
for rekruttering til læraryrket. Handlingsplanen må innehalde
vurderingar av alle sider ved lærarens arbeidsforhold og
tiltak for å sikre både ny rekruttering og stabilitet
i læraryrket.»

Ved fleire høve har eg munnleg sagt
i Stortinget at eg vil leggje fram ein slik plan i ei eiga melding
til Stortinget. Skriftleg har eg varsla om at meldinga er planlagd lagt
fram i vår. I departementet legg vi i desse dagar siste hand
på utkastet til meldinga. Eg tek sikte på at ho
kan leggjast fram av Regjeringa før sommarferien.

I meldinga vil eg

vise korleis lærardekninga
er i dag

vise utviklingsframskrivingar

analysere og gje mine vurderingar av lærarsituasjonen 

leggje fram ein handlingsplan for å sikre framtidig lærardekning

Eg finn det ikkje rett i dag å gå nærmare
inn på kva for tiltak vi vil leggje fram. Det eg kan seie,
er at meldinga vil innehalde fleire tiltak både for å sikre
tilgangen til læraryrket og for å påverke
fleksibiliteten og arbeidsforholda i skulen på ein positiv
måte.

Eg håper representanten Kaland er
nøgd med dette til så lenge, og så kan
vi kome attende til diskusjonen når meldinga vert framlagd.

  I den grad representanten Kaland opplevde
at skulemeisteren sa at ho ikkje hadde fylgt med i timen,
var det ikkje det som var meininga med svaret mitt – det
var å gje opplysningar. Eg synest det er prisverdig at
ein representant frå eit distrikt tek opp dei problema
som trykkjer på i distriktet.

Når det gjeld yrkesfaglærarar,
er det heilt rett det som representanten Kaland seier. Ein ting
vi håper skal avhjelpe det, er at vi no, som eitt tiltak,
har kome i gang med ei ny faglærarutdanning. Så dei
forholda og tilhøva som representanten Kaland no peikte
på, er heilt klart relevante for situasjonen og vil verte
omhandla i meldinga.

Eg meiner at kvar ting som fører til
merksemd om det som det trengst å gjerast noko med, er
ein god ting. 





                

  Kyrkje-, utdannings- og forskingsdepartementet
tok sikte på å fastsetje ny rammeplan for grunnutdanning
i sjukepleie no i vår, med sikte på iverksetjing
frå hausten av. Det er rett at den endelege godkjenninga
er halden tilbake, slik at ny rammeplan tidlegast vil kunne setjast
i kraft frå hausten år 2000.

Framlegget til rammeplan inneheld element som
etter departementet si vurdering vil innebere betydelege auka kostnader
for høgskulane. Det gjeld tiltak som departementet meiner
er viktige for å styrkje praksisundervisninga og slik bøte
på påstått manglande funksjonsdugleik og
praktiske ferdigheiter hjå dei nyutdanna. Departementet
vil arbeide vidare med å avklare dei økonomiske
konsekvensane, og å finne dekning for desse innanfor dei budsjettmessige
rammene.

Det er i fyrste rekkje dette som er bakgrunnen
for utsetjinga, og ikkje at departementet vil gjere store endringar
i innhaldet i høvet til det føreliggjande framlegget, som
har vore til høyring hjå institusjonane. For helsefagutdanningane
gjeld at dei skal gje grunnlag for helsestyresmaktene sin autorisasjon
av helsepersonell. Dette er eit moment som talar for at ein i desse
rammeplanane bør ha retningslinjer som medverkar til å sikre
at dei uteksaminerte kandidatane held ein viss minstestandard. Framlegget
til rammeplan har elles òg vore på høyring
hjå helsestyresmaktene, som slutta seg til hovudtrekka
i planen.

Eg vil også vise til at vi no har
til høyring ein rapport om tiltak for å styrkje
praksisundervisninga i sjukepleiarutdanninga. Ein fordel med å utsetje
rammeplanen er at denne kan sjåast i samanheng med desse
tiltaka. Rammeplanframlegget inneber t.d. auka praksiskrav. Dette
aktualiserer spørsmålet knytt til tilgangen av
praksisplassar. Eit av framlegga i den nemnde rapporten frå Mekki-utvalet
gjeld etablering av ein instans som skal koordinere arbeidet med å skaffe
praksisplassar for helse- og sosialarbeidarutdanning både
i vidaregåande skule og i høgare utdanning. Departementet
har i brevet til høyringsinstansane uttalt at
vi er særleg interesserte i kommentarar til dette, og til
korleis ein slik instans kan fungere. Om tilbakemeldingane i høyringa
er positive, er dette noko av det eg vil sjå nærmare
på og kan tenkje meg å gjennomføre.

Departementet er kjent med at mange høgskular
har kome langt i arbeidet med fagplanane utarbeidde på grunnlag
av framlegget til rammeplan som vart sendt til høyring.
Om det er høgskular som sterkt ynskjer å setje
i gang frå hausten av, og som ser seg i stand til det innanfor
eksisterande budsjettrammer, vil departementet etter søknad
vurdere dette.

  Eg trur representanten Grete Knudsen har rett
i at ein veldig fort kjem i ein skvis. Eg håper at ei betre
organisering ved eventuelle praksissenter kan vere eitt verkemiddel.
Vidare er det klart at det hadde vore ynskjeleg om ein òg
innanfor sjukepleiarutdanninga kunne ha ordningar som var tilsvarande
dei ein del andre profesjonsutdanningar har når det gjeld
rettleiarane. Det vil igjen vere eit økonomisk spørsmål,
så eg vil ikkje gå lenger i svaret i dag enn eg
no har gjort. Men at det er eit forhold som må takast med
i totalvurderinga, er eg einig med representanten Knudsen i.

  Til det siste representanten Grete Knudsen
sa, viser eg til det eg sa i mitt fyrste svar – det vil
det då bli høve til å kome attende til.

Når det gjeld spørsmålet
om nokon av desse praksisrettleiingskontora kan kome i gang allereie
no, er eg open for det. Dersom det kjem søknader om å få sett
i verk rammeplanen – dersom dei også søkjer
om det, eller berre om det – er eg innstilt på at
vi kan setje i gang forsøk med det, mens vi arbeider vidare
med å få det som ei nasjonal ordning. I den grad
det er fylke som ynskjer å fremje slik søknad,
vil eg sjå positivt på det.





                

 På oppdrag frå IBM utførte Norsk
Gallup Institutt AS i januar 1999 ei undersøking av IKT-bruken
blant unge i aldersgruppa 16-24 år i dei nordiske landa.
Undersøkinga viser m.a. at norsk ungdom totalt sett faktisk
har noko mindre tilgang til PC enn ungdom i Finland, Danmark og
Sverige. I Finland har 93 pst. av ungdommen tilgang til PC, mens
det er 88 pst. i Noreg. Skilnadene er der, men dei er små.
Undersøkinga viser òg at i Finland og Danmark
har fleire av dei unge tilgang til PC på skulen enn kva
tilfellet er i Noreg, og at norsk ungdom generelt nyttar IKT noko mindre
enn ungdom i Finland, Sverige og Danmark. 

Ettersom norsk ungdom totalt sett ser ut til å bruke IKT
noko mindre enn ungdommen i dei andre nordiske landa, er det ikkje
uventa at norske jenter bruker IKT mindre enn jentene i dei andre
landa. Etter dei samanstillingane som er viste i pressa, kan det
sjå ut til at norske jenter nyttar utstyret i mindre grad
enn til dømes finske jenter. Dette kan også henge
saman med at bruken av IKT er meir integrert i skulen i Finland
enn i Noreg. Vi har ikkje hatt tilgang til data som viser detaljar
i IKT-bruken til jenter i dei andre nordiske landa.

Den tilgangen jenter har til og den bruken
dei gjer av IKT, er sentrale element i arbeidet med IKT i norsk
utdanning. Dei nordiske skilnadene som vi ser, vil bli studerte
nærmare.

At jenter bruker IKT mindre og har mindre interesse for
IKT enn gutar, har vi lenge vore klare over, og vi har òg
gjort noko med det. Som ledd i handlingsplanen for IKT i utdanninga
har det dei siste åra vore sett i gang ei rad tiltak for å stimulere
jenter til å interessere seg for og til å bruke
PC og Internett. Det er sett i gang FoU-arbeid i grunnskulen og
i vidaregåande opplæring. Det er etablert eigne
etter- og vidareutdanningstilbod for kvinnelege lærarar.
For å få fleire kvinner til å velje IT-utdanningar
på høgre nivå er det sett i verk spesielle
rekrutteringstiltak ved universiteta.

Etter kvart har vi fått kunnskapar
om korleis IKT kan takast i bruk på ein måte som
stettar behova både til jenter og gutar. Departementet
er no i ferd med å lage ein brosjyre der røynsler
frå prosjektarbeid vil bli samla, og der lærarar
vil få råd og tips om korleis IKT kan integrerast
i undervisninga slik at jenter også får interesse
for bruken.

Departementet vil i haust arrangere den tredje
konferansen i rekkja som rettar seg mot kvinnelege lærarar. Konferansen
Damer og Data set søkjelys på kvinnelege lærarar
sine erfaringar med bruk av IKT i skolen. Målet for konferansen
er også å spreie gode jenteretta tiltak, slik at
erfaringane kan komme fleire elevar og lærarar til gode.

Departementet vil i det vidare arbeidet på IKT-området
fylgje opp og prøve å jamne ut dei skilnadene
mellom jenter og gutar som IBM-rapporten ser ut til å vise. 

  Fyrst vil eg takke representanten Norvoll
for nyanseringa av problemstillinga. For det er ikkje noko dramatikk
i dette i dag. Men det at vi heng litt etter dei andre nordiske
landa, går det ikkje an å avfinne seg med. Så eg
er heilt einig med han i at det bør skjerpe både
statsråden, Regjeringa, oss som nasjon og Stortinget. 

Det er heilt rett at Stortinget har vore oppteke
av problemstillinga, og eg har sagt at vi vil kome tilbake i løpet av året
med ei fornying av handlingsplanen. Eg har enno ikkje bestemt på kva
måte eg vil informere Stortinget. Det kan bli i statsbudsjettet,
i eit eige dokument eller saman med noko anna av det Stortinget
har bestilt. Det som er heilt klart, er at eg kjem til å invitere
Stortinget med på vidareutviklinga.





                

