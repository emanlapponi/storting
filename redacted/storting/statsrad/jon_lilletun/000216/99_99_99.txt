  Norges byggforskningsinstitutt har, som representanten
Sjøli viser til, nyleg lagt fram ein rapport om tilgjenget
ved universiteta og studentbyane i Oslo, Bergen, Trondheim og Tromsø.
Rapporten er truleg òg aktuell når det gjeld tilhøva
ved andre lærestader i landet. Målsetjinga til
Regjeringa er at funksjonshemma utan vanskar skal ha tilgjenge til
lærestadene. Rapporten syner at denne målsetjinga
enno ikkje er nådd. Alle bygg, anlegg og lokale bør
vere fysisk tilgjengelege for alle studentar, og funksjonshemma
bør ikkje ha problem i så måte. Høgskular
og universitet skal arbeide med å leggje tilboda til rette
for funksjonshemma. I Regjeringa sin handlingsplan, St.meld. nr.
8 for 1998-99, vart institusjonane pålagde å utvikle
handlingsplanar for funksjonshemma i løpet av 1999. Slike
handlingsplanar skal òg innehalde tiltak for fysisk tilrettelegging
der dette er naudsynt. Departementet har bede lærestadene
om tilbakemelding om arbeidet med handlingsplanar. På bakgrunn
av slike tilbakemeldingar vil det verte vurdert om det er naudsynt
med ytterlegare oppfølging i høve til lærestadene. 

I tillegg har departementet i tildelingsbreva
til institusjonane føresett at minst 5 pst. av løyvinga
til vedlikehald vert nytta til å leggje bygg og lokale
betre til rette for funksjonshemma studentar.

Gjennom oppfølging av aktuelle tiltak
i St.meld. nr. 8 vonar eg at tilgjenget til høgare utdanning
allment skal bli betre for funksjonshemma. I tillegg vil eg vise
til at det før helga vart halde ein konferanse på Hamar
om dette temaet. Eg har elles teke initiativ til oppretting av eit brukarforum
for funksjonshemma studentar i høgare utdanning. Forumet
vil ha representantar frå brukarsida, universitet og høgskular
og departement. Forumet skal drøfte informasjon og problem
som er knytte til funksjonshemma i høgare utdanning, og
fremje forslag til tiltak. Her er det òg naturleg at spørsmål
som gjeld fysisk tilgjenge til høgare utdanningsinstitusjonar,
blir tekne opp.

Rapporten frå Norsk byggforskningsinstitutt
omfattar òg tilhøva i studentbyane og ved universiteta.
Det er ei erkjenning at bygging av bustader tilpassa funksjonshemma
fører til auka kostnader i høve til vanlege hybeleiningar,
noko det no er teke betre omsyn til i den nye tilskotsordninga.
Det er viktig at funksjonshemma får tilbod om studentbustader
slik at dei kan delta aktivt i studentmiljøet. I budsjettet
for 2000 vart det varsla ein handlingsplan for bygging av studentbustader,
og i denne planen vil bustader for funksjonshemma verte prioriterte. Eg
reknar med at handlingsplanen vert lagd fram på vårparten.

 Når det gjeld tidsperspektivet for
tilbakemeldinga på handlingsplanane, reknar eg med at departementet
skal ha ferdig ei oversikt over dette i løpet av dette
semesteret. 

Når det gjeld om 5 pst. er mykje eller
lite, er det faktisk ganske mykje. For dersom ein ser på totalvedlikehaldet
og ein kvart år faktisk no øyremerkjer 5 pst.,
er det grunnlag for store forbetringar ut frå det. Det
er heilt rett at her var det mykje å ta fatt i. Fyrst har
me handlingsplanane, vi skal evaluere dei, og så skal me
sjå om det er naudsynt med ytterlegare pålegg.
Når det gjeld desse 5 prosentane, meiner faktisk eg at
det er ganske mykje.





                

 Representanten Grete Knudsen reiser spørsmål
knytt til ein mogleg praksis som inneber brot på rettar
etter åndsverklova. Som kjent slår denne lova
m.a. fast kven som har retten til eit åndsverk, avgrensingar
i retten for ein viss bruk av åndsverk, t.d. for kopiering
til privat bruk, og avgjerder om avtalar om bruk av åndsverk,
m.a. til undervisningsformål. Med andre ord fastset lova
rettstilhøvet mellom private partar.

Dersom det skjer uheimla bruk, vil det vere
ei sak mellom skuleeigar, dvs. kommunar eller fylkeskommunar, og
rettshavarane. Ei undersøking som Norwaco – Organisasjon
for rettighetshaver til audiovisuelle verk – har gjort,
tyder på at det i praksis skjer brot på lova når det
gjeld framvising av spelefilmar i undervisninga.

Representanten Knudsen ber òg om at
eg tek initiativ til ei opprydding som sikrar at åndsverklova
vert ivareteken vis-à-vis skulane sin praksis, og det vil
eg gjere. Eg vil be dei statlege utdanningsdirektørane
ta kontakt med kommunane og fylkeskommunane og gjere dei merksame
på det lova seier om bruk av spelefilmar i undervisninga. 

 Representanten Knudsen nemnde ein institusjon
som opplagt er vårt ansvar, og vi må òg sjølvsagt
ta ansvar for å rydde opp i dei statlege institusjonane – eg
nemnde i stad kommunar og fylkeskommunar, men dei institusjonane
vi er eigarar av, er sjølvsagt òg eit ansvar for
oss.

Når det gjeld parallelliteten til
Kopinor, kan det vere mange ting som kan sjåast likt. Ut
frå at kommunane og fylkeskommunane er den store skuleeigaren,
vart Kopinor-avtalen etter drøftingar og forhandlingar
med KS overført til KS for to år sidan. Eg meiner
difor at det prinsipielt er rett og naturleg at KS i så fall
får forhandle fram ein avtale som er parallell til Kopinor-avtalen.

Vi medverkar gjerne til samtalar med KS om
det spørsmålet.

 Gjuteriskolan i Jönköping
er i dag eit nordisk kompetansesenter innanfor støyperifaga og
gjev opplæring for lærlingar og bedrifter i dei
nordiske landa. Departementet sitt engasjement ved Gjuteriskolan
går tilbake til tidleg på 1980-talet og er knytt
til fagopplæringa sitt behov for teoretisk kompetanse på eit område
kor det ikkje er etablert eit tilbod i Noreg.

Dei siste 20 åra har departementet
kvart år gjeve økonomisk tilskott til Gjuteriskolan
i Jönköping. Dette har vorte gjort i form av årlege
tilskott direkte til skulen til materiell og utstyr. I tillegg vart
det i perioden 1993-1997 gjeve i underkant av 1 mill. kr i tilskott
til særskilde investeringar. Vidare er det gjeve tilskott
til Teknologibedriftenes Landsforening og Fellesforbundet til deira bruk
av Gjuteriskolan som opplæringssenter for norske lærlingar
i støyperifaga. Tilskott frå departementet har dekt
undervisnings- og administrasjonskostnader.

Opplæringa på Gjuteriskolan
er ein del av opplæringa i bedrift i støyperifaga.
Innanfor desse faga har det vorte nødvendig å hente
fagleg kompetanse frå ressursmiljø utanfor bedriftene.
Det er på denne basis departementet gjennom fleire år
har gjeve økonomisk støtte for å oppretthalde
det sterke støyperifaglege opplæringsmiljøet som
er på Gjuteriskolan.

Jönkøping kommune har teke
initiativ til å reforhandle avtalen som regulerer forholdet
mellom Gjuteriskolan og dei norske brukarane, dvs. Teknologibedriftenes Landsforening
og Fellesforbundet. Departementet har motteke innspel frå Jönköping
kommune, men har behov for å sjå nærare
på korleis vi ynskjer å delta i samarbeidet om
Gjuteriskolan for framtida. 

Departementet vil difor bruke år 2000
til å gjennomgå ordninga. Det er no for tidleg å seie
noko om utfallet av denne gjennomgangen. Inntil det er teke ei avgjerd
i denne saka, vil departementet dekkje utgifter til administrasjon,
undervisning og leige av hyblar ved Gjuteriskolan i Sverige. Departementet
tek sikte på å avklare saka innan utgangen av
2000. 

  For det første vil eg her og no stadfeste
at tilbodet sjølvsagt vert halde ved like i år,
då vi betalar som vi tidlegare har gjort til denne skulen.
Det andre er at det sjølvsagt skal finnast eit slikt tilbod òg
i framtida, etter 2000, med tilsvarande kvalitet.

Vi erkjenner, som representanten Løvik
peikar på, at dette er ein viktig bransje med gode framtidsutsikter
som må sikrast tilstrekkeleg med kompetent personale. 

Det vi likevel ser på, er om det er
naturleg å tilretteleggje for dette tilbodet i Noreg. Ut
frå argumentasjonen til representanten Løvik kan
vel mykje tyde på at det ikkje umiddelbart ser ut som den
mest naturlege løysinga, men det er altså det
vi går gjennom. Og tilbodet til industrien og til næringa
skal òg finnast etter år 2000.

