  Eg er einig med representanten Rolf Reikvam
i at studentane som arbeider i rettshjelpstiltaka, gjer eit viktig
arbeid. Dei har òg teke opp spørsmålet
om endring i studiefinansieringa i eit brev til departementet, og
det har vore eit møte med representantar for studentane
i departementet no før jul der dei gjorde greie for problemet
med finansiering av livsopphald under engasjementet i rettshjelpstiltaka.

Det er ein føresetnad for finansiering
gjennom Lånekassa at ein studerer på minst halv
tid. Er ein i fullt arbeid, har ein til vanleg ikkje rett til å motta
støtte frå Lånekassa. Etter
mi meining er det eit viktig prinsipp at den støtta som
studenten får frå Lånekassa, skal gå til studium
og ikkje til å finansiere andre aktivitetar, sjølv om
dei er viktige og samfunnsnyttige. Dette inneber at i den grad rettshjelpstiltaka
går inn som ein del av jusstudiet, kan studentane ha rett
til støtte frå Lånekassa for denne delen.
For arbeid som går utover dette, må deltakarane
få kompensasjon frå andre kjelder. I møtet
før jul vart studentane difor rådde til å arbeide
vidare med spørsmålet om finansiering under engasjement
i rettshjelpstiltaka.

Eg vil i denne samanhengen òg vise
til at det utvalet som har vurdert utdanningsfinansieringa gjennom
Lånekassa, Aamodt-utvalet, i si innstilling legg vekt på ei større
grad av reindyrking av hovudformålet med utdanningsfinansieringsordninga.
Det følgjer av dette at eg ikkje kan love å opne
for eit ekstra stønadsår i Lånekassa for
desse studentane.

Hans J. Røsjorde hadde
her gjeninntatt presidentplassen.

  Skulen det her er tale om, nyttar det pedagogiske
opplegget ACE. Dei skulane som nyttar dette opplegget, er frå departementet
si side ikkje godkjende som fagleg pedagogiske alternativ, men som
religiøse alternativ til den offentlege skulen etter privatskulelova § 3
bokstav a. Dei har ein særskild læreplan i kristendomskunnskap
med religions- og livssynsorientering.

ACE-skulane skal elles følgje læreplanane
for offentlege skular, med enkelte tilpassingar i faga norsk, natur- og
miljøfag, samfunnsfag, kroppsøving og musikk.

Skulane kan nytte ACE-læremiddel så langt
det er formålstenleg etter dei godkjende læreplanane.
Dette følgjer av privatskulelova § 4.
Departementet legg til grunn at det ikkje krevst godkjenning av
lærebøker som vert brukte i private skular.

I samband med at privatskulelova av 1985 vart
vedteken, behandla departementet spørsmålet om
godkjenning av læremiddel i Ot.prp. nr. 58 for 1983-84,
side 21. Departementet foreslo ikkje føresegner om godkjenning
av lærebøker i den nye privatskulelova, men hadde
som føresetnad at fagplanane i rimeleg utstrekning
vart følgde. Departementet la her avgjerande vekt på omsynet
til den frie stillinga skulane har, og at dette også burde
gi høve til fritt val av læremiddel.

Eg viser til det som er uttalt i Innst. O.
nr. 53 for 1984-85, side 7, der det heiter:

«Under
alle omstende skal private skular drivast etter planar som er godkjende
av departementet, og fleirtalet finn at dette kravet er tilstrekkeleg
for å sikra ein sams undervisningsstandard. Utover dette
meiner fleirtalet at omsynet til skulane sin fridom tilseier at
dei bør stillast fritt når det gjeld val av læremiddel.

Fleirtalet ser det som ein føresetnad
at læremateriellet held seg innanfor dei rammene som er
gjevne i norsk lov, og vil særleg peika på dei
lovreglar som gjeld diskriminering og likestilling.

Fleirtalet føreset likevel – som
departementet – at eit tilsyn med fagplanane i rimeleg
omfang vert fylgt.»

Ved godkjenning av private skular med rett
til statstilskot legg departementet til grunn at likestillingslova §  7 gjeld.

Fridomen til å nytte eige undervisningsmateriell
er presisert overfor ACE-skulane i godkjenningsbreva frå departementet.
I desse vedtaka er det òg presisert at på likestillingsområdet
skal opplæringa vere i samsvar med læreplanen
og lov om likestilling, og at det må takast omsyn til dette
ved val av materiell og arbeidsmåtar.

Eg vil elles minne om at statens utdanningskontor
fører tilsyn med dei private tilskotsskulane, mellom desse ACE-skulane.
Utdanningskontora skal sjå til at lov og andre vilkår
blir følgde opp av skulane. Eg har til no ikkje motteke
noka melding frå tilsynsorgana som gjer det nødvendig å vurdere
godkjenninga til nokon av ACE-skulane.

  Det har kome fram eit ynske frå Likestillingsombodet
om at det skal vere same type godkjenningsordning for bøker
og læremiddel i privatskulane som i den offentlege
skulen. Stortinget sa klårt frå då lova
vart handsama, at det skal det ikkje vere. 

Det er gjeve nokre døme. Det eit tilsynsorgan
må sjå til, er at det som er sagt i tilsegnsbrevet,
vert følgt òg når det gjeld dette med
likestilling. Det som departementet har gjort, og som vi har klårgjort
i Stortinget tidlegare, er at vi har systematisert og intensivert
tilsynsarbeidet i forhold til desse skulane. På den måten
vil det representanten Reikvam er oppteken av, verte teke hand om.

  Statsråden er i dialog med Likestillingsombodet
om desse sakene. 

Det er klårt at eg saksbehandlar ikkje
enkeltbøker – eller skular for den saka sin del – frå Stortingets
talarstol. Vidare er det klårt at det i undervisningstilfanget
til ein skule heilt opplagt vil verte brukt både tidsskrift,
bøker og aviser som har haldningar og meiningar som går
på tvers av det som er norsk lov. Det må det vere
fullt tillate at ein gjer. Men dersom det skulle vere autoritativt,
at det var det som på ein måte var linja i undervisninga,
er eg sjølvsagt samd med representanten Reikvam i at det ikkje
kan aksepterast. Difor står eg fast ved at her har vi eit
tilsynssystem, og det skal vi syte for fungerer på ein god
måte.





                

  Elevar i den vidaregåande skulen
har i mange år hatt lovfesta rett til gratis skuleskyss
når dei bur i ein viss avstand frå skulen. I 1994 vedtok
Stortinget ei presisering om at dersom ikkje fylkeskommunen tilbyr
gratis skyss, skal elevane ha full skyssgodtgjersle. Den gongen
stod desse reglane i velferdslova. Bakgrunnen for lovendringa var
ein dom frå Eidsivating lagmannsrett som slo fast at praksisen
i enkelte fylkeskommunar med å krevje eigendel ved skyss var
i strid med lova. Stortinget sitt fleirtal føresette den gongen
at òg kostnadene til skuleskyss for elevar i den vidaregåande
skulen skulle dekkjast av den einskilde fylkeskommunen innanfor
vedtekne rammer.

Då velferdslova vart oppheva, vedtok
Stortinget i 1998 at lovreglane om gratis skyss og full skyssgodtgjersle
skulle leggjast inn i den nye opplæringslova. Sjølv
om opplæringslova, som tok til å gjelde 1. august 1999,
var ei ny lov, var altså reglane om skyss ikkje nye, men
berre ei vidareføring av dei lovreglane vi hadde hatt i
fleire år.

Fordi fylkeskommunane sjølve tolka
lovreglane om full skyssgodtgjersle så ulikt, og ein dermed
fekk ein vedvarande debatt om kva som var deira forpliktingar, bad
Kommunenes Sentralforbund departementet om å presisere
reglane i forskrift. 

Etter ei brei høyring tok ny forskrift
til å gjelde frå  12. august 1999. Forskrifta
er ei presisering innanfor lovretten til gratis skyss eller full
skyssgodtgjersle når elevane bur meir enn 6 km frå skulen.
På denne bakgrunnen skulle ikkje den nye forskrifta innebere
auka kostnader for fylkeskommunane. Den satsen som fylkeskommunane
skal nytte for skyssgodtgjersle, er i forskrifta sett lik den satsen
ein i 1997 fekk forskriftsfesta for dekking av utgifter ved reise
for undersøking og behandling i folketrygdsamanheng. Eg
vil minne om at denne satsen berre gjeld når ein fylkeskommune
ikkje sjølv vel å stå for transporten.
Elevane kan altså ikkje krevje å få godtgjersle
framfor gratis skyss.

Eg er kjend med at fylkeskommunane før
forskrifta tok til å gjelde, gav ulik skyssgodtgjersle.
Somme av fylkeskommunane gav skyssgodtgjersle ut frå ein
pårekna rutebiltakst for dei strekningane der det ikkje
er offentleg transporttilbod. Dette dekte ikkje fullt ut kostnadene
ved eigen skyss. Andre gav skyssgodtgjersle etter høgare
satsar. Etter mi vurdering skulle altså ikkje forskrifta
føre til auka kostnader for fylkeskommunane i forhold til
den retten som følgjer av lova. Om Hedmark fylkeskommune no
meiner at dei har fått auka utgifter til elevskyss på grunn
av dei nye forskriftene, kan det skuldast at Hedmark i tida før
vi fekk den nye forskrifta ikkje har halde seg til lovregelen om
full skyssgodtgjersle for elevar i den vidaregåande skulen.
Det vil seie at elevane i Hedmark har fått eit betre tilbod
enn før, eit tilbod som no tilsvarar det ein har i andre
fylkeskommunar. 

  Fyrst vil eg presisere at det er Kommunenes
Sentralforbund som har bede om denne forskrifta, då det
var ulik tolking av lova og ein del rettssaker gav som resultat
at fylkeskommunen fekk dramatisk høge utgifter nokre stader
i landet. Det var grunnlaget for at dei bad oss om å lage
ei forskrift. 

Når det gjeld Hedmark fylkeskommune,
må representanten Faldets påstand byggje på ei
misforståing, for det er jo ikkje slik at vi endrar noko
som helst der fylkeskommunen sjølv syter for skyss via
eigne transportmiddel, buss e.l. Dette dreier seg om dei tilfella
der det er dei føresette sjølve som står
for skyssen, det er der ein har fått tilsvarande takst
som f.eks. folketrygda nyttar. Eg skal ikkje påstå at
det ikkje i dette tilfellet kan slå ut på ein
slik måte at det kan bli auka utgifter, då eg
ikkje kjenner til kva takst ein har hatt før, men den forståinga
representanten Faldet hadde av forholdet, må byggje på ei misforståing.

  Det siste kan sjølvsagt imøtekomast.
Vi tek alltid gjerne samtalar for å sjå om der
er misforståingar. Men eg gjentek at grunnen til at denne forskrifta
kom, eine og aleine var at Kommunenes Sentralforbund bad om klarare
presiseringar for å unngå det uføret
som ein del fylkeskommunar hadde kome i i forhold til dei rettssakene
dei hadde vore oppe i ut frå si tolking av lova. Vi følgde
opp det som Kommunenes Sentralforbund bad om, og det har vi gjort
ved å setje takstane lik takstane til folketrygda. Det
kan slå ulikt ut fylkeskommunane imellom, men som eg starta
med: Vi er sjølvsagt opne for å ha ein samtale
med Hedmark i forhold til praktiseringa og konsekvensane av denne
forskrifta.

  Eg er einig med representanten Stang i at
dette er ei viktig sak. Noreg er eit land med mykje vêr,
og difor treng vi ei vêrvarsling som til kvar tid er tilpassa
dei klimatiske forholda vi har å stri med. Det er ingen
tvil om at vêrradar er eit godt hjelpemiddel i vêrvarslinga,
og eg skulle sjølvsagt ynskt at vi hadde kome lenger i
utbygginga. Men vi 

har 

kome lenger enn representanten
Stang hevdar.

I haust vart Meteorologisk institutt ferdig
med utbygginga av ein ny vêrradar i Hægebostad
kommune i Vest-Agder. Radaren er no i prøvedrift og vil
verte offisielt opna til våren. Då vil vi ha to
vêrradarar, som til saman dekkjer kysten og innlandsområda
i Sør-Noreg.

Meteorologisk institutt er no i gang med å leggje
planar for ein tredje vêrradar. Eg vil la instituttet sjølv
vurdere kvar vêrradaren bør plasserast, men departementet har
gjeve instituttet høve til å overføre
eit beløp på 3,3 mill. kr til
2000 og nytte desse midlane til utbygging av vêrradar.
Dersom det lukkast å få til ei samfinansiering
med andre institusjonar, vil vi ha nok midlar til å starte
utbygginga av den tredje vêrradaren.

Den vidare utbygginga må vi sjølvsagt
sjå i samanheng med dei årlege budsjetta. Vi talar
her om ei stor og langsiktig investering, men eg er viss på at
samfunnet på sikt vil tene på eit fullt utbygt
vêrradarnett.

Eg kan love at eg vil arbeide for at det skal
verte mogleg å få til ei vidare utbygging.
Men då er vi avhengige av at dei institusjonane som har
nytte av vêrradarnettet, også vert med på finansieringssida.

  Eg konstaterer at representanten Stang sjølvsagt
har heilt rett når han peikar på at eg har gleda
av å vere statsråd i ei utmerkt regjering i eit
av verdas rikaste land. 

Men eg må nok seie at eg ikkje har
merka meg at representanten Stang eller hans parti har vore overvettes opptekne
av å styrkje budsjettet på desse postane. Dei tinga
vi no i dag diskuterer, har klart vore lagde fram i våre
proposisjonar, og når vi i fjor måtte skjere ned
på totalbudsjettet med 8-9 milliardar kr,
er det klart at det òg fekk konsekvensar for framdrifta
i denne saka. Men vi klarte altså likevel å byggje
ein vêrradar, som i tillegg til den vi hadde frå før,
dekkjer Sør-Noreg, og det vil nokså sikkert verte
ein til i inneverande år. Det synest ikkje eg er å halte.
Det er å gå sakte – kanskje litt for
sakte, men vi går i rett lei. 

Så ser eg fram til at representanten
Stang og hans parti no verkeleg vil stå på for
akkurat forskingsbudsjettet – og den delen av forskingsbudsjettet
som dette dreiar seg om.

  Eg deler fullt ut representanten Stangs vurdering
av kor viktig dette er med vår kyst og vår plassering. 

Når det gjeld finansiering, må eg
seie at det er nok ikkje så uvanleg, men tvert om svært
vanleg, at finansieringa også i dei andre landa vi kan
samanlikne oss med, har vore eit spleiselag mellom ganske mange
som har interesse av å få slike radarar på plass.

Når det gjeld kven som har medverka
til desse radarane, er det nok i stor grad det offentlege. Det er
forskjellige etatar innanfor forskjellige departement, men òg
nokre private. Det håpar eg vi skal få til framleis.

Det som er gjort frå vår
side for å følgje opp dette og sørgje
for at planen vart ferdig, har eg òg orientert om, men
eg sa korfor finansieringa ikkje har kome tidsnok. Eg ser fram til
at like engasjerte innlegg vil kome frå representanten
Stang og hans parti òg i budsjettdebatten i forhold til
forskingsbudsjettet generelt og denne saka spesielt. Då ser
eg ljost på det nye året!





                

