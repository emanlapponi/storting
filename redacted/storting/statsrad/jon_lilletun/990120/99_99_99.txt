   Lyngdal kapellangard vart teken opp til ordinær
vurdering for sal i januar 1997 etter retningslinjer gjevne i St.meld.
nr. 64 for 1984-85. Ei avgjerd om ein prestegard kan seljast eller
ikkje, byggjer på ei vurdering av mange forhold som er
viktige for forvaltninga av fondet. Dette gjeld økonomi
og avkastning av fondet, omsyn til kyrkjelege behov, omsyn til ei
effektiv forvaltning av landbrukseigedomar og skog, det offentleges
behov for areal, m.m. Her kjem òg vurderingane om det skal
seljast skog med eigedomen, og i så fall kor mykje.

Etter ei samla vurdering vart avgjerd om sal
av eigedomen gjord kjent i brev av 9. juli 1998, og det er søkt om
deling av eigedomen. Saka ligg no i kommunen for ordinær
handsaming etter jordlova og plan- og bygningslova. Kommunen avgjer
om deling kan gjerast i forhold til plan- og bygningslova, medan
dei innstiller overfor fylkesmannens landbruksavdeling for avgjerd
i forhold til jordlova. Grunngjevinga for at ein har vurdert deling av
eigedomen, er den same for Lyngdal kapellangard som for dei prestegardane
som har vore til vurdering for sal tidlegare.

Eit moment i denne vurderinga er at fondet òg
i framtida vil vere ein stor skogeigar, der drift av skog og utmark
vil vere eitt av dei økonomiske fundamenta som fondet må ha
for å tene oppgåver for Den norske kyrkja. Ei
svekking av arealgrunnlaget vil redusere moglegheitene for ei god
forvaltning og ei rekningssvarande drift. Fondet har andre skogeigedomar
innanfor dette distriktet som blir drivne saman med denne aktuelle
skogen. Skogane har ei samla forvaltning, og skog som
vert behalden, vil framleis verte driven på ein fagleg
og landbruksmessig forsvarleg måte og vere til stor nytte
for fondet.

Skogsdrifta på denne prestegarden
har, som på andre prestegardar, vore forvalta for seg og
har aldri gått inn i avtalen med paktaren. Fondet sin skog
har vorte forvalta og driven av andre enn prest og paktar alt sidan
skogdirektørembetet vart oppretta i førre
hundreåret. Sidan har Direktoratet for statens skoger – no
Statskog – stått ansvarleg for skogforvaltninga
til fondet. Skogen har aldri vore ein del av den driftseininga paktaren
har hatt ansvaret for, men eg ser at det vil vere ein styrke i drifta
for paktaren dersom han også får overta skogen.

Mitt ansvar i denne saka er m.a. å sikre
forvaltninga av Opplysningsvesenets fond sine eigedomar. Eg vil
no avvente alle dei råda som kjem frå offentlege
høyringsinstansar, både på kommunalt
og fylkeskommunalt hald. Før eg tek avgjerd i denne saka,
vil eg også leggje saka fram for Landbruksdepartementet
for å få ei vurdering av jordbruksdrifta og skogsdrifta.
På dette grunnlaget vil eg ta ei avgjerd som tek omsyn
både til forvaltninga av Opplysningsvesenets fond og dei
landbruksmessige sidene, som representanten Gabrielsen tek opp.

  Dette er forvaltning av Kyrkjas gods, og ein
har hatt den praksisen ved dei fleste sala at ein har delt på den
måten som her er vist til. Samstundes er eg einig med representanten
Gabrielsen i at når ein paktar først får
kjøpe eit bruk, er det viktig at det faktisk er eit livsgrunnlag
på det bruket. Ut frå at denne regjeringa legg
sterk vekt på at det skal vere levelege bruk på bygdene,
er eg innstilt på å drøfte akkurat den
delen med landbruksministeren, slik som eg sa i mitt første
svar. Det endelege svaret vil nok ikkje representanten Gabrielsen
få i dette møtet, anna enn at det er ei saksbehandling på gang,
men dei problemstillingane som han har teke opp, vil verte grundig
vurderte av meg.

  Etter innføringa av ei oppfylgingsteneste
med Reform 94 står det no eit breitt fylkeskommunalt apparat
klart for å fylgje opp ungdom som har rett til opplæring,
men som ikkje har søkt eller teke imot opplæringsplass,
eller som har slutta midt i skuleåret. Oppfylginga skjer
gjennom personleg kontakt med den unge, kvart skuleår.
Dette er ei stor forbetring i høve til dei såkalla
gamle dagar, som i vidaregåande opplæring vert
definert som tida før  Reform 94.

Tal frå oppfylgingstenesta viser at
i europeisk målestokk har Noreg ein liten del elevar som
fell utanfor det vidaregåande opplæringssystemet.
Forskinga i samband med innføringa av reforma teiknar eit
bilete av ei teneste som for det meste verkar etter intensjonane,
men som enno klart kan forbetrast. Representanten Karin Andersen
sitt spørsmål gjeld eit slikt forbetringsområde:
kombinasjonen av arbeid og opplæring.

Evalueringa av Reform 94 syner at ungdom som
har hatt eit tilbod som inneber ein 

kombinasjon 

av
arbeid og opplæring, oftare har halde fram i vidaregåande
opplæring enn ungdom som har gjort noko anna, anten dei
har gått på skule, hatt praksisplass, hatt vanleg
jobb eller berre gått heime. Arbeidsmarknadsetaten er derfor
ein særs viktig samarbeidspartnar. Det er fylkeskommunen
som gjennom oppfylgingstenesta skal sikre det tverretatlege samarbeidet
mellom dei kommunale, fylkeskommunale og statlege instansar som
har ansvar for målgruppa.

Ikkje minst gjeld dette samarbeidet med arbeidsmarknadsetaten.
Evalueringa av Reform 94 viser at mens arbeidsmarknadsetaten ventar
at skulen driv differensierte, individretta opplegg slik at fleire
ungdomar kan nyttiggjere seg skuletilbodet, ventar leiinga i oppfylgingstenesta
at arbeidsmarknadsetaten relativt raskt kan stille med kvalitativt
gode praksisplassar. Eit godt samarbeid mellom fylkeskommunen og
arbeidsmarknadsetaten om oppfylgingstenesta er eit kriterium for å lukkast
i arbeidet med å formidle tilbod til dei unge. Eg vil derfor
ta initiativ til eit møte med Arbeids- og administrasjonsdepartementet
for å drøfte samhandlinga mellom oppfylgingstenesta
og arbeidsmarknadsetaten, slik at det offentlege systemet kan fungere
godt i høve til oppfylgingstenesta sine intensjonar. Eg
syner elles til stortingsmeldinga om erfaringane med Reform 94,
som Stortinget vil få til våren.

Departementet har òg gjennomført
eit større forsøk med delkompetanse for dei ungdomane
som har problem med å nå full kompetanse. Resultata
av forsøket er gode, og departementet vil arbeide aktivt
vidare med denne saka, m.a. har vi nær kontakt med partane
i arbeidslivet for å opprette eit nytt tariffområde.
Eg er overtydd om at den kompetansen ein tileignar seg som er annleis – den
er kalla  delkompetanse, men vi bør finne eit nytt namn – må òg
kunne gje eit stempel som igjen gjev ein arbeidsplass, og da må vi
ha eit tariffområde. Det har vi nær dialog med
partane om. Eg håpar at vi snart skal kome i mål
her, og då vil den delen av arbeidet kunne intensiverast.

  I og med at evalueringa kjem no, rundt påsketider,
trur eg at det vi må kunne ha som målsetjing,
er å finne grep som vi kan presentere i denne meldinga.
Å få det i gang før det, trur eg er vanskeleg. 

Eg ser veldig tydeleg representanten Karin
Andersens engasjement og har sjølv doble tankar i forhold
til dette. Vi har fått eit system der alle kan kome inn
i vidaregåande skule, og det har gjeve oss ein oversikt
gjennom m.a. oppfylgingstenesta. Men det er klart at vi har lett
for å verte så «skulske» i dette
at det vert nokre, 0-10 pst., eller liknande, som kan falle
ut, og derfor er det heilt maktpåliggjande å klare
dette. Då treng vi å samarbeide. Eg må berre
erkjenne at der har vi framleis ein monaleg veg å gå.
Eg skal prøve å  bidra til at den vegen vert skikkeleg,
men det er mange uløyste oppgåver som ligg framfor oss
her.

   Det var eit ganske intelligent spørsmål.
 Det kan godt hende at det isolert sett hadde løyst noko
av dette problemet, men eg meiner at vi må ha definert
betre både organisatoriske grep og omfang før
vi lovfestar den retten.  I utgangspunktet har jo Regjeringa ei
plikt overfor fylkeskommunen til å tilretteleggje for vidaregåande
opplæring, og eg trur at summen av kompetansereforma vil
kunne gje oss gode hjelpemiddel her.  Eg trur at vi treng ein del
meir kunnskap før vi går det skrittet som representanten
Karin Andersen her ynskjer at vi skal gå, og gjev derfor
ikkje det svaret som ho ynskte i dag.  Men eg reknar med at representanten
Andersen kjem tilbake ved eit seinare høve.

   Sidan eg for kort tid sidan fekk honnør
for å gje eit kort og konsist svar, burde eg kanskje denne
gongen òg ha sagt: Ja, det vil eg.  Svaret dekkjer i alle
fall denne regjeringa sin intensjon i høve til det å få flyktningar/innvandrarar
raskt i arbeid.  Når eg må bruke nokre fleire
ord enn ynskjeleg, er det fordi svaret treng ei presisering.  Det
er viktig å streke under at det her går eit viktig
skilje mellom fagutdanning og vidaregåande opplæring
sitt nivå, dvs. fag- og sveineprøver og utdanning
i fag som høyrer inn under universitets- og høgskulestrukturen.

På den eine sida må fagpersonell
som skal utføre arbeid i Noreg, ha den naudsynte utdanninga
og autorisasjonen i høve til norske standardar i faget.

På den andre sida har denne regjeringa
sagt at flyktningar/innvandrarar med utanlandsk utdanning
må sikrast ei rask vurdering av sin kompetanse med sikte
på:

		å få godkjenning
med tanke på arbeid

		å få slått fast kva som manglar
i høve til norsk standard i faget, og verte rettleidde
inn mot den delen av opplæringssystemet som kan supplere
den manglande kompetansen

I høgare utdanning er det den einskilde
institusjonen som er godkjenningsinstans for utanlandsk utdanning.
 Søknaden om å få godkjent slik utdanning
vert send Informasjonssenter for internasjonal utdanning.  Dersom praktisering
av yrket krev ein eigen autorisasjon, må ein søkje
den aktuelle autorisasjonsinstansen for faget om slik autorisasjon.
 Denne godkjenningsordninga fungerer godt, sjølv om vi
veit at det i enkelte høve tar noko lengre tid enn ynskjeleg å få vurdert
kompetansen.  Eg vil gjere mitt til at ordninga skal fungere så raskt
og effektive som mogleg.

Når det gjeld vidaregåande
opplæring, kan full fagutdanning frå utlandet
godkjennast som jamstilt med norsk utdanning i faget.  Yrkesopplæringsnemnda
gjer ei fagleg vurdering av utdanninga, mens Statens utdanningskontor
gjer endeleg vedtak om godkjenning.

Departementet arbeider no med retningsliner
for yrkesprøving av innvandrarar som 

ikkje

 kan
dokumentere dette ved eksamenspapir eller anna form for kompetansebevis.
 Yrkesprøvinga vil gje høve til å få dokumentert teoretisk
og praktisk dugleik, samtidig som ein får vite kva som
manglar for å kunne melde seg til fag- eller sveineprøve.
 Råd om eventuell tilleggsopplæring vil bli gjeve
som ein del av ordninga.  Departementet er i sluttfasen med utarbeiding
av slike retningsliner for yrkesprøving.

Faglege testar og prøver som representanten
Johnsen spør etter, vil òg kunne vere ein viktig
del av kompetansereforma, der vurdering og godkjenning av den einskilde
sin realkompetanse skal vere ein naturleg del av opplæringsløpet.

Per Ove Width hadde
her overtatt presidentplassen.

  Det er heilt rett som representanten Johnsen
seier, at det er viktig, og det er – det skal vi erkjenne – vanskeleg.

For det fyrste er vi generelt ofte for konservative
når det gjeld å tru at utdanninger utanfrå er
gode nok. Det er i seg sjølv ei viss psykologisk hindring.

Det andre er sjølvsagt at vi òg
må kvalitetssikre. Vi har i det siste sett nokre eksempel
på at vi har godkjent legar som ikkje skulle ha vore godkjende.
Men det er forskjell på yrkesutdanningar, som representanten
Johnsen no tek opp, og f.eks. ei medisinutdanning. Derfor har vi vorte
betre, men vi kan framleis verte endå betre. 

Vi held altså på med å lage
ferdig ein del prøver. Om dei òg kan brukast i
dei tilfella som Johnsen no tek opp, skal eg vurdere. Kan det verte
ei betre ordning, så skal vi sjå på det.

  I ein merknad i Budsjett-innst. S. nr. 12
for 1998-99 bad eit fleirtal i kyrkje-, utdannings- og forskingskomiteen – representantane
for Arbeidarpartiet, Framstegspartiet og SV – departementet ta
ansvaret for fylgjande i forhold til situasjonen ved Bredtvet kompetansesenter:

		ein gjennomgang av ressurssituasjonen
ved senteret, i regi av det nye styret

		samlokalisering av avdelinga  Søndre Land med
hovudverksemda i Oslo og geografisk flytting av fagstillingane til
Bredtvet

I budsjettdebatten i Stortinget gav eg uttrykk
for forståing for ynsket om å be styret gå gjennom
ressurssituasjonen ved Bredtvet. Eg bad om støtte til at
ein slik gjennomgang kan femne om heile verksemda ved institusjonen, òg
medrekna fagstillingane på området taleflyt/stamming,
som i dag er lokalisert i Søndre Land. Berre representanten
Anneliese Dørum frå Arbeidarpartiet tok klart
avstand frå å leggje dette til grunn for styret
sin gjennomgang.

I debatten sa Ursula Evje m.a. at det for Framstegspartiet
var mest om å gjere «å bevare så mye
av den eksisterende spisskompetansen som mulig». Eg er
samd i det. Dette er òg grunnen til at eg ynskjer ein samla
gjennomgang av heile ressurssituasjonen ved Bredtvet før
eg er innstilt på å fylgje opp  merknaden om å flytte
fagstillingar frå Oppland til Oslo.

Det bør vere i alle si interesse at
styret gjer ei skikkeleg fagleg vurdering av situasjonen, inklusiv
ei vurdering av eit alternativ med å knyte dei nemnde fagstillingane ved
Søndre Land opp mot liknande fagmiljø på Øverby kompetansesenter.
Departementet fekk dessverre aldri høve til å be
det gamle styret sjå nærare på dette
alternativet, men det vart kommentert som fagleg interessant av dåverande
styreleiar.

Med dette som bakgrunn har eg i brev av 12.januar
i år bede det nye styret om å gjere ei heilskapleg
vurdering av ressurssituasjonen ved Bredtvet kompetansesenter. På grunnlag
av ein slik gjennomgang vil styret gje si faglege tilråding
innan 25.februar. Eg vil ikkje fylgje opp fleirtalsmerknaden om å flytte
dei nemnde fagstillingane før resultatet av denne faglege
gjennomgangen ligg føre.

Som statsråd er eg oppteken av å finne
dei beste faglege løysingane i saker som denne. Eg tek
gjerne opp att det eg sa om dette i budsjettdebatten i Stortinget:

«Nokre
har prøvd å gjere dette til distrikspolitikk.
Det er det ikkje. Det er eit fagleg spørsmål,
og dersom det fagleg sett er likeverdig eller betre, gjorde det
vel heller ikkje noko om Oppland, som er så hardt råka,
fekk ein del av denne kompetansen i staden for ei ytterlegare sentralisering
i Oslo.»

Eg kjem sjølvsagt ikkje til å gå på tvers
av stortingsfleirtalet sin vilje i dette spørsmålet.
Dersom styret på fagleg grunnlag skulle kome til at fagstillingane
i taleflyt/stamming i Søndre Land bør
knytast nærare opp mot Øverby kompetansesenter i staden
for å verte flytta til hovudinstitusjonen i Oslo, vil eg
derfor på det grunnlaget kome tilbake til Stortinget med
saka.

 Det er ikkje rett at det gamle styret vurderte
den løysinga som det nye styret vurderer. Det som vart
vurdert, var ei lokalisering av noverande institusjon i Søndre
Land og på Bredtvet. Vurderinga av dette i forhold til
Øverby kom frå nokre av dei tilsette sine organisasjonar
i den førre fasen, og då det vart teke opp med
styreleiaren, meinte ho at det var interessant å få vurdert. 

Ursula Evje frå Framstegspartiet sa
at det var om å gjere å ta vare på så mykje
som mogleg av den eksisterande spisskompetansen. Det er grunn til å tru
at ei slik flytting vil kunne føre til at ein mister ein
del av den spisskompetansen som i dag er opparbeidd. Men det er snakk
om at vi forskyv dette med halvannan månad. Det kostar
ikkje 1 mill. kr!

  Det ligg føre ein merknad, og den
merknaden er eg fullt på det reine med. Eg har sagt at
skal det skje noko anna enn det som står i den merknaden,
må denne saka heilt klart tilbake til Stortinget. Men ut
frå det som skjedde i debatten, meiner eg at eg har grunnlag
for den utgreiinga eg har sett i gang. Representanten Dørum
seier at det ligg føre ein risiko for å miste spisskompetanse,
men om det strir dei lærde. Dersom representanten Dørum
har rett, vil jo denne vurderinga frambringe akkurat dei resultata.
I så fall er det heilt opplagt at då går
vi vidare allereie ganske raskt etter den 25. februar. Skulle derimot
dei faglege vurderingane seie at det alternativet som ikkje har
vore vurdert tidlegare, er bra, så vil Stortinget få høve
til å sjå på det. Sjølvsagt
vil ikkje eg gjere noko på tvers av det som Stortinget
har sagt. 





                

  Forskrifta om miljøretta helsevern
i barnehagar og skular, der godkjenningskravet vart sett i kraft
1. januar 1999, er retta mot elevane sitt arbeidsmiljø.
Eg vil i samarbeid med helseministeren, som har ansvaret for forskrifta,
fylgje med på korleis denne forskrifta etter kvart får
verknad i skulane. 

Det er viktig å peike på at
det er skuleeigarane som har ansvaret for å sikre skuleanlegga.
Kommunen har det overordna ansvaret for dei grunnskulane han driv,
og fylkeskommunen for dei vidaregåande skulane. 

Når det gjeld andre tiltak som kan
vere med på å betre skulemiljøet, vil
eg peike på fylgjande:

		I 1998 vart den fyrste Skulebyggprisen
delt ut. Formålet med denne prisen er å stimulere
kommunar og fylkeskommunar til å byggje gode skuleanlegg.
Kvart år vil det verte laga ein publikasjon som beskriv
det skuleanlegget som fekk prisen.

		I samarbeid med SINTEF i Trondheim vert det gitt ut eit
hefte i løpet av vårhalvåret som tar
føre seg måtar å byggje gode skular på.
Heftet er mynta på kommunane, og er meint som ei hjelp
og støtte i arbeidet med å planleggje skulebygg.
Det vil her verte vist eksempel på gode løysingar. 

		Departementet har gitt ut ei rettleiing om inneklima: «Hvordan
lage et sunt innemiljø i skolebygg?», som vart
presentert den 14. desember i fjor. Målgruppene for dette
heftet er i fyrste rekkje skulepolitikarar, medlemer av plan- og
byggjekomitear, skuleleiarar, lærarar og foreldretillitsvalde.
Målsetjinga er å medverke til større
kunnskap om kva inneklimaet har å seie for helsa, trivselen
og læringsvilkåra for elevane, og om kva faktorar
ein må ta omsyn til når ein vil skape eit godt
og sunt innemiljø i skulebygga. 

Som det er gjort greie for i budsjettproposisjonen
for 1999, er det sett ned ei interdepartemental arbeidsgruppe som
greier ut rettshøve omkring arbeidsmiljøet for
elevane, og vurderer behovet for lov- og forskriftsendringar. Arbeidsgruppa
er i sluttfasen av arbeidet, og eit fullstendig utkast til rapport
er på høyring i dei medverkande departementa.

Til slutt vil eg vise til at det er investert
store summar i skulebygg i samband med grunnskulereforma. Staten gir
kompensasjon til kommunane for utgifter til nye lokale som fylgjer
av at seksåringane er tekne inn i grunnskulen. Den statlege
kompensasjonen svarar til ei investeringsramme på 5,2 milliardar
kr.

  Fyrst litt om historia. Det er heilt rett
at Kristeleg Folkeparti var imot 6-åringsreforma, men samstundes
pådrivar for at det skulle verte ein skikkeleg kompensasjon
i høve til utbygging av areal t.d., noko som ikkje låg
i det fyrste forslaget frå den dåverande arbeidarpartiregjeringa.
Elles har eg òg prøvd på ein konstruktiv
måte å medverke til at grunnskulereforma som Stortingets
fleirtal har vedteke, blir gjennomført på ein
god måte. Og det er mange positive ting ved den, som vi
kan bruke meir tid på ein annan gong.

Eg har ikkje endra ambisjonane. Om det lyder
slik, er eg feilsitert, for det eg sa i det intervjuet var at vi 

i dag 

ikkje har ei arbeidsmiljølov.
Det vi no må vurdere, og som må vurderast òg
på grunnlag av den arbeidsgruppa sitt arbeid, er om den
forskrifta som tredde i kraft den 1. januar 1999, er så sterk
at ho i realiteten dekkjer same området på ein
god måte. Vi må ikkje lage forvirrande lover,
så vi må sjå på: Skal vi fyrst
og fremst no finne gode metodar for å få forskrifta
til å verke, eller skal vi ha endå ei lov? Det
må vi vurdere ut frå den arbeidsgruppa sine konklusjonar.

  Det er heilt opplagt at representanten Konglevoll
her peiker på heilt sentrale sider. Det er ein del av den
ordinære arbeidsmiljølova som heilt opplagt ikkje
kan gjelde for elevar og studentar. Det som derimot har med eigen
medverknad å gjere, er heilt sentralt, likeins ein del
av dei andre tinga som representanten Konglevoll tok opp no.

Vi er i gang med ei ny forskrift som skal gje
elevar rett til elevsamtale, gje dei rett til medverknad, vi har vedteke
nye forskrifter når det gjeld elevrådsarbeid osb. Spørsmålet
er om dei tilhøva som representanten Konglevoll no tok
opp, like godt kan kome inn der og supplere den helse- og miljøforskrifta
som vi fekk frå 1. januar. Eg har altså ikkje
konkludert her, for eg synest vi får sjå dette
i ein samanheng, slik som dette utvalet gjer, og så får
vi ta ei drøfting av det på eit seinare tidspunkt.





                

