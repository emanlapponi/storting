 Jernbaneverket arbeider kontinuerleg
for å auke tryggleiken på jernbanen og med forhold knytte til
ras. I etatane sitt forslag til NTP 2010-2019 er det prioritert 1,4 milliardar kr
til tryggleikstiltak på landsbasis, der rassikring eller rasvarsling
inngår. Fornya kartlegging av rasfare for heile landet går føre
seg, og vernebuingsrutinar for å handtere togtrafikken på ein
trygg måte ved ekstremvêr er etablerte. 

Den delen av
Drangsdalen som er mest rasutsett, er 7 km lang. Her går lina i svært
sidebratt terreng. Det er montert tre rasvarslingsgjerde, og toga køyrer
i lav fart gjennom området. Det er sett av midlar til ytterlegare
eitt rasvarslingsgjerde i år. 

Dei siste 10-15 åra er
det gjort fleire utgreiingsarbeid og risikovurderingar i Drangsdalen både
av NGI, Norges Geotekniske Institutt, og DNV, Det Norske Veritas. NSB utarbeidde
òg i 1993-1994 planar for omlegging av lina, der ulike alternativ
vart vurderte, m.a. eit alternativ med tunnel - totalt 8 km lineomlegging.
Kostnadane for lineomlegging vart den gongen rekna til om lag 300 mill. kr.
Dåverande regjering fann ikkje å prioritere prosjektet. Ei tilsvarande
løysing i dag vil truleg ha ein kostnad i storleiksordenen 1 milliard kr,
laust anslått. 

Jernbaneverket har nyleg avslutta eit systematisk
kartleggingsarbeid i Drangsdalen for å kunne avdekke og prioritere
tiltak som kan redusere rasfaren i området. Planen beskriv tiltak
for 35 mill. kr til rassikring og varsling. Strekninga Bjødnetødna-Fosskampen
vil verte prioritert først, ettersom risikonivået der vert
vurdert som størst. 

Etter kvart er det ynskjeleg å auke
køyrefarten på strekninga, men målet om reduksjon av
risiko må heile tida liggje til grunn. Jernbaneverket meiner at samla
sett, med overvaking, restriksjonar på køyrefarten, rasvarsling
og rassikring, er risikonivået på strekninga akseptabelt. 

Ei lineomlegging i tunnel vil i tillegg til auka tryggleik kunne redusere
reisetida på strekninga. Eventuell prioritering av dette tiltaket
må avvegast mot andre naudsynte tiltak på jernbanenettet. I
inneverande NTP 2006-2015 og i etatane sitt forslag til NTP 2010-2019 er
satsing på persontrafikk lokalt rundt Oslo, Trondheim, Stavanger,
Bergen, mellomdistansetrafikken i intercityområdet på Austlandet
og godstrafikken på hovudstrekningane prioriterte. Dei fylka det gjeld,
har høyringsfrist til 30. april om NTP-utkastet. 

 Til det fyrste spørsmålet:
Det er slik at dei høyringane som no er i fylka, forventar eg resulterer
i at dei viktigaste prosjekta i det enkelte fylket vert lyfta fram, og at
eg derigjennom òg sjølvsagt vil få den naudsynte innsikta
i prosjekta, som eg då vil skaffe meg frå mine etatar på
dei prosjekta som ein lokalt meiner er viktigast. 

I tillegg til det
må me som har ansvaret for å sjå landet samla, sjølvsagt
vurdere kva for strekningar som samla sett er viktigast når me ser
utover det enkelte fylket. 

Så eg meiner at grunnlaget for å
skaffe meg god informasjon både om dette og andre prosjekt er tilstrekkeleg.

Når det gjeld prioriteringane, refererte eg til etatane sine
prioriteringar. Regjeringa sine prioriteringar, som eg skal leggje fram
for Stortinget i desember, er ikkje gjevne. Det er klart at me òg
må ha utbetringar på nettet elles, på grunn av at persontrafikken
og ikkje minst godstrafikken er avhengig av at me får effektiv framdrift
mellom dei store byane. Når det gjeld persontrafikk, meiner eg at
dei folketette områda er dei aller viktigaste å prioritere.
Det har eg gjenteke mange gonger. 





                

