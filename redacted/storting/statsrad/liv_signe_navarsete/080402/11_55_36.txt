 Både Regjeringa, samferdsleministeren og ikkje minst Senterpartiet
er opptekne av lokaldemokratiet og ynskjer å styrkje det og støtte
opp om gode lokalpolitiske prosessar. Der har me i dag eit velfungerande
system gjennom at folk lokalt vel sine tillitsmenn og -kvinner ein gong
kvart fjerde år. Dersom ein ikkje er fornøgd med dei vedtaka
som desse tillitsvalde gjer, kan ein kaste dei ved neste høve. Det
er ei god form for demokrati. På vegner av innbyggjarane har desse
lokale folkevalde òg mandat til å gjere vedtak f.eks. om å
innføre vegprising - og mange andre tunge vedtak som går på
utforming av lokalsamfunnet på mange ulike område, bl.a. eigedomsskatt.
Det er ein del av lokaldemokratiet, og det er med og vitaliserer lokaldemokratiet
at slike prosessar går lokalt. 

