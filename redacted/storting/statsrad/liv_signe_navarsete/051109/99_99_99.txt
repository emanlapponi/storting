 Først vil eg takke representanten
Sortevik for lukkeønsket. Det kjem alltid vel med.

Eg kan forsikre representanten Sortevik om
at arbeidet med å fremje prosjektet Jondalstunnelen er
i full gang. Det er både rett og viktig med ekstern
kvalitetssikring i regi av staten i tillegg til den kvalitetssikringa
som er gjord i regi av Statens vegvesen, Region vest.
Arbeidet med å førebu dette er alt sett
i gang.

Eg har lagt opp til at saka skal
kunne fremjast for Stortinget så tidleg som råd
i vårsesjonen.

  Det er viktig med grundig sakshandsaming. Òg
for dei som er tilhengjarar og særdeles opptekne av å få dette
prosjektet realisert, er det ikkje minst viktig at me
får eit godt grunnlag å byggje ei avgjerd på.
Eit slikt arbeid vil nødvendigvis ta noko tid.

Som eg sa i det første svaret
mitt, er det bestemt at me skal ha ei ekstern kvalitetssikring,
men eg legg opp til at det skal gjerast så raskt og effektivt
som mogleg. Eg har sett fullt trykk på saka. Som sagt ventar
eg at saka skal verte lagd fram så tidleg som mogleg
i vårsesjonen.

  Eg gjer merksam på at NSB Gardermobanen
AS er avvikla, og at selskapet no heiter Flytoget AS.

Forvaltinga og eigarskapet
av selskapet ligg i dag til næringsministeren, og eigarspørsmål
angåande Flytoget må i det vidare rettast til
han. Eg har difor lagt spørsmålet fram for næringsministeren.

Spørsmålet om Flytoget kan
ta med vanlege pendlarar, er teke opp fleire gonger og
er godt utgreidd. Næringsministeren ser difor ikkje
grunnlag for å utgreie dette nærare. Eg sluttar
meg til dette. Eg vil òg vise til at det er styret
i selskapet sitt ansvar å ta opp spørsmålet
dersom ein finn det bedriftsøkonomisk lønsamt.

Flytoget har til føremål å sikre
eit høgt tal med kollektivreisande til og frå flyplassen.
Dersom selskapet vert pålagt å ta med pendlarar,
vil dette kunne føre til eit dårlegare
tilbod, som vil kunne redusere den høge kollektivdelen til
flyplassen. Flytoget har i dag ein marknadsandel på 33 pst.
av alle reisande til og frå Oslo
Lufthamn. Det tek i dag 51 minutt frå Asker til Oslo
Lufthamn og 19 minutt frå Oslo S. Forretningsideen
til Flytoget er å ha det beste transporttilbodet
til og frå flyplassen, med vekt på tryggleik,
punktlegheit og service. Kundane er godt nøgde med Flytoget,
og merkevareverdien er difor stor. Ein endra forretningsmodell
der Flytoget vert pålagt å drive ordinær persontransport
på strekninga med dei same togsetta, vil føre
til dårlegare togtilbod for dei reisande til
og frå flyplassen, med m.a. lengre reisetid.

  Det er særdeles viktig for denne
regjeringa og for statsråden med ansvar for kollektivtrafikken å ha
eit godt samarbeid med dei lokale instansane.
Eg vil difor i mitt vidare arbeid leggje vekt på at eg
skal ha god kontakt og dialog med dei som har eit lokalt
ansvar for å leggje til rette for dette.

Eg vil òg føye
til at spørsmålet om passasjertrafikk på Flytoget
har vore utgreidd før. Asplan Viak og Ernst 

&

 Young
utførte i 2000–2001 og i 2004 omfattande analysar av
problematikken rundt dette spørsmålet. Eg kan
eventuelt kome tilbake til dei resultata.

  Regjeringa ønskjer å modernisere
jernbana. NSB AS skal levere meir attraktive tenester
til dei reisande, og dette skal skje gjennom ein stadig meir effektiv
produksjon. Ytterlegare konkurranse
er ikkje det beste verkemiddelet for å modernisere
jernbana. Det er store synergi- og nettverksfordelar forbunde med å ha
ei samla og integrert drift og produksjon
av personstransporttenester med tog. Ved å dele
inn den samla produksjonen til NSB AS i trafikkpakka, som det så skal
lysast ut konkurranse om, står
ein i fare for å miste nettverks- og synergifordelane,
t.d. fordelar som knyter seg til å ha eit stort fagleg miljø kring
rullande materiell. Dette vil gå ut over staten som kjøpar
og dei reisande som brukarar av togtenestene.

For å nå dei sentrale transportpolitiske
målsetjingane til Regjeringa, m.a. måla om å utvikle
NSB som selskap og å modernisere og styrkje jernbana, vil
eg i staden for konkurranse bruke
direktekjøpsavtala mellom Samferdselsdepartementet
og NSB om persontrafikk som eit vesentleg verkemiddel. Gjennom dette
legg eg opp til å sikre ei framleis sterk modernisering utan å få dei
negative konsekvensane som er forbunde med konkurranseutsetjing. Eit
viktig utgangspunkt er naturlegvis at me stiller krav til NSB AS
om å levere attraktive transporttenester gjennom mest mogleg
rasjonell og effektiv drift.

Samferdselsdepartementet sin fireårige
rammeavtale for direktekjøp frå NSB går
ut i 2006. Arbeidet med å forhandle fram ei ny avtale,
som etter alt å dømme vil vare lenger
enn dagens, er allereie i gang. Eg ønskjer å få på plass
ei ny direktekjøpsavtale med NSB som gir dei reisande
eit endå betre tilbod enn dei har i dag. Samferdselsdepartementet
vil vere oppteke av kvaliteten på og omfanget
av transporttilbodet og NSB si evne til å forbetre
produktiviteten. Eg vil drøfte ei avtaleform som gjer at
ein større del av kjøpsvolumet vert incentiv-
og målstyrtbasert, at det ligg inne ei forventning
om at effektiviteten vert betre, og at det i større grad
vert opna for tilpassingar til kundane sine ønske.
Departementet vil i samband med avtaleutforminga byggje på røynslene
til andre styresmakter som driv med direktekjøp.

