 Utbygging og drift av kollektivsystemet på Fornebu er eit fylkeskommunalt
                     ansvar. Det er Akershus fylkeskommune i samarbeid med Oslo kommune som skal
                     finansiere, byggje og drive systemet. Bærum kommune er planstyresmakt. Det var
                     Akershus fylkeskommune som i fylkestinget 10. mai 2007 vedtok at Fornebubana
                     skal etablerast som regional bybaneløysing. Vedtaket inneber at automatbane
                     ikkje lenger er aktuelt som kollektivløysing for Fornebu.
                     Miljøverndepartementet har på det grunnlaget omgjort Bærum kommune sitt
                     planvedtak om å leggje til rette for automatbane på Lysaker stasjon. 

Eg har under heile prosessen med Fornebubana halde fast ved lovnaden om eit
                     statleg bidrag over Samferdselsdepartementet sitt budsjett på 600 mill. kr.
                     Ifølgje St.prp. nr. 1 for 2001–2002 kan desse statlege midlane til
                     kollektivbetening av Fornebu nyttast gjennom ordninga med alternativ bruk av
                     riksvegmidlar. Ordninga inngår i budsjettramma for heile riksvegnettet. 

På bakgrunn av forvaltingsreforma vil fylka overta dei økonomiske pliktane for
                     riksvegnettet elles frå 1. januar 2010. Ansvaret for å følgje opp lovnaden om
                     statlege midlar til kollektivbetening av Fornebu vert dermed overført til
                     Akershus fylkeskommune, på lik linje med andre bindingar og statlege pliktar
                     som er føresett prioriterte innafor den statlege ramma til riksvegar. 

Arbeidet med utgreiing av bybane mellom Skøyen og Fornebu er godt i gang. Dette
                     arbeidet skjer i samarbeid mellom Akershus fylkeskommune, Statens vegvesen,
                     Jernbaneverket, Oslo kommune og Bærum kommune. Det er inngått avtale mellom
                     Akershus fylkeskommune og Oslo kommune om at Ruter AS skal ha prosjektansvaret.
                  

