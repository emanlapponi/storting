 Eg er lei meg for at eg var litt sein. 

Som representanten Sortevik peikar på, er planleggingsprosessane for
                     samferdsleprosjekt ofte tidkrevjande og kompliserte, då det ofte får store
                     konsekvensar for folk både lokalt og regionalt. Planprosessane til store veg-
                     og jernbaneprosjekt må følgje plan- og bygningslova sine ulike innretningar med
                     omsyn til handsaming av kommuneplan og reguleringsplan. Regelverket for
                     planlegging skal sikre at alle innspel og innvendingar og all usemje vert
                     handsama på ein god måte, regelverket for oreigning skal sikre rettane til alle
                     som må avstå grunn og rettar, og regelverket for innkjøp skal sikre konkurranse
                     på like vilkår. Det er likevel eit potensial for effektivisering i form av
                     redusert tidsbruk utan at dette går ut over kvaliteten. Eg legg stor vekt på at
                     dette potensialet vert teke ut, og viser til etatane sitt arbeid for å bidra
                     til dette. 

Statens vegvesen arbeider målretta med effektivisering av planlegginga. Eg
                     viser her m.a. til arbeidet etaten gjer med å få til betre overordna
                     avklaringar om kor og når det er aktuelt å gjennomføre detaljplanlegging for
                     gjennomføring av konkrete prosjekt. Døme på dette er etaten sitt arbeid med
                     konseptvalutgreiingar for vegstrekningar i distrikta og for vegnettet i byar,
                     arbeidet med rutevise planar for stamvegnettet og arbeidet med Nasjonal
                     transportplan, der det er gjennomført korridorutgreiingar og eigne utgreiingar
                     for transport i by. 

Gode overordna avklaringar gir etaten eit betre grunnlag for å prioritere sin
                     innsats i detaljplanlegginga til tiltak som er aktuelle for gjennomføring. I
                     praksis er det ikkje enkelt å byggje opp ein «planreserve» for tilfelle som no,
                     med stor auke i aktivitet og finansieringsomfang. Reguleringsplanar, som gir
                     det rettslege grunnlaget for gjennomføring, blir fort forelda. Dette har
                     samanheng med at føresetnadene for planen vert endra med tida gjennom nye krav
                     i samfunnet og nytt regelverk. Eksempel på dette dei siste åra er nye
                     vegnormalar med strengare krav til tryggleik. 

Statens vegvesen arbeider òg målretta med prosessar for utvikling av
                     eksisterande veg. Her vert det lagt vekt på å utvikle strategiar for kva som
                     kan gjerast av tiltak på lengre strekningar langs eksisterande veg med ulikt
                     innsatsnivå. Dette kan vere tiltak som ikkje krev planavklaring, eller der det
                     er tilstrekkeleg med enkle reguleringsplanprosessar som tek 1–1 1/2 år. 

Elles vil eg vise til arbeidet Statens vegvesen gjer med å involvere brukarar,
                     grunneigarar, interessegrupper og andre styresmakter både i
                     oversiktsplanlegging og detaljplanlegging. Det er mange eksempel på
                     planprosessar med gode opplegg for medverknad, og etaten driv eit omfattande
                     utviklings- og opplæringsarbeid for å betre kommunikasjonen i planlegginga.
                     Dette er tiltak som vil effektivisere planlegginga både med omsyn til tidsbruk
                     og kvalitet. 

