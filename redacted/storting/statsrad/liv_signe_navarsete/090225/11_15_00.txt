 Ja, demokratiet tek tid. Demokratiske prosessar tek tid, og demokratiske
                     prosessar kostar pengar. Men eg har ikkje sett noko alternativ til det gode
                     demokratiet me har i Noreg, som eg kunne ynskje meg, og eg håpar at heller
                     ikkje representanten ynskjer seg eit anna styresett. 

Det skapar kanskje ikkje bulyst at ting tek tid, men det skapar heller ikkje
                     bulyst å bli sentraldirigert og føle avmakt gjennom at vedtak vert gjort utan
                     at den vedtaket angår, får moglegheit til å prøve si sak. Det er det som har
                     skjedd i denne saka. Grunneigarar har prøvd si sak for rettssystemet og har
                     ikkje nådd fram, men har i alle fall hatt moglegheit til det som er ein god
                     rettsstat verdig: å få prøvd saka si. Eg ynskjer ikkje å kritisere det. Tvert
                     om er det ein viktig del av både rettssystemet og demokratiet vårt at alle skal
                     verte høyrde. 





                

