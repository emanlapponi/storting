 Eg har lagt kostnadstala som representanten
Bredvold opererer med, fram for Statens vegvesen. Etaten reknar
med at dette er overslag over kostnadene ved å ta att vedlikehaldsetterslepet
på riks- og fylkesvegnettet, og ikkje det totale
beløpet til investeringar for å utbetre heile
riks- og fylkesvegnettet i Hedmark til god standard.

Det auka etterslepet på vedlikehald
skal no stoppast. Med 25 pst. auke på drift og
vedlikehald i statsbudsjettet for 2007 vil me vere godt
i gang. I Nasjonal transportplan for perioden
2006–2015 er styrkt vedlikehald på riksvegnettet
ei prioritert oppgåve. Dette har Regjeringa følgt
opp både i 2006 og i budsjettforslaget for 2007.
For fyrste gong er det i budsjettet for 2007 lagt inn midlar nok
til vedlikehald i høve til å stanse
det aukande etterslepet. Midlar for å redusere etterslepet
skal takast over investeringsbudsjettet. For investeringar på resten
av riksvegnettet skal fylkeskommunen sine prioriteringar
tilleggjast avgjerande vekt. Det er derfor opp til Hedmark fylkeskommune
om dei vil prioritere dette både på store
delar av riksvegnettet i fylket og på fylkesvegnettet.
Regjeringa legg til rette for ei opprusting av fylkesvegnettet gjennom ei
vesentleg styrking av kommuneøkonomien.

Arbeidet med Nasjonal transportplan
for perioden 2010–2019 er starta opp. I retningslinene
for transportetatane sitt arbeid har departementet særskilt
peika på at drift og vedlikehald er vektlagt i Soria Moria-erklæringa.
Det er svært viktig at etatane i sitt planarbeid
gjev tilstrekkeleg grunnlag for den langsiktige oppfølginga
av erklæringa. Regjeringa vil kome tilbake til
korleis dette skal følgjast opp, i stortingsmeldinga om
Nasjonal transportplan for perioden 2010–2019,
som etter planen skal leggjast fram i desember 2008.

  EU-kommisjonen har inngått avtale
med bilindustrien om at alle bilar frå 1. september
2009 skal ha utstyr som automatisk varslar ein alarmsentral om eit
køyretøy har vore
innblanda i ei ulukke. For å medverke i utviklinga av dette
systemet og for å vurdere eventuelle verknader eit slikt
system har i Noreg, har Samferdselsdepartementet underteikna eit
såkalla «Memorandum of Understanding»,
MoU. Underteikninga inneber ikkje økonomiske eller
andre forpliktingar, og i samband med ei framtidig avgjerd
om å innføre eit slikt system i Noreg
vil sjølvsagt òg omsyn til personvern verte grundig
vurdert, i tillegg til omsyn til trafikktryggleik
og økonomi.

EFC-direktivet fastset dei nødvendige
rammevilkåra for å sikre utbreiing av
og innbyrdes kompatibilitet mellom elektroniske betalingssystem
på veg over heile EØS-, EFTA- og EU-området.
Kort sagt skal tenesta sikre at systema skal kunne «snakke
saman». Sentralt i tenesta er eit mål
om at trafikantar skal kunne nytte same elektroniske betalingsbrikke
i alle betalingsstasjonar. Direktivet omfattar både
system baserte på mikrobølgjeteknologi og system
baserte på satellitt- og mobilteknologi. Med enkelte unnatak
skal tenesta gjelde for heile vegnettet.

Direktivet er eit rammedirektiv. Det konkrete
innhaldet i direktivet skal utviklast gjennom eit særskilt
regelverksarbeid under leiing av EU-kommisjonen. Noreg
deltek aktivt i dette arbeidet. Regelverket
vil verte vedteke som eigne rettsakter gjennom kommisjonsvedtak.
Desse rettsaktene vil på vanleg måte
måtte verte vurderte med sikte på eventuell
innleming i EØS-avtalen.

Direktivet vart etter vedtak i møte
i EØS-komiteen 7. juli 2006 innlema i EØS-avtalen,
med atterhald om Stortinget sitt samtykke. Ein samtykkeproposisjon
vil verte lagd fram for Stortinget i haustsesjonen.

Eg vil understreke at eg legg til grunn at
Stortinget i samtykkeproposisjonen vert gjeve ein tilfredsstillande omtale
av relevante personvernspørsmål. Med utgangspunkt
i at direktivet omhandlar rammer for framtidige system for betalingsinnkrevjing
på veg, er dette både naturleg og viktig.
Omfanget og innretninga av denne omtalen vert no vurdert av Samferdselsdepartementet
i samråd med Justisdepartementet og Fornyings- og administrasjonsdepartementet.

Fornyingsministeren vil i sitt svar på spørsmål
17, frå stortingsrepresentant
André Oktay Dahl, kome nærare inn på korleis
Regjeringa meir generelt vil handtere personvernutfordringar framover.

 For det fyrste kjem samtykkeproposisjonen
til å ta opp desse problemstillingane på ein grundig
måte. For det andre omfattar personvernspørsmål
eit langt breiare felt enn berre samferdsle. Det er derfor
eg vil ha ein diskusjon innad i Regjeringa om korleis ein på brei
basis skal diskutere personvernspørsmål, og korleis
ein skal ha den diskusjonen i Stortinget, i kva form dette skal kome
til Stortinget. Samferdsle er ein viktig bit av dette, men det er òg
andre viktige bitar, slik òg Datatilsynet påpeikar
i andre samanhengar, som i så fall bør
lyftast fram for å få ein brei og god diskusjon
om dette temaet.





                

 Det såkalla perlekjedet på Askøybrua
vart avvikla på grunn av den tekniske
tilstanden på lysarmaturen, som kravde særs høge
drifts- og vedlikehaldskostnader. Statens vegvesen har ikkje
funne det rett å investere i eit nytt «perlekjede», på grunn
av investeringskostnader og framtidige driftskostnader.

På denne bakgrunnen har Askøybrua
AS teke initiativet til å reetablere «perlekjedet».
Dei vende seg til eit lokalt elselskap, Bergenshalvøens
Kommunale Kraftselskap, hausten 2005 og bad om tilbod på etablering
og drift av ei lysrekkje. Bompengeselskapet fekk eit tilbod om investering
og drift som lét seg finansiere utan
bruk av bompengar eller statlege midlar.

Tilbodet vart lagt fram for Statens vegvesen,
som gjorde selskapet merksam på at reetableringa vert omfatta
av lov om offentlege innkjøp, med den konsekvensen at reetablering
av det såkalla perlekjedet må lysast ut på anbod.
Det pågår for tida eit arbeid
i regi av Askøybrua AS med å utarbeide
konkurransegrunnlag for reetablering og drift av «perlekjedet» på Askøybrua,
og dette arbeidet vil vere ferdig i slutten av oktober
i år.

