  Gassdrift har generelt gode miljøeigenskapar.
Representanten Gjerde spør spesielt
om sambandet Molde–Vestnes. Eg kan i den samanhengen opplyse
om at Vegdirektoratet har fått vurdert miljøeigenskapane
ved gassdrift i dette sambandet. Med ein ruteproduksjon
som i dag i sambandet vil nye LNG-ferjer gje NO

x

-utslepp
på berre 10 pst. av utsleppa for ei tilsvarande ny dieselferje.
Utsleppa av CO

2

 vil kunne reduserast med om lag 25 pst.

Oppfylling av pliktene etter Göteborgprotokollen
er krevjande. Noreg skal som kjent redusere utsleppa av NO

x

 med
30 pst. innan 2010. Gassdrift i ferjesektoren er derfor svært
interessant i denne samanhengen.

I statsbudsjettet er det opplyst om at Regjeringa
arbeider med å utgreie spørsmålet om
ei NO

x

-avgift. Dette arbeidet byggjer på teknologinøytralitet. Òg
regjeringa Bondevik II la vekt på teknologinøytralitet
i arbeidet med dette spørsmålet. Nøytralitet
fører til at ein vil få redusert utsleppa til
så låg kostnad som råd er. Val av avgiftsnivå er
viktig i den samanhengen. Rett avgiftsnivå gjer at aktørane
vel den mest effektive løysinga utan at det vert
sett krav til ein bestemt type teknologi i utlysingane.

NO

x

-avgift er ikkje fastsett
enno. Det er difor vanskeleg å byggje
inn usleppskrav i dei utlysingane som skal gjerast med det første.
På den andre sida synest eg det ville vere
uheldig dersom vedtakstidspunktet for NO

x

-avgift skulle føre
til at det ikkje vert valt gassferjer for sambandet Molde–Vestnes.
Kalkylane som er utførte av Vegdirektoratet, viser nemleg
at med aktuelle avgiftssatsar for NO

x

-avgift vil det
kunne vere rekningssvarande med gassdrift. Det er ein
viktig kunnskap for Regjeringa når ein med det aller første
skal ta stilling til driftsform for sambandet Molde–Vestnes.

  Eg er, som representanten Bredvold, oppteken
av tryggleiken på norske vegar. Når
det gjeld rv. 3 i Hedmark, er denne vegen ei hovudåre for
tungtrafikk mellom Nord- og Midt-Noreg
og Oslo-området, og tungtrafikken har auka her
dei seinare åra. Trafikken på rv.
3 mellom Ulsberg i Sør-Trøndelag og
Elverum i Hedmark varierer mellom 1 700 og vel 5 000 køyretøy
pr. døger. Tungtrafikken utgjer høvesvis 28 og
18 pst. av den samla trafikken på dei to stadene. Ulukkessituasjonen
har vore relativt stabil i perioden 1998–2005.
Talet på personskadeulukker har likevel gått ned
med vel 10 pst. 28 personar er drepne og 44 alvorleg skadde i åtteårsperioden.

Rv. 3 nord for Rena har stort sett vegbreidd mellom 7 og
8 meter. I St.meld. nr. 37 for 1996-1997, om Norsk veg- og trafikkplan
1998–2007, er det lagt til grunn ei minste vegbreidd
på 8,5 meter for utbygging av stamvegnettet. Kravet til
vegbreidd skal likevel sjåast i samanheng med
m.a. trafikkmengd. Utgreiing av vegstandard
på stamvegruta, m.a. vegbreidd, inngår som ein
del av dei rutevise utgreiingane av stamvegane, og det
vil verte følgt opp i Nasjonal transportplan
2010–2019.

Ut frå ruta si betydning
for transport mellom Oslo og Trondheim skal
prioriteringane på rv. 3 sjåast i samanheng med
prioriteringane på E6 mellom Oslo og
Trondheim, jf. St.meld. nr. 46 for 1999-2000, om Nasjonal transportplan
2002–2011. I St.meld. nr. 24 for 2003-2004, om Nasjonal
transportplan 2006–2015, er det føreslege at ein
skal utføre mindre investeringstiltak, m.a. utbetring
av eksisterande rv. 3 mellom Elverum og Rena i første
fireårsperiode. I handlingsprogrammet for investeringar
på stamvegnettet for perioden 2006–2009 er det likevel
ikkje prioritert investeringar på rv. 3 i Hedmark. I
Sør-Trøndelag vert omlegging sør for
Ulsberg fullført i 2006.

Statens vegvesen Region øst fullfører
i 2006 eit prøveprosjekt på ei 11 km lang strekning
i Stor-Elvdal for å utvikle strategiar
til utbetring av eksisterande veg. Prosjektet er omtalt i Nasjonal
transportplan 2002–2011. I opplegget inngår tiltak
på sideterreng, breiddutviding, avkjørselsregulering
m.m. Det vert utført utbetring på denne strekninga
i 2005, og prosjektet skal koordinerast med dekkelegging i 2006.

For vintersesongen 2005–2006 er det
innført eit endra opplegg for vintervedlikehald
på rv. 3 nord for Rena, såkalla vinterveg med
aktiv salting. Entreprenørane får høve til
i større grad å bruke salt for å gjere
det lettare å tilfredsstille friksjonskrava. Tiltaket har
som føremål å betre trafikktryggleiken
og skal evaluerast etter sesongen.

Eg viser òg til mine svar
på spørsmål 11, frå representanten
Nistad i spørjetimen 11. januar i år,
og spørsmål 13, frå representanten Bredvold
i spørjetimen 15. februar i år, som
gjaldt tilhøva på E6 i Oppland og Hedmark.

 Den førre regjeringa gav rett før
ho gjekk av, SFT og Vegdirektoratet i oppdrag å utgreie
nærare aktuelle verkemiddel for å hjelpe til slik
at biodrivstoff vert teke i bruk i marknaden. Dette arbeidet
skal vere ferdig i desse dagar. Regjeringa har vilja avvente
dette arbeidet før me tek stilling til kva for verkemiddel
me skal ta i bruk for å auke bruken av biodrivstoff
i Noreg. Me vil kome attende til spørsmålet
i samband med framlegging av statsbudsjettet for 2007.

Elles vil eg gjere merksam på at
EU sine målsetjingar for biodrivstoff er ambisiøse
og dessutan ikkje bindande. Dei einskilde medlemslanda
må sjølve finne eit passande ambisjonsnivå,
tilpassa deira forhold. Slik bør det òg vere for
Noreg. Kva for ambisjonsnivå me bør velje, vil
m.a. vere avhengig av kostnader ved å ta biodrivstoff
i bruk og moglegheiter for produksjon av slikt
drivstoff i Noreg.

  Senterpartiet har hatt
og har ein ambisjon om å få auka bruk
av biodrivstoff. Det kjem me til å arbeide med; som me
har gjort i opposisjon, arbeider me for det i posisjon.

No er det slik at når Regjeringa har
sett i gang eit arbeid – dvs. det var den førre
regjeringa som gjorde det, men det er me som no sit med ansvaret – i regi
av SFT og Vegdirektoratet, vil det vere ganske
dumt av Regjeringa ikkje å få det arbeidet
på bordet før me set i gang. Ein må forvente
at den tida som er brukt på å arbeide
med dette, har resultert i mange gode, konkrete handlingsalternativ som
me kan nytte. Det er det me ventar på. Det handlar ikkje
om passivitet, det handlar rett og slett om rasjonalitet og at ein
ventar på eit arbeid som er i gang.

 Innafor mitt område ligg det no ei
stor satsing òg på dette området, satsing
på både hydrogen, biodrivstoff og andre
alternative, miljøvenlege former for drivstoff. Det er
eit område som Regjeringa er svært oppteken av,
og som me sjølvsagt vil vurdere å utvide når
me skal diskutere budsjettet for 2007. Men budsjettforhandlingar
tek eg som kjent ikkje her, men i Regjeringa, så det
får me kome attende til når
budsjettet skal leggjast fram.





                

  Først vil eg seie at dette tvillaust
er eit spørsmål som opptek Framstegspartiets representantar
frå Hordaland for tida. Representanten Hagesæter
har nyleg stilt eit spørsmål til skriftleg svar,
spørsmål nr. 485, som i innhald er svært
likt det spørsmålet representanten Sortevik tek
opp. Dette er spørsmål som kjem inn på fleire
statsrådars ansvarsområde, og svaret på spørsmålet
er difor utarbeidd i fellesskap av finansministeren og meg.

Arbeidsgruppa som vurderte bilavgiftene i 2003,
viste til at i tillegg til bilavgiftene kan m.a. firmabilskattlegginga,
bruksfrådraga, vrakpantordninga og ordninga med periodisk
køyretøykontroll, såkalla EØS-kontroll,
påverke samansetjinga av bilparken. Andre ting
som kan påverke samansetjinga av bilparken, kan t.d. vere
busetnadsmønsteret. Sidan representanten Sortevik i spørsmålet
sitt koplar forholdet mellom eldre
bilpark, høge nybilprisar og skadar og dødsfall
i trafikken, tek eg det for gitt at det er samanhengen mellom
lågare eingongsavgift og lågare ulukkeskostnader
som blir etterlyste.

Forskingsorganisasjonen SINTEF har vurdert
at 250 menneskeliv ville vore sparde i løpet
av 15 år dersom utskiftinga av bilparken vart forsert med
fem år, jf. artikkel i bladet Samferdsel nr. 1 for februar
2006. Vurderinga er basert på ei endring i den
såkalla passive tryggleiken, dvs. det reduserte skadeomfanget
ved gitte kollisjonar. Berekninga tek ikkje omsyn til
at trafikantane kan endre køyreåtferd
som følgje av at bilen er sikrare. Dersom sikrare bilar
fører til meir uforsiktig køyring, vil gevinsten
verte redusert.

Det er generelt venta at ein reduksjon
i eingongsavgifta vil kunne føre til ein reduksjon
i alderen på bilparken gjennom eit auka sal av
nye bilar. Dersom dei nye bilane kjem til erstatning for eldre
bilar, vil dette føre til at gjennomsnittsalderen på bilparken
går ned. Det er likevel grunnar til å tru
at ikkje heile auken i salet av nye bilar vil motsvarast
av ein tilsvarande auke i mengda av vraka bilar. Det samla
talet bilar vil altså kunne auke. Dei negative effektane
av dette når det gjeld m.a. kø, ulukkeskostnader
og miljøkostnader, må òg takast med i
vurderinga av effekten av ein eventuell reduksjon
i eingongsavgifta.

Ein slik einsidig reduksjon
i eingongsavgifta kan altså føre til
fleire bilar, meir bilkøyring, færre kollektivreiser og
mindre sykling. Dette er ei utvikling som denne regjeringa
vurderer som lite ynskjeleg. Det kan òg hende
at auka biltrafikk utliknar forbetringa i den passive
tryggleiken i nyare bilar. Ein raskare takt
på utskiftinga enn i dag vil, som forskingsorganisasjonen
SINTEF seier, sannsynlegvis føre med seg at me
får sikrare og meir miljøvenlege bilar.
Dette føreset at dei bilane folk kjøper, faktisk
er sikre, at ikkje motorstyrken vert auka vesentleg, og
at dei vert køyrde på ein sikker måte.

I same artikkel peikar SINTEF også på ei
rekkje tiltak som i framtida kan påverke køyreåtferda.
Dette kan vere ulike mekanismar som grip inn når
føraren køyrer for fort, for nær bilen
framfor osv. Slike mekanismar vil hindre at auka
passiv tryggleik blir teken ut i meir usikker køyreåtferd.

Eg ser at den relativt høge
eingongsavgifta i Noreg kan føre til
at fleire beheld bilane lenger. Likevel er gjennomsnittsalderen
på bilparken i Noreg ikkje vesentleg
høgare enn i Sverige – 10,2 år
i Noreg og 9,6 år i Sverige. Sverige har
som kjent inga eingongsavgift ved kjøp av bil,
og bilane vert derfor vesentleg billegare enn i Noreg. Dette understrekar
at òg andre forhold enn eingongsavgifta er viktige for
alderen på bilparken. Ein mogeleg forklaringsfaktor kan vere
at me i Noreg, og for så vidt òg i Sverige, har
relativt store bilar samanlikna med
ein del andre europeiske land. Slike bilar synest å ha
lengre levetid enn typiske småbilar, utan
at dette nødvendigvis går ut over tryggleiken.

Som nemnt i St.prp. nr. 1 Tillegg nr. 1 for
2005-2006 tek Regjeringa sikte på å leggje fram
forslag til omlegging av bilavgiftene i ei meir miljøvennleg
retning i budsjettet for 2007.

Carl I. Hagen hadde
her gjeninntatt presidentplassen.

 Retningslinjene for belønningsordninga
er utforma i samsvar med St.prp. nr. 1 for 2002-2003. Formålet
med ordninga er å stimulere til betre framkomelegheit, miljø og
helse i storbyane. Det gjer ein ved å avgrense voksteren
i transportbehovet og auke talet på kollektivreiser
på kostnad av reiser med privatbil. Alle byane
som søkjer etter midlar frå belønningsordninga
for 2006, kan gledeleg nok vise til trafikkvokster i kollektivtransporten.
Retningslinjene legg opp til at dei av byane som har oppnådd
dei beste resultata og samtidig set i verk målretta
tiltak for ei framleis positiv utvikling, skal lønnast
for innsatsen sin – dette i motsetning til ei einsidig
pro rata fordeling, der alle byane ville fått
ein lik sum i høve til storleik, uavhengig av resultat
og innsats.

Belønningsordninga skal evaluerast
i 2007, her medrekna retningslinjene. Eg ser ikkje noko
grunnlag for å framskunde ei slik evaluering.

Bergen vert i 2006 vurdert etter
dei nemnde kriteria, på same måten som
dei andre bykommunane. Dersom Bergen set inn tiltak som
gjev vekst i talet på kollektivreiser og nedgang i talet
på privatbilreiser, og samstundes legg opp til tiltak for
ei framleis positiv utvikling, vil byen få midlar
frå belønningsordninga i 2006 ut frå dette.

  Ved behandlinga av St.meld. nr. 24 for 2003-2004,
Nasjonal transportplan 2006–2015, vedtok
Stortinget å auke ramma til investeringar på stamvegnettet
og andre riksvegnett med 9 milliardar kr i tiårsperioden,
fordelt med 4 milliardar kr til stamvegar og 5 milliardar kr til
andre riksvegar. Stortinget vedtok samstundes fordelinga
på stamvegruter og fylke. I tillegg kjem 0,5 milliardar
kr som tilskot til infrastrukturtiltak for kollektivtrafikken utanfor
staten sitt ansvarsområde
og 1 milliard kr til rassikringstiltak som ikkje vart
fordelt av Stortinget.

Regjeringa har i Soria Moria-erklæringa
følgt opp Stortinget sitt vedtak om Nasjonal
transportplan. Eg vil arbeide for at lovnadene i Soria Moria-erklæringa
om løyvingar til vegformål vert følgde
opp i dei årlege budsjetta.

Bompengefinansiering av prosjekt og andre
tiltak skal byggje på eit lokalt ynske om ei raskare gjennomføring enn
det fullfinansiering over
statlege budsjett ville gitt rom for. Den høge
prosenten med bompengar i Rogaland er resultatet av ynske frå lokale
styresmakter.

Fordelinga av statsmidlar på stamvegar
og fylke må eg kome tilbake til ved neste revisjon
av Nasjonal transportplan, dvs. Nasjonal
transportplan for perioden 2010–2019.

  Når det gjeld Framstegspartiet sitt
standpunkt til bompengar, vekslar det særdeles mykje mellom
dei kommunane der Framstegspartiet
er i posisjon og faktisk 

for 

bompengar, som
i Oslo og Os, og stader der dei ikkje er i posisjon.

Men til spørsmålet. Når
det gjeld kor stor del av bompengane som går til renteutgifter,
er eg einig med representanten i at den delen er for høg,
og eg ynskjer i samband med utgreiing av prosjektfinansiering som
no er på gang mellom Samferdselsdepartementet
og Finansdepartementet, å få vurdert om det går
an å få ei statleg låneordning med ei
rente som iallfall er lågare enn det ein kan oppnå i
den private marknaden og slik sett vil lette bompengeselskapa sine
bører.





                

