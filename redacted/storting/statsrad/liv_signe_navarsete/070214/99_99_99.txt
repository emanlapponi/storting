 Som representanten Tenden refererer i spørsmålet,
har eg nedsett ei ekstern undersøkingsgruppe som skal kartleggje årsaka
til raset og gjennomgå rutinane for planlegging, bygging, sikring
og vedlikehald. Gruppa skal òg føreslå forbetringar.
Som det går fram av mandatet for gruppa frå 5.
januar i år, skal gruppa levere rapport med resultata frå arbeidet sitt
15. februar 2007, altså i morgon. I tillegg har
Statens vegvesen nedsett ei eiga gruppe som skal sjå på gjeldande retningsliner
og praksis for planlegging, bygging, drift og vedlikehald av vegtunnelar.

Arbeidet med å sikre tunnelane
er i full gang. Det er selskapet Mesta som utfører arbeidet
i søndre løp. I det nordre
tunnelløpet, som ein òg kom til måtte
tilleggsikrast, er òg arbeidet kome i gang. Der
er det selskapet Veidekke som utfører arbeidet.

Geologane som arbeider med å kartleggje
berget i dei to tunnelane, har òg oppdaga andre
soner som ein må vurdere å sikre samstundes
med at tunnelane er stengde. Ein kan difor i dag ikkje
gje eit sikkert tidspunkt for når alt arbeidet kan vere
avslutta. Det må ein kome tilbake til når ein
har konkludert etter at geologane har gjort ferdig arbeidet
sitt.

Eg tek sikte på å gje ei
nærare orientering til Stortinget om raset i Hanekleivtunnelen
i samleproposisjonen i samband med revidert nasjonalbudsjett, slik
eg òg har varsla i brev til Stortingets transport- og kommunikasjonskomite 26.
januar 2007.

 Drifta av riks- og fylkesvegnettet vert gjennomførd
med basis i dei såkalla funksjonskontraktane som ein inngår
med private entreprenørar etter konkurranseutsetjing.
Kontraktane har ei lengd på inntil fem år, og
det er 13 slike kontraktar i Hedmark og Oppland, som omfattar 3
600 km riksveg og 4 600 km fylkesveg.

Fyrste del av vinteren 2006/2007 har vore
svært mild, og i Hedmark og Oppland har det vore
mange og hyppige vekslingar mellom varmegrader og kuldegrader, ofte kombinert
med nedbør. Dette har tidvis medført glatte vegar
og vanskelege køyreforhold i begge fylka. Vegane som har vore
salta, har hatt tilfredsstillande standard, men Statens vegvesen
har fått mykje kritikk for sein og utilstrekkeleg
strøing på vegnettet der det har vore
bruka sand.

Under slike vêrforhold kan det verte
glatt over heile vegnettet samstundes. Entreprenørane skal
begynne å strø med ein gong det vert glatt, og
kontraktane seier kor mange timar dei har for å fullføre
arbeidet. For riksvegane i Hedmark og Oppland gjeld same
standard som for riksvegar generelt, medan det for fylkesvegane
er gitt lokale standardar som er tilpassa kor viktige vegane er.

Statens vegvesen tek stikkprøver for å kontrollere
at eigenkontrollen til entreprenøren fungerer. Funksjonskontraktane
er krevjande å følgje opp for begge partar, både på grunn
av funksjonskrava og lengda på vegnettet.

Stikkprøver tekne i haust og i vinter
har ikkje avdekt mange tilfelle der entreprenøren
ikkje har utført arbeidet innan tidsfristen.
Men det er avdekt ein for stor del tilfelle der entreprenøren
har vore seint ute med å begynne arbeidet. Dette
har Statens vegvesen gripe fatt i, og dei er no i kritisk dialog
med dei aktuelle aktørane. Det har òg vore gjennomført
trekk i utbetalingane til entreprenørar som følgje
av manglande oppfylling av kontraktane.

Arbeid med å revidere vedlikehaldsstandarden
er sett i gang og vert gjennomført i løpet av
eit års tid. Ny vedlikehaldsstandard vil verte innarbeidd
i kontraktane etter kvart som dei vert fornya, og er såleis
eit langsiktig tiltak.

Statens vegvesen vil vurdere skjerpa tiltak
overfor entreprenørane som kan føre
til meir rettidig oppfylling av kontraktane. Dette kan innebere auka
innsats på stikkprøver, oppfølging av
eigenkontrollen hos entreprenørane og å sørgje
for at dei faktisk nyttar dei hjelpemidla Vegvesenet har stilt til
disposisjon, slik som vêrradar og klimastasjonar.

 Opplegget for betring av togtilbodet på Gjøvikbana
har vore vellukka. I rammeavtala som staten no har inngått
med NSB for dei neste fira åra, har vi framforhandla eit
driftsopplegg med stive ruter gjennom heile dagen òg for
andre jernbanestrekningar, tilsvarande driftsopplegget
som gjeld for Gjøvikbana.

Hovudutfordringane for ei ytterlegare betring
av togtilbodet på Gjøvikbana ligg i jernbaneinfrastrukturen.
Eit nytt kryssingsspor eller forlenging av kryssingsspor mellom
Grefsen og Roa er ynskjeleg for å redusere reisetida og auke
kapasiteten både for godstrafikken mot Bergensbana og persontrafikken
mot Gjøvik. Det ligg ikkje inne planar
om utbygging av eit slikt kryssingsspor i Jernbaneverket sitt handlingsprogram
for NTP-perioden 2006–2009. Etter påtrykk frå ordføraren
i Nittedal og i lys av kapasitetsutfordringane for godstrafikken
på Gjøvikbana mellom Oslo
og Roa har eg likevel bede Jernbaneverket føreta
ei særskilt vurdering av behovet for eit kryssingsspor
ved Jenserud.

Etter Jernbaneverket si vurdering er dagens
straumforsyning god nok til gjeldande togtilbod. Jernbaneverket samarbeider òg
gjennom Jernbaneforum Gjøvikbanen med Oppland fylkeskommune
og kommunane langs bana om kortsiktige tiltak som omfattar oppgradering
av stasjonar, knutepunktutvikling og betre koordinering mellom buss
og tog samt innfartsparkering.

Gjennomsnittleg reisetid på strekninga mellom Oslo og
Gjøvik er i dag om lag to timar. For å oppnå ei
reisetidsinnkorting med om lag 30 minutt, er det nødvendig med
ei omfattande oppgradering av bana, medrekna straumforsyninga. Konkrete
tiltaksplanar vil verte vurderte i samband med arbeidet med rulleringa
av Nasjonal transportplan for perioden 2010–2019
med tilhøyrande handlingsprogram frå Jernbaneverket.
Stortingsmeldinga om Nasjonal transportplan
2010–2019 skal etter planen leggjast fram for
Stortinget i slutten av 2008.

