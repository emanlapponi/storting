  Når det gjeld rv. 3 og prioriteringar,
følgjer statsråden dei prioriteringane som Oppland
og Hedmark har gjort i si såkalla lottorekkje. Når
det gjeld skiltproblematikken, har denne statsråden vore
oppteken av det. Eg var m.a. oppe og avdekte eit skilt
til Den Gyldne Omveg i Trøndelag, fordi eit heilt område
her har utvikla eit veldig spanande prosjekt – reiseliv,
turisme, næringsutvikling – og difor fekk eit skilt
på hovudvegen. Men det skal ganske mykje til
for at ein skal avvike frå det som er normalen, og setje
opp skilt langs hovudvegen til næringsbedrifter og enkeltbedrifter. Eg
står fast på at for meg er trafikktryggleik
det overordna. Faktisk òg overordna det at bedrifter gjerne
skulle hatt ein vegvisar langs hovudvegen. Kven i alle
dagar skal setje avgrensingane for bedriftene? Berre i mitt eige
nærområde kunne eg sikkert talt opp 50 bedrifter
som kunne ha tenkt seg skilt på E16. Korleis vil det ta
seg ut i forhold til at me skal ha ein veg som skal vere
trygg for dei vegfarande?

For å gå tilbake til det
dette starta med, nemleg lokalvegvisingsskilt til nissen, vil eg òg
seie at det ikkje er skilta med lokalvegvisingsskilt til
nissen i Drøbak, der enkelte òg meiner nissen
held til. Eit vanleg fareskilt med nissesymbolet er sett opp ca.
250 m før ein kjem til Drøbak sentrum. Det er
ikkje sett opp skilt langs E6 som viser nissen i Drøbak.
Men dei som besøkjer nissen i Drøbak, følgjer
skilting til Drøbak, og så finn dei der ut kvar
nissen held til. Det kan ein òg sjølvsagt gjere
i Hedmark.





                

