 Eg meiner eg gav eit både
godt og seriøst svar. Dette handlar om trafikktryggleik.
Dette handlar om at det òg i distrikta finst hundrevis,
for ikkje å seie tusenvis, av bedrifter som meir enn
gjerne skulle hatt eit skilt langs vegen som viste vegen til nettopp
deira bedrift. Som distriktsforkjempar skulle eg meir enn gjerne
gitt dei lov til det, om det ikkje var for at me ville
fått ein jungel av skilt langs hovudvegane våre som
peika til alle dei hundre- og tusenvis av flotte distriktsbedrifter
som gjerne ville vist seg fram og fått vegfarande til å kome
innom nettopp deira bedrift. For å vere heilt
seriøs, handlar dette om ei avgrensing – som òg
representanten er inne på – og korleis
me skal sikre trafikktryggleik, at vegen er i fokus, og
at me har plass til vegskilt og informasjonsskilt som
er knytte til det å reise langs vegen, og ikkje
til alle dei bedriftene som eg skjønar meir enn
gjerne skulle marknadsført seg med eit skilt langs vegen.

Representanten kan meir enn gjerne stille eit
spørsmål til Vegdirektoratet, som har fått
delegert ansvaret for skiltproblematikken i Noreg. Om han ynskjer
eit meir inngåande svar på dette, kan me gjerne kome
tilbake til det. Men det er dette som er hovudgrunnen til at ein
gjennom lang tid har hatt ein slik politikk i Noreg.

