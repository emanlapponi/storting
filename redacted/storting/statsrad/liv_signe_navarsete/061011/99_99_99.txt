  Hendingane på E39 gjer det tydeleg
at ein treng både kortsiktige og langsiktige
tiltak. Dei kortsiktige tiltaka gjeld fartsgrenser, skilting og
tiltak som betrar friksjonen. Statens vegvesen har i samråd
med lensmannskontoret i Lyngdal vedteke å setje ned fartsgrensa
frå 70 km/t til 60 km/t. Det gjeld heile
ulukkesstrekninga ved Lenefjorden. I tillegg vil Vegvesenet skilte
strekninga med skiltet «Ulukkesstrekning». Få dagar etter
den siste ulukka vart friksjonen på vegdekket målt.
Den ligg innafor dei krava som gjeld. Statens vegvesen
vil likevel syte for at asfaltdekket vert frest,
slik at friksjonen vert endå betre.

Gjennom budsjettforslaget for 2007 har Regjeringa valt å gjennomføre
Nasjonal transportplan med økonomiske
midlar, i motsetnad til i førre stortingsperiode, då Framstegspartiet
var med på å vedta statsbudsjettet i tre av fire år.
Det er difor no grunn til å sjå på Statens
vegvesen sitt handlingsprogram med ein heilt annan grad av realisme
enn tidlegare.

Det er i dette handlingsprogrammet for stamvegnettet i
perioden 2006–2009 prioritert 15 mill. kr til tiltak for å betre
trafikktryggleiken i Lenebakken på staden der den siste
dødsulukka var. Tiltaket er planlagt gjennomført
i 2008–2009.

For m.a. å betre trafikktryggleiken
på E39 i Vest-Agder er det i Statens vegvesen sitt handlingsprogram
for perioden 2006–2009 prioritert utbygging av stamvegen mellom
Vigeland og Osestad. Det er lagt opp til anleggsstart årsskiftet
2008/09, med fullføring i perioden 2010–2013.

Nasjonal transportplan
for perioden 2010–2019 er no under utarbeiding. Større
utbetringar, strekningsvise investeringsprosjekt og tiltak for å betre
trafikktryggleiken mellom Osestad og Oftedal vil då verte
vurderte i samanheng med andre aktuelle prosjekt for å betre
tilhøva på stamvegen mellom Kristiansand
og Stavanger.

 Eg skal sjølvsagt ta ein
runde og gå inn og sjå på kva som skjer
på rv. 465. Men reint generelt vil eg seie at
dei vegstandardane som har lege til grunn for planlegging,
er dei standardane som òg ligg i Nasjonal
transportplan. Og kor stor trafikk det er på vegen, har
vorte knytt opp til kva breidd vegen får.

No har Vegdirektoratet allereie under utarbeiding
nye vegstandardar som skal leggjast til grunn ved neste Nasjonal
transportplan, og i den samanhengen skal eg sjølvsagt òg
ta med meg det som representanten her seier, at dei ve-gane som
me no byggjer, må vere breie nok til at òg
tunge køyretøy har trygg og
god passasje.





                

 Med utgangspunkt i politiske føringar
og økonomiske rammer som er gitte gjennom Nasjonal
transportplan for 2006–2015 og i påfølgjande
handlingsprogram for stamvegnettet, vert E18 mellom Harebakken
og Rannekleiv trafikktryggleiksmessig oppgradert i løpet
av 2008.

I 2006 vart fyrste del av strekninga mellom
Stoa og Rannekleiv opprusta med midtrekkverk og forbikøyringsfelt.
Midtrekkverk mellom Harebakken og Stoa er planlagt i 2007–2008.
Desse tiltaka vil betre trafikktryggleiken og framkomsten på strekninga.
Det vert òg etablert midtdelar på strekninga mellom
Grimstad og Kristiansand som del av det pågåande
OPS-prosjektet.

I Aust-Agder er det dei seinare åra
gjort vesentlege utbetringar av E18 mellom Telemark grense
og Risør, med ny to- og trefeltsveg og midtrekkverk på delar
av strekninga. Ut frå trafikkmengda på strekninga
som i dag ligg på ca. 5 500 ÅDT, er standarden
rekna for å vere tilfredsstillande
i mange år framover.

Vidare utbygging av E18 mellom Risør
og Arendal er ikkje prioritert i Nasjonal
transportplan for perioden 2006–2015. Strekninga vert vurdert
ved revisjonen av Nasjonal transportplan for
perioden 2010–2019. Dersom utbygging av strekninga vert
prioritert, vil planlegginga ta utgangspunkt i gjeldande stamvegnormalar.
I dag tilseier desse at det skal byggjast firefeltsveg når årsdøgntrafikken
er rekna å vere over 10 000 køyretøy
20 år etter trafikkopning. Dersom strekninga mellom
Risør og Arendal vert prioritert i Nasjonal
transportplan 2010–2019, vert standardval gjort gjennom
ein ordinær planprosess, som m.a. legg til grunn trafikktal
og prognosar for strekninga.

Regjeringa har vedteke at større byggjeprosjekt
skal underleggjast kvalitetssikring i ein tidleg fase, såkalla KS 1.
E18 gjennom heile Telemark og fram til Grimstad vert gjenstand for
ei slik konseptvurdering.

 Det er i dag god skilting til staden Savalen
frå rv. 3. Dei som ynskjer å besøkje
nissen sin bustad i Savalen, kan følgje skilting
til Savalen og finne nissen sin bustad når dei
kjem til Savalen.

Skilting til nissen og andre næringsdrivande
må avgrensast for ikkje å ta merksemda
til trafikantane vekk frå trafikken til skade for trafikktryggleiken.
Dette gjeld særleg langs viktige hovudvegar som rv. 3.
Nissen har òg andre bustader i Noreg. Eg ser
ikkje at det er ei prioritert oppgåve for samferdslestyremaktene å lære
born og vaksne om nissens forskjellige bustader rundt om i landet.

Eg kan likevel ikkje ta
stilling til den konkret saka. Dersom nissen eller
nokon av hjelparane hans i ei travel førjulstid ynskjer
det, kan dei bringe saka inn for Vegdirektoratet, som
då vil kunne gjere ein meir omfattande gjennomgang.

  Fornebu vart nedlagd som flyplass i 1998,
og eit område på nær 3 400 dekar
vart frigjort for utvikling. I St.meld. nr. 46 for 1999-2000 Nasjonal
transportplan 2002–2011 la dåverande regjering
opp til statleg medfinansiering av baneløysing til Fornebu
innanfor Jernbaneverket sine rammer
til dobbeltspor på strekninga Skøyen–Sandvika. Saka
vart følgd opp i samband med arbeidet med Nasjonal
transportplan 2006–2015. I St.meld. nr. 24 for 2003-2004
Nasjonal transportplan 2006–2015 er
baneløysing til Fornebu omtalt på følgjande
måte:

«Samferdselsdepartementet
legger til grunn et statlig bidrag på inntil 600 mill.
kr begrenset til et gitt kronebeløp over ordningen med
alternativ bruk av riksvegmidler.»

Ansvar for bygging, drift og statleg bidrag
til prosjektet er omtalt i dei årlege budsjettproposisjonane. Bane
til Fornebu vil verte ein del av det sekundære banenettet
i Oslo-området. Som omtalt i St.prp. nr. 1 for 2004-2005 har
Akershus fylkeskommune vedteke løysing med automatbane
og har teke på seg det totale driftsansvaret.
Ansvaret for å skaffe midlar til bygging og drift ligg
såleis på Akershus fylkeskommune.

Liksom representanten Borghild Tenden er eg
oppteken av å minske klimagassutsleppa i transportsektoren. Å betre
tilhøva for kollektivtrafikken vil vere eit viktig
verkemiddel i den samanhengen, spesielt i byar og bynære område
som Fornebu. Som omtalt i St.meld. nr. 24 for 2003-2004 har staten
forplikta seg til å hjelpe til med midlar til investering
i infrastruktur. Det er difor innarbeidd 600 mill. kr i handlingsprogrammet
for investeringar på resten av riksvegnettet i Akershus
i perioden 2006–2015.

Eg er kjend med at det framleis er ein del
som er uklart ved det planlagde prosjektet. Akershus fylkesting
har i møte 21. september 2006 vedteke at det
skal utgreiast andre alternativ enn automatbane. Alternativa
er bybane med Snarøyabuss, buss/bybane og bussbetening
av Fornebu. Statens vegvesen er invitert til å delta i
utgreiingsarbeidet. Inntil Akershus fylkeskommune har gjort desse
utgreiingane, held eg meg til dei vedtaka som er fatta, og til dei økonomiske
prioriteringane som er gjorde i samband med Nasjonal
transportplan 2006–2015.

