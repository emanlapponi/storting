  Departementet har som målsetjing å styrkje
kollektivtransporten som verkemiddel for å oppnå god
framkomst og betre miljø. Det er Regjeringa sin politikk.

Oslo Lufthamn AS, som er eit heileigd
dotterselskap av Avinor AS, er ansvarleg for å leggje til
rette for parkeringsområde på flyplassen. Eg meiner
det er naudsynt med funksjonelle parkeringstilhøve på flyplassen.
Eg tek difor ikkje sikte på å gripe
inn i selskapet si utbygging av parkeringskapasitet på det
noverande tidspunktet. Men eg vil presisere for Avinor det ansvaret
selskapet har for å sikre at ein høg
kollektivdel vert halden oppe. Dette vil òg tydeleg
verte presisert i eigarmeldinga om verksemda til Avinor,
som Regjeringa tek sikte på å presentere for Stortinget
om kort tid.

Eg vil nytte høvet til å peike
på at dei rikspolitiske retningslinjene, vedtekne i samband
med planlegginga av ny hovudflyplass, la til grunn ei målsetjing
om ein kollektivdel på 50 pst. Målsetjinga er
stadfesta i St.prp. nr. 90 for 1991-1992, Utbygging og finansiering
av hovudflyplass for Oslo-området på Gardermoen
med tilhøyrande tilbringarsystem og konsekvensar for Forsvaret.
Her går det fram at det bør vere realistisk å nå målet
om ein kollektivdel på 50 pst. Det vil seie at vi ved dagens
kollektivdel på 59 pst. framleis er godt over målet.

Kva gjeld kollektivdelen ved lufthamnene i
dei andre nordiske hovudstadene, kan det seiast at Arlanda
i 2005 hadde ein kollektivdel på 43 pst., medan Kastrup
har ein svært høg kollektivdel. Nesten tre gonger
så mange passasjerar tek tog i forhold til dei som nyttar
privatbil.

Eg vil til slutt vise til Regjeringa sine
generelle tiltak for å auke kollektivtrafikken
sin del av persontransporten, og igjen streke under at det er ei
målsetjing for Regjeringa å halde oppe
og utvide kollektivdelen ved transport til hovudflyplassen vår.

  Samferdselsdepartementet har i supplerande
retningsliner for Statens vegvesen og Jernbaneverket om tilhøvet mellom
Nasjonal transportplan, NTP, og KS1, ekstern
kvalitetssikring i tidleg fase, gjort greie for ordninga med KS1.
Ordninga med ekstern kvalitetssikring, KS1 og KS2, det sistnemnde
i ein seinare fase, gjeld for statlege investeringar
over 500 mill. kr. KS1 skal gjennomførast i tidleg fase som
grunnlag for eit overordna prinsippvedtak i Regjeringa om val av
prosjekt eller konsept. Føremålet med
KS1 er å få betre styring med planlegginga av
store prosjekt på eit tidleg stadium. Prioritering mellom
ulike prosjekt skal skje gjennom NTP.

E18 frå Sverige til Knapstad
i Østfold er under utbygging i inneverande planperiode
og kjem ikkje inn under kravet om prosjektbehandling etter
KS1. Vidare utbygging av E18 frå Knapstad i Østfold
til Vinterbro i Akershus er under planlegging. Det er i NTP ikkje
føresett investeringar på denne strekninga i perioden
2006–2015. Prosjektet må kvalitetssikrast etter
retningslinene i KS1 før det eventuelt kan prioriterast
i NTP.

Planlegging av E18 frå Østfold
grense til Vinterbro etter plan- og bygningslova starta
i 2001. I arbeidet med konsekvensutgreiing
og kommunedelplanar er det usemje om kva alternativ som skal førast
vidare til slutthandsaming, under dette eit Ski-alternativ som vil føre
til tilknyting av E18 til E6 nord for Vinterbro.

  Eg har tidlegare svara på eit nesten
identisk spørsmål frå representanten Arne
Sortevik. Det var spørsmål nr. 866 til skriftleg
svar. Det er ikkje så mykje meir eg kan seie
om dette enn det eg gjorde den gongen, men eg kan nytte høvet
til igjen å informere om kva som vert gjort for å lage så gode
framskrivingar av trafikken som mogleg.

Det vil aldri vere noka
lett oppgåve å lage framskrivingar av
trafikken. Dette gjeld ikkje berre vegtrafikk, men òg
andre transportmåtar. Drivkrefter
for utvikling av trafikk, val av transportmiddel og reiserute er
samansette, og sjølvsagt heller ikkje kjende
for år fram i tid. Ein kan ikkje vente å treffe
bra for einskilde år, men det er viktig at me over fleire år
ikkje ligg konsekvent for høgt eller
for lågt i høve til den faktiske utviklinga.

I retningslinene som departementa har gitt
for etatane og Avinor AS sitt førebuande arbeid til NTP,
er det klårt streka under at dei i samarbeid
må utarbeide prognosar som er mest mogleg forventningsrette.
I oppfølginga av dette tek både transportetatar
og forskings- og utgreiingsinstitusjonar del. Både
for gods- og persontransport vert det m.a. utvikla
betre modellar som skal hjelpe oss å lage betre
framskrivingar. Det er òg viktig at me i dette arbeidet
nyttar framskrivingar for økonomisk utvikling og befolkning
som er konsistente med dei som vert nytta i anna planlegging. Både
Finansdepartementet og Statistisk sentralbyrå vert difor
trekte inn i prognosearbeidet.

Det ligg pr. i dag ikkje føre
nye framskrivingar, men eg kan forsikre om at eg er oppteken av
at mest mogleg realistiske prognosar skal vere
grunnlaget for transportplanlegginga, både i samband med
NTP og i samband med utforming av dei enkelte prosjekta. Eg har
tiltru til at det vert resultatet av det pågåande
arbeidet.

