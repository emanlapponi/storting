  Reglane for prioritering mellom
ulike typar tog i ruteplanlegginga er fastsette i den såkalla
fordelingsforskrifta. Det går m.a. fram av forskrifta at
dersom det ikkje er plass til alle toga, skal
Jernbaneverket fordele kapasiteten på ein slik måte
at det i størst mogleg grad vert teke
omsyn til den betydninga transporten har for samfunnet i forhold
til annan transport, som dermed vert utelukka eller fortrengd.
Det er også fastsett retningsliner som gir forrang
til offentleg kjøpt lokal persontrafikk og andre
persontog som staten kjøper. Det einaste unntaket frå dette
prinsippet er på strekninga Asker–Gardermoen,
der tilbringartenesta til Oslo Lufthamn – i regi
av Flytoget – har same prioritet som den offentleg
kjøpte persontrafikken. Desse reglane vil difor medverke
til at den lokale persontrafikken med tog i Oslo-området
vert best mogleg vareteken ut frå den gitte kapasiteten
på jernbanenettet.

Store delar av det norske jernbanenettet
er hardt belasta, då store delar av trafikken skjer på enkeltspor.
Jernbaneverkets ruteplanleggjarar arbeider kontinuerleg med å utvikle
best moglege ruter både for gods- og persontog. Dersom
Jernbaneverket vert pålagt å endre sin
praksis, slik at persontog vert gitt ytterlegare fortrinn, kan det føre til
at jernbanen ikkje kan ta imot større delar av
tungtrafikken frå veg, noko som vil bryte med
målsetjinga om overføring
av gods frå veg til bane.

Auka satsing på jernbaneinfrastruktur
er den einaste varige måten å løyse
kapasitetssituasjonen i Oslo-området på, og dette
er Regjeringa godt i gang med gjennom dobbeltsporutbygginga i intercity-triangelet.

 Gjennom den nye skiltforskrifta – og
med det nye skiltnormalar – som vart sett i verk 1. juni
i fjor, er det lagt opp til ein meir liberal praksis når
det gjeld veg- og serviceskilting. Mellom anna
har me fått betre moglegheiter for god og informativ skilting
enn tidlegare.

Som skiltstyresmakt for denne typen skilting
må Statens vegvesen likevel gjere ei avveging mellom
ulike omsyn, der informasjonsmengd og trafikktryggleik
er dei viktigaste. Skiltnormalen gir føringar for kor mange
visingsmål ein kan skilte til utan at det vert utrygt
for trafikantane. Av trafikktryggleiksomsyn er talet på visingsmål som
ein kan skilte til på kvart skiltoppsett, avgrensa til fem eller
seks. Der det er mange geografiske visingsmål som det også må visast
til, vil det kunne verte liten plass til skilt som syner veg til
ei serviceverksemd. Der det ligg føre fleire
ynske om skilting enn det regelverket
tillèt, må det gjerast ei prioritering.

I dei situasjonane der det vert for mange visingsmål
i eit vegkryss, kan det nyttast alternative måtar for å syne veg
til serviceverksemder. Til dømes kan ein setje opp informasjonstavler
på rasteplassar. I nokre høve kan eit nytt skilt
som heiter «Samleskilt for vegvising» nyttast.
Dette skiltet syner kva for stader eller verksemder ein
kan nå ved å følgje eit felles vegval
i etterfølgjande vegkryss eller avkøyring.
På eit slikt samleskilt kan ein liste opp dei verksemdene
og tilboda ein kan nå ved å følgje skiltinga til
eit felles namn – det vere seg eit felles namn
for verksemdene, eit geografisk namn eller
eit omgrep som gir uttrykk for kva type verksemd eller
attraksjon skiltet leier til. Eit døme
på dette er skiltinga frå E6 til «Den
Gyldne Omvei» på Inderøy i Nord-Trøndelag,
der «Den Gyldne Omvei» er eit samleomgrep for
mange ulike verksemder som har felles organisasjon.

Når det gjeld Bjørnsonvegen,
er det etter det eg har fått opplyst, eit namn
som m.a. er sett for å marknadsføre distriktet
kring rv. 255. Vegvesenet skal etter reglane i stadnamnlova
i utgangspunktet ikkje innføre slike namn i vegvisinga.
Vegdirektoratet har gjort unntak frå dette i høve til
nokre godt innarbeidde namn. Eg meiner det vil vere uheldig
om vi legg oss på ei line der marknadsføring
og reklame er det viktigaste motivet for skilting.

Vegvesenet skal freiste å finne gode
og tenlege løysingar. Sjølv om ikkje
reglane alltid gir rom for at det primære ynsket om skilting
kan oppfyllast i den forma det vert søkt om, vil ein likevel ofte
lukkast med å finne alternative og tilfredsstillande løysingar.

I lys av det ovannemnde ser eg dermed ikkje
no behov for å ta reglane for denne typen skilting opp
til ny vurdering. Regelverket er berre
to år gamalt – og nett det å gjennomføre
ei liberalisering var eit av siktemåla med ny skiltforskrift.

Kenneth Svendsen hadde
her overtatt presidentplassen.

  Eg er samd i at E134 over Haukeli er eit viktig
aust–vest-samband. For å betre kommunikasjonen mellom
Statens vegvesen, lokalsamfunn og lastebilnæringa vart
det den 7. november arrangert eit orienteringsmøte på grendehuset
i Røldal. Statens vegvesen orienterte om det pågåande
arbeidet med tunnelane og synte til at det er naudsynt å stengje tunnelane
for kortare eller lengre tid fordi arbeidet
med utbetringa er omfattande. Dette er sjølvsagt tilfellet også etter
at eg instruerte Statens vegvesen om å gjennomføre langt
mindre omfattande oppgradering av tunnelane enn det var
lagt opp til. Lastebilnæringa og bygdefolket kom på møtet
med konstruktive forslag til betre framkomst for trafikantane.

Frå og med 15. november er det innført
nye og utvida opningstider for trafikken. Desse nye opningstidene
gjeld til 15. desember, då arbeidet vert avslutta. Etter
det vil tunnelane vere opne for trafikk heile
døgeret. Haukelitunnelen vil vere open for fri
ferdsle, men ha strekningsvise innsnevringar med trafikkdirigering.

Røldalstunnelen har fått
utvida opningstider, med kontinuerleg kolonnekøyring
frå klokka 06.30 til 12.00, fri ferdsle frå 12.00
til 20.00 og ein kolonne på kvelden klokka 22.30 frå Håradalen
med retur frå Seljestad. På nattestid vert det òg
ein ekstra kolonne frå aust til vest som følgjer
ekspressbussen klokka 04.45. Frå laurdag klokka 06.30 til
sundag klokka 20.00 er tunnelen open for trafikk. For å sikre
framkomst på omkøyringsvegen for Røldalstunnelen,
rv. 13 Brattlandsdalen, vert det iverksett forsterka vinterdrift
på strekninga. Fram til 15. desember vil det gå ekstraferje mellom
Sand og Ropeid, òg på natta.

Gamlevegen over Røldalsfjellet har vore
nytta som omkøyringsveg for personbilar, men denne vart
stengd 15. november av omsyn til vêr- og føreforhold
og trafikantane sin tryggleik.

Eg håper at desse tiltaka vil sikre
ein trygg og effektiv framkomst på E134 over Haukeli.

  Fangst og lagring av personopplysningar skjer
på mange av Samferdsledepartementet sine ansvarsområde.
Personvern er eit sentralt gode i moderne samfunn.
Det er viktig at problemstillingar knytte til personvern vert fanga
opp i ein tidleg fase ved introduksjon
av ny teknologi og nye reiskapar. Eg legg vekt på at dette
må gjelde både i departementet sitt
arbeid og i etatar og selskap på feltet, både
private og statlege.

EU-tilpassing, som representanten viser til
i spørsmålet, følgjer gjennom norsk tilslutnad
til EØS-avtalen, ein avtale som Framstegspartiet
i hovudsak røysta for, og som Senterpartiet
røysta imot. Utan omsyn til syn på EØS-avtalen
er det viktigare at Regjeringa i sitt arbeid med avtalen ikkje
er reservasjonslaus, som det heiter i spørsmålet. Regjeringa
fører ein aktiv europapolitikk, som inneber ei langt meir
kritisk og pågåande haldning frå norsk side overfor
EU på ulike stadium av sakene enn før.
Ei side av politikken er også å utnytte
rom for nasjonal tilpassing av regelverk frå EU.
Det er m.a. aktuelt i fleire saker der personvernspørsmål
står sentralt.

Samferdsledepartementet vil gje personvernet
omfattande omtale i stortingsmeldinga om Nasjonal
transportplan 2010–2019. Meldinga vil etter planen
bli lagd fram mot slutten av 2008.

Det vert i spørsmålet vist
til Personvernkommisjonen. Eg vil i den samanhengen få peike
på at kommisjonen etter planen skal leggje fram
rapporten sin allereie i slutten av 2008.

  Etter at den nye firefeltsvegen
på rv. 2 mellom Kløfta og Nybakk vart opna
12. oktober, har Statens vegvesen lagt opp til å starte
bygginga av neste etappe så snart finansieringa er sikra
gjennom handsaming av ein bompengeproposisjon i Stortinget. Etappen
strekkjer seg frå Slomarka til Kongsvinger
i Sør-Odal og Kongsvinger kommunar,
og inngår i utbygginga av samanhengande firefeltsveg på rv.
2 mellom Kløfta og Kongsvinger. Dette er i tråd
med dei prioriteringane som ligg i Nasjonal
transportplan 2006–2015 og handlingsprogrammet for stamvegnettet
i 2006–2009.

Før Regjeringa kan fremme ein proposisjon
om saka, må godkjende reguleringsplanar liggje føre.
Prosjektet må så gjennom ei ekstern kvalitetssikring,
KS2, på same måten som alle
statlege investeringsprosjekt over 500 mill. kr. Reguleringsplanane
er enno ikkje vedtekne, då registrering
av automatisk freda kulturminne ikkje er sluttført.

Riksantikvaren set krav om at planområdet
skal vere ferdig undersøkt og frigjeve til utbygging
før reguleringsplanane kan bli slutthandsama. For om mogleg å kunne handsame
ein proposisjon i vårsesjonen 2008 har Statens vegvesen
søkt Riksantikvaren om dispensasjon frå desse krava.

Eg vil få presisere at avklaringar
kring undersøkingsplikta etter kulturminnelova
er ei sak mellom Statens vegvesen og kulturminneforvaltninga,
men eg føreset at Statens vegvesen, uansett utfall i saka,
legg til rette for ei raskast mogleg framdrift vidare
med førebuinga av den komande utbygginga av rv. 2 mellom
Nybakk og Kongsvinger.

 Innleiingsvis vil eg streke under at både
stat og lokale styresmakter har ansvar for at trafikantane får
eit godt kollektivtilbod.

Eg er ikkje samd i at det vert satsa lite
på kollektivtransport. Regjeringa føreslår
statlege løyvingar på nær 11 milliardar
kr for 2008, der 1,6 milliardar kr går til statlege innkjøp
av persontransport med tog og 5,8 milliardar kr går til
investeringar, drift og vedlikehald av jernbanenettet. Nær
1,5 milliardar kr av dette går til å sikre
rasjonell framdrift av prosjekta Lysaker stasjon, dobbeltspor
Lysaker–Sandvika og dobbeltspor Sandnes–Stavanger.
Om lag 900 mill. kr av vegmidlar er foreslått nytta til
kollektivtransport – av desse er 710 mill. kr bompengar.
Om lag 230 mill. kr går til særskilt tilskot til
kollektivtransport, om lag 1,5 milliardar kr til statleg kjøp
av riksvegferjetenester, om lag 290 mill. kr til statleg kjøp
av sjøtransportteneste Bergen–Kirkenes og om lag
500 mill. kr til kjøp av flyrutetenester. I tillegg til
desse statlege midlane og bompengemidlane kjem fylkeskommunale midlar
til lokal kollektivtransport. I 2006 løyvde fylkeskommunane og Oslo
kommune meir enn 5,5 milliardar kr til kollektivtransport. Den største
kollektivsatsinga skjer i Oslo, Akershus og Bergen.

Fylkeskommunane finansierer kollektivtransport
via rammetilskot frå staten. I 2006 løyvde fylkeskommunane og Oslo
kommune meir enn 5,5 milliardar kr til bilruter, fylkesvegferjer,
båtruter, transport for funksjonshemma og sporvegs- og
forstadsbaner. I Oslo kommune vart det løyvt
meir enn 1 milliard kr til kollektivtransporten i Oslo. Kommuneøkonomien
er kraftig styrkt under denne regjeringa, og fylkeskommunane si
moglegheit til å satse på kollektivtrafikk
er difor betre enn på lenge.

Belønningsordninga for betre kollektivtransport
og mindre bruk av bil vart innført
i 2004 for å få fleire i dei større byane
til å velje kollektivtransport framfor eigen bil. Ei evaluering
av ordninga syner at kollektivtransporten er styrkt i dei aktuelle
byområda i perioden, men ordninga har ikkje ført
til tydelege endringar i den lokale transportpolitikken gjennom
strengare restriksjonar på bruk av bil, t.d. parkering.

I evalueringa vert det føreslått
vidareføring og styrking av ordninga med konsentrasjon
av midlane. Regjeringa har alt slutta seg til at belønningsordninga eller
tilsvarande ordning skal verte styrkt, jf. St.meld. nr. 34 for 2006-2007,
Norsk klimapolitikk. Regjeringa vil kome attende med
ei vurdering av dette m.a. i stortingsmeldinga om Nasjonal
transportplan for perioden 2010–2019.

Det er feil at belønningsordninga
er redusert. Ho er tvert imot styrkt. I St.prp. nr. 1 for 2007-2008
vert det i tråd med evalueringsrapporten føreslått
at også Drammen, Skien–Porsgrunn og
Fredrikstad–Sarpsborg skal få høve til å søkje
på belønningsordninga. Regjeringa vil dele
midlane for 2008 i samsvar med oppnådd vekst for kollektivtransporten.
Avhengig av søknadene er det aktuelt å konsentrere
midlane på færre byar enn i dag, jf. St.prp. nr.
1 for 2007-2008, side 133. Regjeringa føreslår ei
løyving på 161,7 mill. kr til ordninga
for 2008.

Kollektivtransport, særleg i dei større
byområda, er både eit sjølvstendig
og naudsynt transportmiddel for store grupper av folk og eit viktig
verkemiddel for å redusere bruk av eigen bil. Ifølgje
reisevaneundersøkinga 2005 er om lag 20 pst. av daglege
reiser i Oslo kollektive reiser. Tilsvarande tal for Bergen,
Trondheim og Stavanger er om lag 10 pst., og
6 pst. for mellomstore byar.

Det vil ikkje vere mogleg å dempe
veksten i biltrafikken utan å bruke både
positive og restriktive tiltak. Verkemidla er vel kjende:

betre kollektivtilbod, særleg auka
frekvens og betra framkomst

køprising i store byar med kapasitetsproblem

tilrettelegging for gåande

samanhengande hovudnett for syklande

universell utforming

restriktiv parkeringspolitikk, særleg
ved arbeidsplassar

arealbruk som minimerer behov for bruk av privatbil

Dei fleste av desse tiltaka rår ikkje
staten over direkte. Staten har likevel det overordna
ansvaret for nasjonal transportpolitikk, også der
ansvaret for verkemiddel og budsjett ligg til andre
forvaltningsnivå. Dette ansvaret vert utøvt m.a.
gjennom å styrkje kommunane og fylka sin økonomi,
ved statlege føringar gjennom pålegg, lover og forskrifter,
tilskots- og belønningsordningar og direkte statleg finansiering
av tiltak og prosjekt.

Transportetatane og Avinor vil i sitt framlegg
til Nasjonal transportplan 2010–2019
ha ei brei omtale av utfordringar og forslag til tiltak
for dei store byområda. Dette vil vere eit viktig
grunnlag i Regjeringa sitt arbeid med å fremme ei eiga
stortingsmelding om Nasjonal transportplan 2010–2019,
med sikte på handsaming i Stortinget våren 2009.

 Det er ei prioritert oppgåve å kome
i gang med å rehabilitere Freifjordtunnelen. Tunnelen representerer
i dag likevel ikkje nokon akutt risiko for tryggleiken
til trafikantane. Platekvelven i tunnelen vart
demontert og teken ned i 2006 fordi det var ein risiko for at delar
av kvelven kunne falle ned. Dette har ført til at tunnelen
kan opplevast som mørk og fuktig. For å kompensere
for dette vert kantstripa vaska kvar veke for at ho skal vere
godt synleg, og vegbana vert vaska kvar månad for å oppretthalde
god friksjon. I tillegg har viftene i tunnelen god kapasitet. Statens
vegvesen vurderer det difor slik at tryggleiken for trafikantane
er sikra.

Når det er sagt, skulle eg sjølvsagt
ha ynskt at det hadde vore mogleg å kome
i gang med å rehabilitere tunnelane i 2007. Det er fleire årsaker
til at arbeidet ikkje er starta opp. Den avgjerande grunnen
er manglande avklaringar frå Arbeidstilsynet av eit arbeidsopplegg
som sikrar tilfredsstillande arbeidsmiljø for dei som skal
gjennomføre rehabiliteringsarbeidet. Dette er ein prosess
som vert gjennomført som følgje av manglande godkjenning
frå Arbeidstilsynet av arbeidsopplegget for rehabilitering
av Ålesundstunnelane. Når det er semje om eit
arbeidsopplegg som vil tilfredsstille krava til arbeidsmiljø,
vil det verte laga eit nytt kostnadsoverslag
for prosjektet.

Rehabilitering av Freifjordtunnelen er føresett
finansiert med midlar frå det sentrale tunnelsikringsprogrammet. I
handlingsprogrammet for perioden 2006–2009 er det sett
av 277 mill. kr som er føresett nytta til utbetring av Ålesundstunnelane – Ellingsøytunnelen
og Valderøytunnelen – og Freifjordtunnelen. Kostnadene
ved rehabilitering av Ålesundstunnelane har auka
kraftig, og dette påverkar finansieringa av Freifjordtunnelen.
For å vere sikker på at prosjektet kan
finansierast med midlar frå det sentrale
tunnelsikringsprogrammet, har Statens vegvesen lagt til grunn at
rehabiliteringa av Freifjordtunnelen ikkje bør
starte opp før ein har oversikt over kostnadene på Ålesundstunnelane.

Det er ikkje rom for å starte
opp Freifjordtunnelen med statlege midlar i 2008. Det kan likevel vere
mogleg å starte opp prosjektet med forskotterte
midlar i 2008. Statens vegvesen vil vurdere denne moglegheita så snart
det er laga eit nytt kostnadsoverslag
for Freifjordtunnelen.

