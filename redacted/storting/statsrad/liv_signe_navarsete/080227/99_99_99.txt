 Til grunn for denne avgjerda ligg
òg ei vurdering av kva for tid ein har attsitjing. I Møre
og Romsdal, på det sambandet, har ein attsitjing heile veka igjennom
når det gjeld næringstransport, folk som skal til og frå
jobb, og gjennomgangstrafikk. På Flakk-Rørvik-sambandet handlar
det fyrst og fremst om helg. Ferja ligg stort sett, har eg fått opplyst,
midt i veka. Då meiner me at me har litt meir handlingsrom når
påsketrafikken no vert avvikla fram til sommartrafikken kjem, til
å kunne finne gode løysingar òg for Flakk-Rørvik.
Det er ingen tvil om at det er eit behov for å ha ei ekstra ferje
der når ferie- og helgetrafikken set inn. I den daglege kvardagstrafikken
er ikkje det behovet så akutt, men det betyr at me må søkje
å finne ei løysing så raskt som mogleg der òg.
Det er krevjande, men me går inn i det arbeidet med stort alvor. 

 Bompengeordninga i Oslo har gjort
det mogleg å framskunde utbygginga av ei rekkje veg- og kollektivprosjekt
i Oslo-området. Dette har hatt stor verdi både for næringslivet
og for innbyggjarane i området. 

Gjennom framlegginga av St.
prp. nr. 40 for 2007-2008, Om Oslopakke 3 trinn I, har Regjeringa stilt
seg positiv til den breie lokalpolitiske semja om å etablere ei Oslopakke
3 for å møte transportutfordringane i hovudstadsområdet.
Innføringa av Oslopakke 3 vil gjere det mogleg å nytte bompengar
til å styrkje drifta av kollektivtransporten i Oslo og Akershus, i
tillegg til å finansiere vidare utbygging av viktige veg- og kollektivprosjekt.
Eg vil understreke at bompengeinnkrevjing både i Oslopakke 1 og 2
og i Oslopakke 3 primært er ei finansieringsløysing. Sjølv
om den nye bompengeordninga såleis ikkje har reduksjon av vegtrafikken
som hovudføremål, kan det likevel bidra til ei viss avdemping
av trafikken og medverke til eit betre og meir miljøvenleg transportsystem
i Oslo-området ved at det vert lagt til rette for gjennomføring
av ei rekkje tiltak. I det tverrpolitiske forslaget frå Oslo og Akershus
har partane strekt seg langt for å få til heilskaplege løysingar
som inneheld både veg- og kollektivtiltak, inkludert bompengar til
drift av kollektivtransporten. Dette har eg stor respekt for. 

I transportetatane
sitt forslag til Nasjonal transportplan 2010-2019 tek etatane til orde for
ein kombinasjon av positive og restriktive tiltak for å handtere trafikkproblema
i byområda. Eg meiner dette er rett. Det er behov for eit betre samspel
mellom forvaltningsnivåa om tiltak i byområda for å møte
dei store miljøutfordringane, og det er behov for tiltak både
for å redusere biltrafikken og for å leggje til rette for auka
kollektiv- og sykkeltrafikk. 

Ein slik kombinasjon av tiltak er innført
i Stockholm. I Stockholm har trengselsskatten på 20 kr i rushtida
redusert biltrafikken gjennom betalingssnittet med om lag 20 pst. Stockholm
har samtidig bygd ut kollektivtrafikken vesentleg. Eg meiner at erfaringane
frå Stockholm viser at køprising kan gje god effekt, og at
slike tiltak kan få støtte hjå innbyggjarane lokalt.

I Trondheim har Arbeidarpartiet føreslått ei miljøpakke
som omfattar ei rekkje ulike tiltak, m.a. miljøavgift på bensin
og diesel, bompengar på E6, lågutsleppsone i Midtbyen, parkeringsavgift
ved kjøpesentra og høve til å gje skattefrie tilskot
til tilsette som vel å køyre kollektivt. 

Det er til
no ikkje gjort kommunale vedtak i Trondheim, og eg har såleis ikkje
teke stilling til dei ulike tiltaka i det lokale forslaget til miljøpakke
for Trondheim enno. Eg vil understreke at eg ser svært positivt på
alle lokale initiativ for å møte miljøutfordringane
frå trafikken i byområda. Regjeringa vil presentere sin transportpolitikk
for byområda i stortingsmeldinga om Nasjonal transportplan for perioden
2010-2019, inkludert økonomiske rammer for både Oslopakke 3
og ei eventuell miljøpakke for Trondheim. 

Eg vil òg
vise til det såkalla klimaforliket, Innst. S. nr. 145 for 1907-1908
om klimapolitikk, der òg representanten sitt parti har slutta seg
til at «Byområder som ønsker å utprøve veiprising,
differensierte bompengesatser eller andre trafikkregulerende tiltak, skal
prioriteres» ved tildeling etter belønningsordninga, som etter
same innstilling skal doblast i 2009. 

Eirin Faldet hadde her overtatt presidentplassen. 

 Det er ingen tvil om at når Oslopakke 3
begynner å verke, vil ho truleg òg ha ein trafikkdempande effekt,
spesielt mot vest, med tanke på dei nye satsane som eit breitt fleirtal
i Oslo og Akershus har gått inn for, og som vi no har lagt fram for
Stortinget til vedtak. 

Kva satsar ein måtte ha dersom ein skulle
ha køprising, må ein sjå i samanheng med kva tid ein
ville setje ned satsane, for poenget med køprising er nettopp at
det skal vere billegare på visse tider av døgnet. Det er jo
ikkje kø ut mot Sandvika midt på dagen, så då kunne
ein eventuelt redusere satsane for å spreie litt utover dagen den
trafikken som ikkje nødvendigvis må gå i rushtida. Men
det har eg ikkje sett meg ned og rekna på. Det er jo eit ganske stort
arbeid som måtte gjerast dersom ein valde å gå den vegen,
å utgreie ei køprising i Oslo-området. 





                

