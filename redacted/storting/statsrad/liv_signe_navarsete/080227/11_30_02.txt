 Den nasjonale transportplanen skal leggje grunnlaget for politiske prioriteringar,
effektiv verkemiddelbruk og styrking av samspelet mellom transportformene,
for på denne måten å bidra til effektive, tryggare og
meir miljøvenlege transportløysingar. Regjeringa ynskjer å
kome lenger i arbeidet med å uvikle intermodale transportløysingar
enn i inneverande nasjonale transportplan. 

Dette arbeidet skjer dels
innanfor ramma av Nasjonal transportplan-prosessen og dels løpande.
Mellom anna er det satsa mykje på å byggje ut jernbaneterminalane
gjennom dei siste budsjetta. Noreg er òg med i EUs Marco Polo-program,
som kan gje stønad til transportløysingar som bidreg til mindre
vegtransport. 

For å gjere multimodale transportar meir attraktive
er det viktig å leggje til rette for god elektronisk kommunikasjon
på tvers av transportsektorane, både for at transportbrukarane
skal ha god informasjon om ulike alternativ og gjennom standardisering og
forenkling av meldingssystem og -format. Gjennom utviklinga av ARKTRANS
som eit nasjonalt rammeverk for multimodal ITS og gjennom aktive samarbeidsfora
på tvers av transportsektorane ligg Noreg langt framme på dette
området. 

I grunnlagsmaterialet til Nasjonal transportplan 2010-2019
har transportetatane og Avinor AS skissert tiltak innanfor ulike område
for å overføre gods frå veg til sjø og bane, slik
Sortevik nemner i sitt spørsmål. Desse tiltaka vert no vurderte
nærare i den vidare NTP-prosessen. 

Regjeringa vil leggje fram
stortingsmeldinga om NTP for Stortinget i desember i år. I meldinga
vil me presentere Regjeringa sin strategi for å utvikle intermodale
transportar. 

