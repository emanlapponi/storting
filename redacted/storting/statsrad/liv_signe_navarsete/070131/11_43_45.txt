  Statsråden tek inn over seg at dødstala
er altfor høge både i Hedmark
og i resten av landet. Eg har seinast i dag vorte mint på det,
ved ei markering som Trygg Trafikk hadde utafor Stortinget
her i tidlege morgontimar, med sine tydelege  krav om
kva me skal gjere for å vareta dei gåande og syklande,
altså dei mjuke trafikantane i trafikksystemet vårt. Så det
vert jobba, det vert satsa, og det skal me fortsetje med, både
i Hedmark og i resten av landet.

I motsetning til tidlegare regjeringar har
me ikkje berre lagt inn 20 mill. kr, me har lagt inn 2
milliardar kr i auke til samferdsel. Det betyr at det
vert rom for mykje større tiltak på både
utbyggings- og vedlikehaldssida, noko som betyr auka
trafikktryggleik for dei vegfarande
og andre trafikantar. Så dette har me fokus på.
Trafikktryggleik er punkt 1 i Regjeringa
sin samferdelspolitikk, og me arbeider med visjonen om null drepne
og hardt skadde i trafikken som den styrande visjonen for arbeidet
vårt – òg i Hedmark.





                

