 Forventa vekst i arbeidsplassar og busetnad
i Oslo og Akershus bidreg til at transportveksten
held fram, og stiller store krav til utvikling av eit effektivt,
sikkert og miljøvenleg transportsystem. Regjeringa
er nøgd med at lokalpolitikarar i Oslo kommune
og Akershus fylkeskommune tek desse utfordringane på alvor
og gjennom eit omfattande tverrpolitisk samarbeid
har klart å leggje fram eit samla forslag for å møte
utfordringane ved å vidareføre trafikantbetalingssystemet
i hovudstadsregionen gjennom Oslopakke 3.

Eg er klar over at det å kunne nytte
bompengar til å drifte kollektivtransporten har vore
ein særs viktig føresetnad for dei lokale vedtaka
om Oslopakke 3. Regjeringa vil kome attende
til dette – og andre spørsmål – i
samband med hovudstadsmeldinga som vert lagd fram for Stortinget
seinare denne sesjonen.

Det er vedteke at det skal verte gjennomført
ei ekstern kvalitetssikring av konseptval i tidlegfase – såkalla
KS1 – for statlege investeringsprosjekt over 500 mill.
kr. KS1 vart vedteke og sett i gang av førre regjering
for å betre kvalitetssikringa av store samferdselsprosjekt
i ein tidleg fase. Stortinget har òg slutta seg til dette.
Regjeringa følgjer difor opp dette arbeidet. Totalkostnadene
for Oslopakke 3 overstig KS1-grensa meir enn hundre gonger,
og heller ikkje elles er det nokon grunn til
at Oslopakke 3 skal verta handsama annleis enn andre
store samferdselsprosjekt i landet. Eg går ut frå at
representanten Dørum ikkje er usamd
med meg i dette.

Eg viser òg til Stortinget si handsaming
av Dokument nr. 3:8 for 2005-2006, Riksrevisjonens undersøkelse
av effektivitet i offentlige tiltak til kollektivtrafikk – Oslopakke
2. Eit av hovudankepunkta i Riksrevisjonen sin gjennomgang av Oslopakke
2 var at det ikkje var definert klare mål for
satsinga. Eg kan ikkje sjå at Oslo
kommune og Akershus har definert slike klare mål for Oslopakke
3. Eg er difor oppteken av at det vert gjennomført ei grundig og
heilskapleg utgreiing for Oslopakke 3. Eg har
allereie påpeika kor viktig dette er, overfor dei lokale
styresmaktene, både i møte
og i brev.

Ein bompengesøknad om Oslopakke 3
må vidarehandsamast på vanleg måte
i Statens vegvesen før saka kan verte oversend
Samferdselsdepartementet. Med mange attståande problemstillingar
før saka kan handsamast av departementet, er
det for tidleg å seie når i stortingsperioden saka
kan leggjast fram for Stortinget.

Solveig Horne hadde
her overtatt presidentplassen.

  I Hedmark omkom 27 personar i bilulukker i
2006, av dei ni på rv. 3. Tolv personar omkom i bilulukker
på E6 i Akershus, Hedmark og Oppland i 2006, av dei seks
på E6 Gardermoen–Kolomoen. Møteulukkene
viser ein aukande tendens.

Ut frå rv. 3 si betydning for transport mellom Oslo
og Trondheim må prioriteringane på denne ruta
sjåast i samanheng med prioriteringane på E6 mellom Oslo
og Trondheim, jf. St.meld. nr. 46 for 1999-2000 Nasjonal transportplan
2002-2011.

I St.meld. nr. 24 for 2003-2004 Nasjonal
transportplan 2006-2015 er det føreslått
utført mindre investeringstiltak, bl.a. utbetring
av eksisterande rv. 3 mellom Elverum og Rena i første
fireåresperiode. I handlingsprogrammet for investeringar
på stamvegnettet for perioden 2006–2009 fann Stortinget
likevel ikkje rom for investeringar på rv.
3 i Hedmark.

Statens vegvesen Region øst har i
2006 fullført eit prøveprosjekt på ei
11 km lang strekning på rv. 3 i Stor-Elvdal kommune. Prosjektet
er omtala i St.meld. nr. 46 for 1999-2000, Nasjonal
transportplan 2002-2011. I opplegget inngår tiltak på sideterreng,
breiddutviding, avkjørselsregulering m.m. Prosjektet er
koordinert med dekkelegging på rv.
3. Transport- og kommunikasjonskomiteen hadde i samband med behandlinga
av statsbudsjettet for 2007 følgjande
merknad:

«Komiteen
ber om at breddeutvidelsesprosjektet videreføres i 2007,
i den grad det er mulig gjennom innsparinger innenfor
Statens vegvesen Region østs område, eller
for øvrig på stamvegruten som rv 3 er en del av.»

Eg vil på grunnlag av komiteen sine
merknader ta dette spørsmålet opp med Vegdirektoratet
for å sjå om det er mogleg å vidareføre
breiddutvidingsprosjektet i 2007–2008. Når det
gjeld prioritering av stamvegmidlane for Hedmark i neste NTP, er
det som kjent i stor grad opp til fylkestinget kor høgt
tiltak på rv. 3 skal kome.

Eg vil òg understreke E6 si betydning
for ulukkesutviklinga generelt i Akershus, Hedmark og Oppland. I
    St.meld. nr. 24 for 2003-2004, Nasjonal
transportplan 2006-2015, er det føresett at E6 Gardermoen–Kolomoen skal
byggjast om til firefelts veg med fysisk midtdelar i planperioden.
Dette er følgt opp i handlingsprogrammet for investeringar
på stamvegnettet for perioden 2006–2009. Eg meiner
dette tiltaket er svært viktig for trafikktryggleiken i
Hedmark.

Det var opphavleg tenkt at det skulle fremjast
eit samla finansieringsopplegg for heile strekninga. På grunn
av manglande planavklaring på delar
av strekninga – Minnesund–Skaberud spesielt – har
Samferdselsdepartementet avgjort at det skal fremjast eit finansieringsopplegg
for dei strekningane som det føreligg tilstrekkeleg planavklaring
på. Eg meiner dette er eit viktig grep, som kan gjere at
me kan hauste trafikktryggleiksvinstar for utbyggingstiltaket på E6
på eit tidlegare tidspunkt.

Samferdselsdepartementet har no starta arbeidet
med ekstern kvalitetssikring, KS2, av den fyrste delen av prosjektet,
og eg legg opp til at Regjeringa kan fremje ein stortingsproposisjon
for utbygging og finansiering av E6 Gardermoen–Dal
i Akershus og E6 Skaberud–Kolomoen i Hedmark i løpet
av 2007. Det er ein føresetnad at det vert tilslutnad til
delvis bompengefinansiering av heile prosjektet Gardermoen–Kolomoen.

Eg viser òg til svara mine
på spørsmål nr. 13 i spørjetimen
15. februar 2006 og på spørsmål
nr. 9 i spørjetimen 1. mars 2006 frå representanten
Per Roar Bredvold om trafikkulukker og tiltak i Hedmark og spesielt
om tilhøva på rv. 3.

  Etter ruteomlegginga frå 8.
januar 2007 har eit tog inn mot Oslo i rushperioden om
morgonen fått 7 minutt lengre køyretid. Årsaka
til dette er at det frå same dato vart
innført ein ny togavgang i motsett retning frå Oslo
til Larvik. Den nye avgangen har fått same køyremønster
som dei andre toga som køyrer fast kvar time
på Vestfoldbana. Det var eit sterkt lokalt ynske om at
den nye togavgangen skulle kome til Larvik innan kl. 08.00
om morgonen. På grunn av manglande tilgang til spor, såkalla
ruteleie, måtte rutetida for motgåande tog justerast
noko. Infrastrukturen på strekninga mellom Oslo
og Drammen er fullt utnytta, og kryssingsmoglegheitene på strekninga
Drammen–Larvik er ein avgrensande faktor for å kunne auke
togkapasiteten og samstundes korte ned køyretida på Vestfoldbana.

For å betre tilhøva for passasjerane
inn til Oslo om morgonen vil NSB i samband med komande
ruteendring i juni i år endre rutetidene
slik at sørgåande tog får noko lengre
køyretid, medan motgåande tog mot Oslo
får tilbake ruteleiet som var før 8. januar i år.

Eg er glad for at me har fått på plass
morgontoget til Larvik, som Vestfold fylkeskommune og Steinar Gullvåg har
kjempa for. Eg er dessutan glad for at NSB frå juni
i år får til den ruteendringa som ein ynskjer
frå lokalt hald.

Det er òg grunn til å glede
seg over at me har fått ei regjering som lyfter jernbaneinvesteringane
med 50 pst., slik at me òg skal kunne få opp kapasiteten
på denne viktige strekninga.

  Samferdselsdepartementet er varsla om i alt
seks klager til ESA som gjeld norske bompengeordningar.
Spørsmåla er stort sett knytte til forholdet mellom
nytte og betaling, men med noko ulik vinkling
i dei einskilde sakene. Eg har ingen grunn til å tru at
innkrevjing på førehand, slik me praktiserer det
i Noreg, er problematisk i høve til EØS-avtala,
sidan ESA aldri har bede oss om å svare for dette.

Lat meg understreke at EFTA-domstolen så langt
ikkje har prøvd ei einaste sak om bompengar.
Departementet har svara ESA på alle spørsmåla
me har fått til no. Norske styresmakter meiner
at dei sakene der det er klaga til ESA, ikkje er i strid
med gjeldande direktiv. Eg finn det ikkje rett å gå inn
på ein hypotetisk diskusjon om mogeleg strategi dersom
klagarane skulle få medhald.

