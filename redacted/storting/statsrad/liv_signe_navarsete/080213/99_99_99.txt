 Eg er kjend med den alvorlege
ulukkessituasjonen på denne delen av E39. I påvente av ei større
utbygging har Statens vegvesen difor sett i gang målretta trafikktryggleiksarbeid
i form av etablering av midtrekkverk og midtmarkering. 

På den
2 km lange strekninga mellom Rosseland og Storenes vart det i 2007 opna
eit forsøksprosjekt med lett midtmarkering. Erfaringane etter seks
månaders drift er positive. Det går no føre seg etablering
av stålrekkverk på dei neste 1,8 km vest for Storenes, og arbeida
skal vere ferdige til hausten. Det vil då vere att etablering av stålrekkverk
på 1,2 km fram til Tingvall, og eg ser behovet for utbetring også
av denne strekninga. Behovet er rekna til å koste knapt 20 mill. kr.
Strekninga er ikkje prioritert i handlingsprogrammet fram til 2009, som
vart fastsett i 2005 på grunnlag av Stortinget sitt NTP-vedtak i 2004,
der dei raud-grøne partia sytte for 1 milliard kr meir til veg årleg
enn det dåverande regjering gjekk inn for. Etter planverket ligg difor
oppstart i perioden frå og med 2010. 

 Det er ikkje vanskeleg for statsråden
å forstå at folk vert usikre når dei skal gje seg ut på
høgt trafikkerte vegar som dei ikkje føler er nok sikra. Eg
er glad for ein har fått gjort det som er gjort, og for det som er
i gang med å verte gjort på denne strekninga. Det er jo ei av
dei strekningane som både Statens vegvesen og eg som statsråd
har in mente i forhold til den vidare planlegginga. 

Om det finst
moglegheiter for å starte opp på denne strekninga før
2010, vil sjølvsagt avhenge av kva rammer budsjettet for 2009 vil
få. Men, som sagt, etter planane vert det oppstart frå 2010. Eg
føler at det er rett å vere ærleg om det. 

 Eg merkar meg representanten sitt engasjement
både for trafikksikkerheit og for denne spesielle vegstrekninga frå
Tangvall til Storenes. Eg er veldig glad for det engasjementet som Dagrun
Eriksen viser i denne saka, for det er viktig at me har engasjerte både
stortingspolitikarar og lokal- og regionalpolitikarar som kan puste oss
i ryggen. Slik sett ynskjer eg òg sjølvsagt at me skal få
ferdigstilt denne strekninga så fort som mogleg, til liks med ein
del andre strekningar som òg står på vent og skal gjennomførast.

Regjeringa har stort fokus på trafikksikkerheit. Me har auka
løyvingane i tråd med NTP. Det har heldigvis gjort at me har
fått utført meir trafikksikring av vegane enn me elles kunna
ha greidd, og eg skal sjølvsagt ta med meg Eriksen sitt engasjement
og leggje meg det på minne i dei komande budsjettbehandlingane. 





                

 Som eg gjorde greie for i mitt hovudsvar,
er det ei rekkje tiltak som er sette i verk allereie. Eg snakkar ikkje om
tiltak som skal kome fram i tid, men tiltak som alt er igangsette, og som
ein arbeider aktivt med. 

At trafikken aukar, at elgbestanden aukar,
og at farten aukar, er nok dei tre hovudårsakene til at me òg
ser at talet på ulukker aukar. Då gjer ein noko med farten.
Elgbestanden må ein vurdere. Det ligg det ikkje til denne statsråden
å gjere, men det skal òg gjerast. 

Som sagt, når
det gjeld fart og bestand, vert det gjort noko med det. 

Me må
sjølvsagt òg sjå på trafikkauken. Å gjerde
inne alle vegar er umogleg - og å gjerde inne er det mest effektive
tiltaket for å hindre desse ulukkene! Men det kan me rett og slett
ikkje gjere langs alle vegane våre, dessverre. 

 I mitt hovudsvar nemnde eg både viltgjerde,
siktrydding, skilting, viltreflektor, lyd, luktestoff og fôringsplassar
- og betre informasjon til trafikantane. Dette er tiltak som allereie er
sette i gang. Trass i desse tiltaka ser me likevel at talet på ulukker
aukar. 

Når ulukka fyrst skjer, er det sjølvsagt viktig
at ein gjev melding om det. Bilistane er jo pålagde å gjere
det - det skal kvar og ein av oss vite når me kjem i ein slik situasjon.
Eg har sjølv vore i den uheldige situasjonen å kjøre
i hel ein hjortekalv - på Vestlandet har me hjort, som er eit særdeles
aukande problem - og det fyrste eg gjorde, var å ta kontakt med viltnemnda.

Dette er jo noko som me sjølvsagt kan ha ei informasjonssak
om, slik at ein får presisert det tydelegare, men det ligg jo i det
lovverket som me som bilistar skal ha lært når me tek sertifikat.

Eg er særdeles open for ein dialog - òg med Bredvold -
om korleis me kan få ned ulukkestala. Det er viktig både for
dyra og, ikkje minst, for alle dei menneska som vert involverte, med dei
menneskelege kostnadene det har. 

