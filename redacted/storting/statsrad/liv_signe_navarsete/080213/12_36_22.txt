 Regjeringa har ein god dialog med dei nemnde byane om dei prosjekta som
her er omtalte, både når det gjeld Bergensprogrammet, når
det gjeld dobbeltsporet i Stavanger og eventuell bybane, som vert kopla
til det dobbeltsporet. Det same gjeld sjølvsagt jernbaneopplegget
som Trøndelag skal få på plass. Så Regjeringa har
definitivt ei koordinerande rolle òg når det gjeld finansieringa,
i og med at ein i stor grad nyttar alternativ bruk av riksvegmidlar til
finansiering av dette saman med lokale finansieringskjelder og bompengar.

Når det gjeld merknaden om koordinering, må det òg
sjølvsagt seiast at kollektivtransport, slik det er definert, i utgangspunktet
er ei oppgåve for fylkeskommunane. Slik sett er det òg viktig
for oss, i ei tid der me arbeider med å leggje fleire oppgåver
til fylket, ikkje å ta frå dei oppgåver, men samarbeide
tett med byane og fylka om dette. 

