 Det store talet elgpåkøyrsler i Hedmark får ikkje berre
følgjer for dyra som vert påkøyrde, men er også
eit trafikktryggleiksproblem. I perioden 1998-2005 vart 22 personar drepne
eller hardt skadde i elgulukker på vegane i Hedmark. 

Talet
på elgpåkøyrsler aukar i lange vintrar med mykje snø.
Påkøyrslene aukar også med aukande elgbestand, aukande
trafikkmengd og aukande køyrefart. Hedmark er det største
elgfylket i landet og har fleire gjennomfartsårer med mykje trafikk.
Derfor vert det mange konfliktar mellom viltet og trafikken. 

Statens
vegvesen har gjennomført mange tiltak for å redusere omfanget
av ulukkene. Dei siste sju-åtte åra er det rydda skog langs
170 kilometer riksveg i dei mest utsette kommunane på Hedmarken og
i Østerdalen. Her er vegetasjonen fjerna 10-12 meter på kvar
side av vegen. I samarbeid med grunneigarforeiningar, kommunar og Jernbaneverket
yter Statens vegvesen årlege tilskot til fôringstiltak i Stor-Elvdal
og Rendalen for å halde elgen unna ferdselsårene. Statens vegvesen
har denne vinteren fokusert på forvaltinga av elgstamma i Hedmark
og reist spørsmål om det er for mykje elg. 

Langs rv. 3
i Østerdalen har mange trafikantar ein utfordrande køyrekultur
med høgt fartsnivå. Fartsgrensa er no redusert frå 90
til 80 km/t på 80 kilometer av riksvegen, og på einskilde strekningar
er det innført vinterfartsgrense på 70 km/t. 

Statens
vegvesen er også i gang med eit program for evaluering av tiltak for
å redusere viltpåkøyrslene. I dette programmet skal dei
undersøkje effekten av ei rekkje ulike tiltak. Dette gjeld m.a. viltgjerde,
siktrydding, skilting, viltreflektorar, lyd, luktstoff, fôring og
informasjon til trafikantane. Det omfattar også overgangar og undergangar
for vilt. Programmet vil vare i 2008 og 2009.  

Når det gjeld
Jernbaneverket, har dei sidan 2000 hatt fokus på førebyggjande
tiltak som omfattar gjerding, brøyting og fjerning av vegetasjon.
Det vert også køyrt opp snøscooterløyper slik
at dyra kan følgje desse i staden for å gå langs jernbanelina.
I tillegg har det vorte gjort forsøk med refleks, viltspegel og fôring.
Talet på dyr som vart påkøyrde, gjekk ned i perioden
etter år 2000, men har i dei seinare åra igjen vist aukande
tendens. Det er med bakgrunn i denne utviklinga vanskeleg å vurdere
om tiltaka som er sette i verk, er tilstrekkelege. 

Vêr- og
beiteforhold, samt storleiken på viltbestanden, er forhold som har
stor betydning for talet på viltpåkøyrsler, og som det
er vanskeleg for Jernbaneverket å gjere noko med. Jernbaneverket og
togoperatørane, saman med lokale styresmakter, har felles interesser
og arbeider aktivt med å avgrense talet på dyr som vert påkøyrde
av toget, samt å minske lidingane til dyra som vert påkøyrde.

Arbeidet med å få redusert dyrepåkøyrsler,
både på veg og jernbane, vil halde fram. Det er viktig at alle
involverte partar arbeider aktivt for å finne løysingar som
kan medverke til å få redusert dette problemet. 

