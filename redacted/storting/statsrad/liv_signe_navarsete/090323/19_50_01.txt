 Vidare utbygging av Øvre Sund bru er viktig. Difor har det vore nødvendig å
                  behandle kostnadsauken raskt, og eg set stor pris på at òg Stortinget har hatt
                  høve til å behandle saka så raskt som ein har gjort. 

Tilbodsprosessen for prosjektet har hatt fleire omgangar. Målet har vore å oppnå
                  ein redusert kostnad for prosjektet. Dette er dessverre ikkje oppnådd, og
                  kostnadsauken i forhold til det Stortinget tidlegare er gjort kjent med, ligg på
                  15 pst. 

Eg har lagt til grunn at det er eit avgrensa potensial knytt til ein ny
                  tilbodskonkurranse. Eg har òg i vurderinga mi lagt vekt på at eit eventuelt avbrot
                  i tilbodskonkurransen vil medføre at prosjektet vert eitt år forseinka. Det ville
                  i så fall bety ei ytterlegare forseinking i utbygging av prosjektet, noko som eg
                  ser på som uakseptabelt. Eg er difor svært nøgd med at komiteen i si innstilling
                  sluttar seg til Regjeringa sitt forslag om at prosjektet vert gjennomført basert
                  på revidert kostnadsoverslag. 

Eg legg til grunn at bruarbeidet kan kome i gang i månadsskiftet mars/april i år,
                  og at prosjektet kan opnast for trafikk hausten 2011. Det vil vere eit godt bidrag
                  til jubileumsfeiringa i Drammen i 2011 og nok eit ledd i den ansiktslyftinga
                  Drammen har gjennomgått dei siste åra – ei ansiktslyfting som både stat, region og
                  ikkje minst kommunen sjølv har bidrege offensivt til. I dag er det miljøvenlege,
                  trivelege og gode lokalmiljø i Drammen. Me skal òg i tida framover medverke til at
                  ein på sikt får ferdigstilt dei prosjekta som gjenstår, for å få den omtala pakka
                  på plass – endeleg. 

