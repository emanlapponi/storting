 Rv. 20 mellom Kongsvinger og Elverum utgjer i kombinasjon med rv. 2 og rv. 3 ei betydeleg transportåre mellom Møre/Trøndelag og sør- og søraustlege delar av Sverige. Rv. 20 har variasjon i standard og trafikkbelastning. Den aktuelle strekninga i Våler kommune som representanten Bredvold viser til, har etter tilhøva god standard. Ein stor del av strekninga har fartsgrense på 90 km/t. Trafikken varierer mellom 2 300 og 3 900 køyretøy i døgnet og utgjer slik ei moderat trafikkbelastning på ein tofelts veg.


Ifølgje Statens vegvesen sin ulukkesstatistikk omkom fire personar, og 18 personar vart hardt skadde på rv. 20 i perioden 1997–2001. Elleve personar omkom, og 24 personar vart hardt skadde på rv. 20 i perioden 2002–2007. Fem av dei elleve omkomne i 2002–2007 vart drepne i ei tragisk russebilulukke i Våler i 2002. Denne ulukka slår sterkt ut på ulukkesstatistikken for denne perioden. I 2008 er det registrert seks omkomne på rv. 20, der tre vart drepne i ei enkeltulukke 28. mai 2008 i Våler. Ulukkestala gjeld for heile rv. 20, som har ei lengd på om lag 96 km.


Dette er urovekkjande tal. Eg er, som representanten Bredvold, oppteken av trafikktryggleik og vil arbeide vidare med trafikktryggleiken på norske vegar på kort og lang sikt.


Dei alvorlegaste ulukkene tilseier at tiltaka må verte retta inn for å redusere konsekvensane av førarfeil. Eksempel på slike tiltak og utbetringar på rv. 20 er fartsgrensereduksjonar, ombygging av kryss, utbetring av sideterreng og andre trafikktryggleikstiltak.


Det er i Nasjonal transportplan 2010–2019 ikkje føresett gjennomført større investeringar på rv. 20 i tiårsperioden. Som ramme til dei ulike programområda er det sett av 970 mill. kr, der 320 mill. kr er sett av i perioden 2010–2013, for rute 2b. Prioriteringane innanfor programområda vil verte nærare konkretiserte gjennom Statens vegvesen sitt arbeid.


