  Problemstillinga som representanten Sortevik
her tek opp, er viktig.

I motsetning til den førre regjeringa,
som Arne Sortevik og hans parti hadde eit nært
samarbeid med, har denne regjeringa i sitt regjeringsgrunnlag,
Soria Moria-erklæringa, kapittel 3, om den økonomiske
politikken, sagt m.a.:

«Statsbudsjett-utvalgets
rapport om økt langsiktighet i statens budsjettering legges
til grunn for en gjennomgang av et mulig skille mellom
drift og langsiktige investeringer i statens budsjettpolitikk.»

Regjeringa arbeider for tida med
saka, og eg må derfor kome tilbake til spørsmålet
på eit seinare tidspunkt.

  Eg deler sjølvsagt representanten
Helleland si merksemd knytt til å sikre små barn
ein sikker skuleveg og at transport av skulebarn skal skje så trygt
som mogleg.

Transport av skuleelevar med buss vert i dag
regulert av tre ulike regelsett. Til saman seier vegtrafikklovgjevinga,
yrkestransportlova og opplæringslova at skuleelevar etter
visse kriterium har rett til skyss med eit transportmiddel som tilfredsstiller
gjeldande krav til tryggleik, utført av ein transportør
som tilfredsstiller dei krava som gjeld for å drive persontransport
mot vederlag.

Det er fylkeskommunen som har ansvaret for
skuletransporten, og den vert i dag dekt av dei frie inntektene til
fylkeskommunane inkludert overføringar frå staten gjennom
inntektssystemet. Dette betyr i praksis at den einskilde fylkeskommunen
har stor fridom til å utforme tilbodet. Denne fridomen
til å tilpasse tilbodet til lokale forhold nyttar òg
fylkeskommunane aktivt, slik at i dag vert transporten nokre stader
gjennomførd som eigne skuleruter, men òg ofte
som ein integrert del av det ordinære kollektivtilbodet.

Ulukkesstatistikken og somme analysar viser
at skulebarn i veldig liten grad vert skadde i situasjonar der dei
er busspassasjerar, og dei skadane som oppstår, er lite
alvorlege. Dei alvorlege skadane for denne trafikantgruppa skjer
heller i situasjonar der barna anten er på tur inn i eller
ut av bussen, eller i tilfelle der dei går eller
syklar til og frå skulen. Eg er derfor av den
klare oppfatninga at for å nærme seg nullvisjonen,
som handlar om å unngå dei uopprettelege skadane
som død eller livsvarig skade, må me
forsetje å prioritere utbetringar av trafikkfarlege skulevegar
og tilrettelegging for sikker av- og påstiging i buss i
nærområda til skulane. Dette vil gje mykje meir
tryggleik for pengane enn å bruke dei
til ytterlegare å sikre dei som allereie har
ein sikker skuletransport i buss.

Som representanten Helleland sikkert er kjend
med, vart ei sak om bruk av ståplassar i samband med skulebusstransport òg
handsama av Stortinget 3. juni 2004. Fleirtalet i dåverande
samferdselskomite, alle unnateke medlemene frå Framstegspartiet,
viste då til at dei svært låge
ulukkestala for barn og ungdom som bruker skuleskyss, viser at dagens
busstransport i all hovudsak skjer i trygge
former. Vidare understreka fleirtalet at transport av skuleelevar
er og skal vere eit fylkeskommunalt ansvar der staten
ikkje detaljregulerer unødig, men der lokale folkevalde
sjølve kan ha fridom til å fastsetje korleis tenestene
vert utforma. Fleirtalet ynskte ikkje å ta ifrå dei lokale
styresmaktene denne fridomen, men såg det som ynskjeleg
at fylkeskommunane syter for ein sikker skuletransport og nok sitjeplassar òg
i dei tilfella der det ikkje vert køyrt eigne
skuleruter.

På bakgrunn av det eg her har presentert,
og det faktum at eg ikkje kan sjå at det har
skjedd vesentlege endringar sidan Stortinget sitt vedtak 3. juni
2004, ynskjer eg ikkje ytterlegare krav som innskrenkar
fridomen til dei lokale styresmaktene til å velje dei løysingane
som passar best rundt omkring i landet vårt. Etter å ha høyrt
spørsmålet frå representanten Helleland
sin partifelle Holmberg til kommunal- og regionalministeren tidlegare
i dag, trudde eg kanskje at òg Høgre – eller
gjeld det berre somme i Høgre – såg
verdien av ein slik lokal handlefridom.

