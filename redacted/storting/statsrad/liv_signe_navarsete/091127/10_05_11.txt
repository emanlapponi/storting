 Eg er svært nøgd med at ein samla kommunal- og forvaltingskomité har slutta seg til
            framlegget om å auke låneramma til Husbanken med 2 milliardar kr, slik at Husbanken
            ikkje går tom for lån i 2009. 

Den store etterspurnaden etter lån frå Husbanken viser kor viktig rolle banken har for
            finansiering av bustader i Noreg og for sysselsetjing i byggje- og anleggsbransjen.
            Spesielt viktig er den rolla i vanskelege tider, når dei private bankane vegrar seg for
            å gi lån. Husbanken er då eit viktig og nødvendig supplement til dei private bankane. 

I plattforma for denne regjeringa, òg omtalt som Soria Moria II, er det difor slått
            fast at me legg stor vekt på Husbanken som bustadpolitisk verktøy. Me vil òg i åra
            framover syte for at banken har ei låneramme som dekkjer etterspurnaden. På den måten
            vil Regjeringa bidra til å sikre tilførsel av nøkterne, rimelege bustader, slik at
            bustadbygginga kan verte halden oppe på eit høgt nok nivå. 

Låneramma i Husbanken vert i 2009 på 16 milliardar kr, som Stortinget no sluttar seg
            til i framlegget om å auke låneramma med 2 milliardar kr. I 2010 har Regjeringa gjort
            framlegg om ei låneramme på 15 milliardar kr, som er 1 milliard kr lågare enn ramma i
            2009. Nokre har stilt spørsmål om låneramma i 2010 då er tilstrekkeleg. Det er vanskeleg
            å seie no om låneramma vert stor nok i 2010. Det kjem an på ei rekkje faktorar i bustad-
            og finansmarknadene. Det eg kan seie no, er at eg vil følgje utviklinga tett, og om
            nødvendig vil eg kome attende til Stortinget med framlegg om å auke låneramma. 

