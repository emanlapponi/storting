 Eg er samd med representanten i at dette
er eit viktig spørsmål. Me kunne nok ha fått ei raskare
implementering av ei slik løysing dersom ein ikkje akkurat no var
midt oppe i ei omorganisering som òg krev tekniske endringar av systemet
for nødetatane. Men eg er heilt trygg på at dette vil kome
på plass. 

Når det gjeld tolketenesta, er ikkje ho ein
del av det same. Det vil vere ei sak for seg, slik som eg har oppfatta det
pr. i dag. 





                

 Dei største byane har store problem
med framkomst og miljø som følgje av stor trafikkauke. Køane
seinkar trafikken og gir store ekstrakostnader for næringstransporten.
Køprising vil spreie trafikken og lette framkomsten for private,
næringstransporten og kollektivtransporten. Samstundes har dette ein
positiv verknad med tanke på klimagassutslepp og andre lokale utslepp.
Her har me altså eit klimatiltak som gir gevinst på andre område,
og eg meiner at dette er eit godt tiltak som byane bør vurdere. 

Innafor samferdslesektoren er det ingen einskilde tiltak som gir store
reduksjonar i klimagassutsleppa. Men summen av fleire tiltak kan likevel
gi ein stor reduksjon. I etatane sitt framlegg til Nasjonal transportplan
er det rekna med at dei forslaga som representanten Sortevik nemner, gir
ein reduksjon på rundt 1 mill. tonn CO

2

, og det er ingen
liten reduksjon. Samferdsledepartementet går no gjennom framlegget
og vil leggje fram si vurdering i stortingsmeldinga om Nasjonal transportplan.

Eg registrerer at Framstegspartiet på område etter område
uttrykkjer motstand mot å gjennomføre klimatiltak. Gjennom
klimaforliket er det brei politisk semje om at vi gradvis skal omstille
Noreg til eit lågutsleppssamfunn. Eg er oppteken av å følgje
opp dette breie forliket ved å støtte opp om ei mengd forskjellige
tiltak på min sektor som i sum vil kunne gi store resultat. 

