 Som det går fram av spørsmålet, er det etablert løysingar
for at døve og hørslehemma kan kontakte naudsentralar via
oppkall frå teksttelefon i heimen til teksttelefonformidlinga i Mosjøen.
Det er òg etablert ei løysing for å kome i kontakt med
teksttelefonformidlinga via SMS. 

Det som vel er bakgrunnen for spørsmålet,
er om det kan etablerast løysingar for direkte kommunikasjon for
døve og hørslehemma frå mobiltelefon og direkte til
naudsentralane. Dette kan dreie seg om løysingar baserte på
SMS eller løysingar baserte på videosamtalar og teiknspråktolking.

Døveforbundet har teke saka opp med Samferdsledepartementet
fyrst og fremst med sikte på å få etablert ei ordning
basert på SMS, og har i møte med Samferdsledepartementet, Justisdepartementet
og Post- og teletilsynet presentert forslag til ei slik ordning. Ordninga
vil innebere at døve og hørslehemma vil kunne kome i direkte
kontakt med den relevante naudsentralen, og at geografisk posisjonering
av mobiltelefonen følgjer med oppkallet slik at det vert lettare
å identifisere kvar mobilbrukaren oppheld seg. 

Ei slik ordning
vil krevje nye tekniske løysingar både hos mobiloperatørane
og ikkje minst i mottakarutstyret i naudsentralane. Det er difor til vurdering
korleis og når ei slik ordning kan innførast. På bakgrunn
av at det allereie er etablert tilsvarande ordningar i enkelte andre land,
reknar eg med at det bør vere mogleg å få til òg
i Noreg. 

