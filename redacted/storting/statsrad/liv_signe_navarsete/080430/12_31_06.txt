 Eg meiner framleis at representanten Sortevik skyt skivebom. Det ein
gjer i byane, er å prøve å få bukt med eit veksande
trafikkkaos. Framstegspartiets oppskrift er å byggje breiare vegar,
initiere endå meir transport, endå meir forureining - og ein
vil få endå fleire allergikarar som får problem, og det
vert endå meir helseskadeleg å bu i dei store byane. Eg er glad
for at dei som styrer i byane, og som har initiativet og avgjerdsretten
på desse områda, er meir framsynte enn Framstegspartiet, og
at dei tek tak i dei lokale utfordringane og prøver å gjere
noko med dei. 

Det er mange vegar som fører til Rom, og det
er òg mange vegar som fører til eit betre miljø i byane
våre. Alle gode tiltak er nok ikkje funne opp og utprøvde pr.
i dag, men skal me kome vidare, må me vere villige til å prøve
ut ulike løysingar. Eg kjem i alle fall til å gjere det så
lenge eg sit, og kjem til å støtte aktivt opp om dei lokale
initiativa som har djerve målsetjingar for eit betre miljø.





                

