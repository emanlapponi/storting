 I St.prp. nr. 30 for 2004-2005,
om utbygging og finansiering av rv. 546 Austevollsbrua, er det føresett
alternativ bruk av innspara ferjetilskot frå riksvegferjedrifta og
bompengar. Alternativ bruk av innspara ferjetilskot er føresett for
15 år gjennom ein reduksjon frå to til éi ferje i sambandet
Krokeide-Hufthamar. Ved handsaming av saka gjorde Austevoll kommune vedtak
om å godta redusert ferjefrekvens for å få på plass
Austevollsbrua. 

Ferjestrekninga Hufthamar-Austevollshella vart lagt
ned då Austevollsbrua opna i november 2007. Å erstatte to ferjer
med éi større ferje var ein viktig føresetnad for å
få på plass finansiering av Austevollsbrua. For å ta unna
framtidig trafikkvekst vart det difor i stortingsmeldinga lagt inn éi
stor ferje i sambandet, slik at kapasiteten pr. time vart tilnærma
lik kapasiteten med to mindre ferjer. Eit framlegg om å erstatte éi
ferje med to mindre vil difor bryte med grunnlaget for heile ordninga knytt
til alternativ bruk av ferjetilskot. 

Sambandet er i dag trafikkert
av ferja MF «Stord». Ferja har ein kapasitet på 107 bilar.
Vegdirektoratet opplyser at dersom me samanliknar 1. kvartal i 2008 med
1. kvartal i 2007, ser me ein trafikkvekst på 3 pst. Dette er ein
vekst som ligg innanfor det ein kan vente. Vidare opplyser Vegdirektoratet
at pr. 1. kvartal i år har det stått att 15 køyrety.
Årsaka til det er frakt med farleg last, ikkje kapasiteten på
ferja i sambandet. Trafikkavviklinga i sambandet er etter Vegdirektoratet
si vurdering tilfredsstillande. 

I samband med konkurranseutsetjinga
har Samferdsledepartementet valt ein kortare driftsperiode for sambandet
Krokeide-Hufthamar. Driftsperioden er sett til seks år, med oppstart
frå 1. januar 2011. Redusert anbodsperiode er meint å redusere
uvissa knytt til framtidig trafikkutvikling. Anbodskriteria set ikkje krav
til høgare fart i sambandet enn det som er normalt i riksvegferjedrifta.

Eg er kjend med at det er stor lokal merksemd om sambandet og ny
anbodsutlysing. Samferdsledepartementet vil difor om kort tid ha eit møte
med Austevoll kommune om saka. 

 Det er sjølvsagt viktig at ein skal
ha eit føreseieleg og godt samband. 

Når me ser på
kapasiteten no opp mot det som var før ein gjekk over til éi
ferje, er det altså slik at det i 2006 var 3 100 attståande
køyrety, eller 1,2 pst. av samla trafikk. Tilsvarande tal for 2007
var 1 814, eller 0,6 pst. Frå veke 47 i 2007 har sambandet vore trafikkert
med éi ferje. Bortsett frå to tysdagar då ein har hatt
transport av farleg gods, har det ikkje vore attsetjing. Grunnen til attståande
bilar desse dagane var altså transport av farleg gods. Det var 31
attståande bilar i desember 2007, mot tilsvarande 65 i desember 2006. 

Som statsråd er eg nøydd til å forhalde meg til
den typen tal. Eg er nøydd til å forhalde meg til verkelegheita
og sjå på korleis ho er her kontra andre samband. Slik eg vurderer
røyndomen pr. i dag, er dette ikkje eit problem. Om det vert det
i framtida, vil eg vurdere det. Det er difor me har sett anbodsperioden
til seks år og ikkje åtte år, som er det vanlege. 





                

 Det er rett at Arbeidstilsynet
uformelt har stilt Statens vegvesen spørsmål om tryggleiken
for tunge køyrety på rv. 33 mellom Minnesund og Gjøvik,
og spesielt på strekninga gjennom Byrudberga i Eidsvoll kommune. Grunnen
til dette er setningar i vegbana og smal køyrebane, som gjer det
vanskeleg å køyre der, spesielt for tunge køyrety. 

Statens vegvesen har svart Arbeidstilsynet at dei er klar over desse
forholda, men at dei ikkje vurderer det som naudsynt å stengje vegen
for tunge køyrety. Dei vil likevel gjennomføre strakstiltak
for å betre forholda, ved å innføre mellombels redusert
fartsgrense og utbetre dei verste setningsskadane med asfaltmassar. 

Ei nyleg gjennomførd synfaring med ingeniørgeolog viser
at det er rørsle i vegfundamentet forbi Byrudberga, slik at det må
gjennomførast eit større forsterkingsarbeid på denne
strekninga i løpet av få år. Statens vegvesen vil difor
no setje i gang eit planarbeid med sikte på å få innpassa
eit forsterkingsprosjekt for rv. 33 i handlingsprogrammet for 2010-2013. Dette
vil sjølvsagt avhenge av at òg fylket prioriterer vegen i
samband med Nasjonal transportplan 2010-2019. 

