  Eg har tidlegare sagt – og gjentek
det i denne salen – at eg ikkje har teke
stilling til kva for endringar i rammene til vegbygging, kontroll
og tilsyn som eventuelt vert nødvendige i etterkant
av raset i Hanekleivtunnelen.

Granskingsutvalet, som eg har sett ned, skal
levere rapporten sin allereie i midten av februar. Eg vil sjå den saka for
seg. Den rapporten vil òg vere med som eit grunnlag for
mi oppfølging og ein eventuell diskusjon om kva
som skal gjerast vidare. Stortinget skal sjølvsagt få fyldig
informasjon og få høve til å diskutere alle
sider av saka.

Det viktigaste for meg er at vi får endå større
tryggleik. Om svaret er eit tilsynsorgan, vil eg ikkje
ta stilling til no. Det undrar meg at Framstegspartiet
allereie har konklusjonen klar. Det kan slik sett vere
nyttig å få vete kor stort byråkrati
ein ser føre seg å byggje opp for å ha
tilsyn med heile 90 000 km med vegar og fleire enn 1 000 tunnelar. Det
vil vere eit ganske stort byråkrati
me då må byggje opp. Me treng faktisk tid til å vurdere
om det er rette måten å bruke pengane
på.

