  Slik eg tolkar spørsmålet
til Sortevik, handlar dette om eit tilsyn som faktisk skal føre
fysisk tilsyn på vegane. Då vert det interessant å få vete
om Framstegspartiet kan tenkje seg å byggje
ut andre tilsvarande tilsyn – frå systemkontroll, som
me har i dag, til fysisk kontroll. Skal Jernbanetilsynet òg
inn for fysisk å kontrollere alle tunnelar? I
dag er det Jernbaneverket som gjer det – og, som sagt,
kor mykje vil det føre med seg av nytt byråkrati?
Eg kjenner ikkje til at noko anna
land har oppretta eit vegtilsynsorgan, men dei fører eit
sterkt tilsyn gjennom vegverka sine. Det gjer dei i Sverige, og
det gjer dei i Danmark, som er våre næraste granneland.

I 2002–2003 vart det lagt fram ei
stortingsmelding om statlege tilsyn. På det tidspunktet
var Venstre og Høgre i regjering. Eg
registrerte ikkje den gongen noko tilsvarande
ynske frå dei partia. Konsekvensane etter rasa
i Oslofjordtunnelen i 2003 og i 2004 vart heller ikkje
følgde opp av ein slik debatt.





                

