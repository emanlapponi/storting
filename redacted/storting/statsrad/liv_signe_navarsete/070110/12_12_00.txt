  Dette har vore framlagt for Stortinget
før, og budsjettet for 2007, som Stortinget har vedteke,
viser at Regjeringa nettopp ynskjer å satse meir
på utbetring av eksisterande vegnett. Me har auka
satsinga på vedlikehald av vegnettet med ein halv milliard
kr. Det var og er ei vanskeleg prioritering, for
det er òg behov for nye vegar. Men nettopp ut
frå at me gjennom vedlikehaldstiltak kan sikre
vegane, kurvaturar og kryssingspunkt på ein god måte
og få meir igjen for pengane, har Regjeringa valt å gjere
dette grepet. Eg er glad for at Tenden dreg det fram, for eg oppfattar
det som ei støtte til den politikken.

