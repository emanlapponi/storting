  Takk for nyttårshelsing
som eg meir enn gjerne returnerer: Godt nytt år!

Heldigvis vart ingen trafikant skadd av raset
i Vestfold. Eg har no sett i gang gransking for å få klarlagt
moglege årsaker og få forslag til eventuelle forbetringstiltak.

Det vert gjennomført ulike kontrollar
på vegnettet i dag. Statens vegvesen føretek inspeksjonar
av trafikktryggleiken, såkalla TS-inspeksjonar, både
for tunnelar, bruer og vegar. Det inneber at ein går gjennom
vegnettet for å sjå på moglege forhold
som kan vere farlege for trafikantane. Dessutan
finst det avtalar med entreprenørar om forskjellige inspeksjonsrutinar
for ulike vegelement. I tillegg er det sett spesielle krav for bruer
og tunnelar som går fram av dei ulike handbøkene
til Statens vegvesen om inspeksjonar og testing av utstyr.

Elles er det utarbeidd rutinar for
varsling om det vert oppdaga forhold som gjer at det er fare
for skred og ras. Er faren stor, skal vegen stengjast med ein gong
og ekspertar tilkallast.

Dersom det skjer dødsulukker, trer
Statens vegvesen sine ulukkesanalysegrupper – UA-grupper – i
funksjon for å finne årsaka. Dei ser på kjøretøyet
sin tilstand og på forhold på vegen som kan ha
hatt betyding for ulukka.

Om ulukka involverer farleg gods eller
om det skjer alvorlege ulukker i ein tunnel, vil òg Statens
havarikommisjon for transport på eige initiativ
føreta ei uavhengig gransking.

I tillegg fører brannstyresmaktene
tilsyn med branntryggleiken i tunnelane. Dette går på testar, øvingar
og rutinar for vedlikehald av utstyr.

Etter krava til drift og vedlikehald
av tunnelar skal ein føreta inspeksjonar av fjellet og
av sikringsutstyret. Dette skal skje med intervall, avhengig av
kor godt eller dårleg fjellet er på staden.

Det er under etablering eit godkjenningssystem
for tunnelar i tråd med tunneltryggleiksdirektivet. Det
er lagt opp til at krava ikkje berre skal gjelde på det
såkalla TERN-vegnettet, men på heile riksvegnettet. Etter
dette systemet må planane for nye tunnelar tryggleiksgodkjennast
før ein får lov til å starte bygginga.
Deretter skal det ei ny tryggleiksgodkjenning til før tunnelen
kan opnast for trafikk. For tunnelar som er opna for trafikk,
er kravet at dei skal tryggleiksgodkjennast minst kvart sjette år. Tryggleiksgodkjenninga
skal vere ein kvalitetskontroll på at dei nødvendige
rutinane er følgde, og at det er dokumentert kva som er
gjort, og kven som har gjort det.

Eg vil vente på resultatet av granskinga
av steinraset i Hanekleivtunnelen før eg vurderer om det
er behov for ytterlegare krav til kontroll av vegnettet.

  Trafikktryggleik
er ei av hovudprioriteringane i Regjeringa sin transportpolitikk.
Det stemmer, slik representanten Tenden opplyser, at me dessverre
har hatt ein auke i talet på omkomne på norske
vegar i 2006 samanlikna med i 2005.
Dei førebelse ulukkestala for fjoråret
viser ein auke på 18 drepne personar, frå 224
i 2005 til 242 i 2006, men jamført med utviklinga dei siste
fem åra, er me framleis på veg mot færre
drepne i vegtrafikken. Gjennomsnittet dei siste fem åra
er 269 drepne, altså 27 fleire enn i 2006.

Det høgaste talet på drepne
i trafikken nokon gong i Noreg var i 1970. Då vart
560 personar drepne. Sidan den gongen har det vore meir
enn ei halvering i talet på trafikkdrepne, samstundes som
trafikken har vorte tre gonger så stor. Risikoen i vegtrafikken
i Noreg er no blant dei lågaste i verda. Så seint
som i 2002 var det 310 drepne. Av statistikken
frå 1970 til 2006 ser me at talet på drepne har gått noko
opp og ned frå år til år med statistisk
variasjon, men langtidstrenden er klårt fallande. Det er
såleis altfor tidleg å kunne seie noko
om trenden er i ferd med å snu. Talet er likevel
framleis for høgt, og det er stendig naudsynt med forbetringar
i trafikktryggleiken.

Vegstyresmaktene arbeider kontinuerleg og målretta for å gjere
det stadig tryggare for folk å ferdast på vegane. Nullvisjonen
har frå den vart vedteken under samferdselsminister Moe
Gustavsen i 2000 vore overordna i trafikktryggleiksarbeidet. Hovudtrekka
i trafikktryggleiksarbeidet famnar vidt og er nedteikna i den nasjonale
handlingsplanen for trafikktryggleik
for veg, som er utforma i samarbeid mellom
Statens vegvesen, Politiet, Sosial- og helsedirektoratet og Trygg
Trafikk. I dette omfattande arbeidet vart det teke i bruk både
strakstiltak, kortsiktige tiltak og langsiktige tiltak. Kvar einaste
trafikkulukke med dødeleg
utfall har frå 2005 vorte granska av ulukkesanalysegruppene
til Statens vegvesen, og i somme høve også av
Statens havarikommisjon for transport. Dette har m.a. resultert
i ei rekkje strakstiltak for å utbetre
utsette ulukkespunkt, t.d. ved utbetringar av rekkverk, vegmerking, sideterreng eller
fartsgrenser. Vegvesenet gjer òg systematiske trafikktryggleiksinspeksjonar
av vegnettet for å avdekkje og bøte
på ulukkespunkt.

Statistikken
viser at det særleg er møteulukkene som tek mange
liv i trafikken. Mange av ulukkene kan unngåast dersom
køyreretningane vert betre skilde. Etter handlingsplanen
er det planlagt å byggje 50 km midtrekkverk på det
eksisterande vegnettet i denne fireårsperioden. Bygging
av midtrekkverk er kostbart, og i tida framover kjem
vegstyresmaktene difor til òg å satse sterkt på breitt midtfelt:
eit 1 meters breitt rumlefelt som skil køyreretningane.
Undersøkingar viser at midtfelt har stor positiv verknad
på plasseringa i køyrefelta og gir større
avstand mellom køyretøy
i motgåande køyreretningar. I tillegg er midtfelt
ei meir kostnadssparande løysing: for 100 meter med midtrekkverk
kan ein lage 1 mil med midtfelt. Eg vil understreke at
dette ikkje er eit anten–eller-spørsmål. Vegvesenet
kjem til å fortsetje med å nytte både
tradisjonelle midtdelarar og midtfelt, men det er no mogeleg å gjere
strekningsomfanget større.

Arbeidet med å byggje tofeltsveg med
midtstripe på heile stamvegnettet og utvide dei mest trafikkerte
stamvegane til fleirefeltsvegar held sjølvsagt også fram.

Den historiske satsinga til Regjeringa på drift,
vedlikehald og rassikring i budsjettet for 2007
styrkjer òg trafikktryggleiken.

Eg har berre peika på nokre få element
som er viktige i den nasjonale trafikktryggleikspolitikken. Det
er viktig å fokusere på ulukkestala, men me må her vere
budde på at det kan kome årlege variasjonar.
Sjølv om det vert stendig vanskelegare å få ulukkestala
nedover, er eg sikker på at me ved å halde fram
den kontinuerlege og målretta satsinga vil få sjå at
me òg framover vil ta nye steg i retning nullvisjonen.

  Nullvisjonen og arbeidet med trafikktryggleik
står øvst hos Regjeringa når det gjeld
samferdsel. Der har sjølvsagt skulevegen og ungane våre sin
kvardag ein stor plass. Me skal lære dei å ferdast
i trafikken på ein god måte, men me skal òg
sikre deira tilkomst til anten barnehage, skule eller
fritidsaktivitetar. Eg trur, utan å ha gått
inn i dette spørsmålet meir grundig enn det eg
har fått høyre over golvet, at det er
viktig å ha ein god plan og god gjennomføring
når det gjeld samanhengande tryggleikstiltak der ungar
ferdast. Skulevegen er viktig, men ungar ferdast også mykje
i fritida, både til og frå skule og
til og frå fritidsaktivitetar. Gang- og sykkelvegar er
eit av tiltaka som Regjeringa vil auka satsinga på i tida
som kjem.





                

