 Eg går ut frå at dette spørsmålet gjeld bompengeavgifta knytt til eit bompengeopplegg for finansieringa av utbygginga av rv. 3 og rv. 25 mellom Løten og Elverum. Eg er kjend med at det ligg føre lokale prinsippvedtak om delvis bompengefinansiering av prosjektet, og at bompengeselskapet er etablert. Prosjektet er under planlegging etter plan- og bygningslova. Eg er kjend med at ein lokalt har drøfta bruk av bompengeinntektene til å betre jernbanetilbodet mellom Hamar og Elverum, utan at dette er behandla i politiske fora. Hedmark fylkeskommune skal gjere vedtak om finansiering og detaljert bompengeordning på grunnlag av godkjend reguleringsplan og kostnadsoverslag for prosjektet.


Stortinget har ved behandlinga av Ot.prp. nr. 15 for 2007–2008 slutta seg til forslaget om at i tillegg til dei føremåla som tidlegare er omfatta av veglova § 27, skal bompengeinntektene òg kunne nyttast til driftstiltak for all rutegåande kollektivtransport i eit byområde, inkludert jernbane. Lovendringa gjeld med andre ord for bompengepakker i eit byområde med referanse til Oslo-området. Bompengeprosjektet på rv. 3 og rv. 25 er i utgangspunktet eit ordinært strekningsvis bompengeprosjekt utanom by, og eg tolkar i utgangspunktet ikkje lovendringa til å gjelde for dette prosjektet. Eg vil kome tilbake til denne saka når det ligg føre ein bompengesøknad.


Sigvald Oppebøen Hansen hadde her teke over presidentplassen.


