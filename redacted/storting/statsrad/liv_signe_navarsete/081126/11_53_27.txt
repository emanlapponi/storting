 NSB har opplyst at selskapet ikkje har tilgjengeleg materiell som kan brukast som eigne sovevogner til og frå Kristiansand.


Ei omdisponering av sovevogner frå strekninga Stavanger–Oslo vil innebere at to av fire vogner ikkje lenger vil trafikkere denne strekninga, men berre trafikkere strekninga Kristiansand–Oslo. Det vil bety at sovevognskapasiteten vert halvert til og frå Rogaland i forhold til i dag. 90–95 pst. av sovereiser på Sørlandsbana er til og frå Rogaland, mens berre 5–10 pst. er til og frå Kristiansand. I dag er det altså 65 reiser pr. avgang til og frå Rogaland og fire reiser pr. avgang til og frå Kristiansand.


NSB har rekna ut kva effektar ei slik omlegging av sovevognsmateriellet vil kunne ha på talet på sovereiser langs Sørlandsbana, og har vurdert at talet på sovereiser vil reduserast med om lag 6 440 årleg, sjølv om ein legg til grunn at sovereiser til og frå Kristiansand vil auke markert med eigne sovevogner. Auka offentleg kjøpesum pr. år vil utgjere om lag 4–6 mill. kr, hovudsakleg som følgje av tapte billettinntekter.


I tillegg til ein sannsynleg vesentleg nedgang i talet på reisande vil omlegginga krevje auka bemanning på grunn av skifting og vedlikehald. Noverande ruteplan må òg justerast sidan skifteoperasjon vil krevje meir tid i Kristiansand og difor tidlegast kan gjennomførast frå delruteterminskiftet i juni 2009. 


Eg kan difor ut frå ei samla vurdering ikkje tilrå ei løysing med overføring av vogner frå Stavanger.


