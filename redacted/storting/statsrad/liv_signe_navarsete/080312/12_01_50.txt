 Jernbaneverket, Statens vegvesen og lokale grunneigarar har eit nært
og forpliktande samarbeid med dei lokale viltforvaltingane i samband med
planlegging og gjennomføring av førebyggjande tiltak mot påkøyring
av hjortedyr. Organisering av dette samarbeidet har vore uendra dei siste
fem-sju åra, og består i at dei lokale viltforvaltingane planlegg
å gjennomføre prioriterte tiltak med økonomisk støtte
frå m.a. Jernbaneverket. Kommunane har fått ubetalt om lag 3 mill. kr
i Nordland og i Nord-Trøndelag fylke i denne perioden. 

I perioden
frå 1. juli 2006 til 30. juni 2007 vart det påkøyrt totalt
ca. 6 300 hjortedyr i trafikken - ca. 5 500 på veg og 800 på
jernbanen. I gjennomsnitt mistar 1 300-1 400 elg livet på norske vegar
kvart år. Hedmark er det desidert verste fylket, med ca. ein tredjedel
av alle påkøyrslene. Hovudårsaka til dette er nok at
dette fylket òg har den største tettleiken av elg. 

Det har vore gjennomført ei rekkje tiltak for å redusere talet
på viltulukker i vegtrafikken. Det er likevel ikkje til å kome
frå at vegane i store delar av landet går gjennom viltrike område,
og at vegetasjonen langs vegane er attraktiv for viltet, spesielt vinterstid.
Oppsetjing av viltgjerde er det mest effektive tiltaket for å hindre
at vilt kjem ut i vegbanen, men det er både urealistisk og lite ynskjeleg
å gjerde inn heile det norske vegnettet. Viltgjerda vil m.a. forsterke
barriereeffekten av vegar og vegtrafikk. Eit anna tiltak er fjerning av
den mest attraktive vegetasjonen langs vegen. Statens vegvesen har òg
delteke i fleire samarbeidsprosjekt der m.a. fôring har vorte forsøkt.

På Nordlandsbanen har Jernbaneverket sine tiltak for det meste
bestått av skogrydding og sprøyting langs dei mest belasta
strekningane. I tillegg er det gjennomført akutte tiltak som oppkøyring
av leievegar langs sporet i samband med større snøfall. På
Rørosbanen har det òg vorte gjennomført fôring
på strekningar som eignar seg godt for dette. Dette arbeidet vil verte
vidareført. 

Utviklinga er òg avhengig av kor store
bestandane er. Eg syner her til svaret mitt på spørsmål
11 i spørjetimen onsdag 13. februar 2008. Eg har i etterkant - i
brev frå Samferdsledepartementet til Vegdirektoratet av 27. februar
- bede etaten ta initiativ til ei vurdering av om bestanden av elg no er
så stor at han utgjer ein risiko for trafikktryggleiken. Det er føresett
at vurderinga skal gjennomførast i samråd med Jernbaneverket
og dei ansvarlege direktorata. 

Statens vegvesen starta i 2007 eit
program for evaluering av tiltak for å redusere talet på viltpåkøyringar.
Evalueringa skal vere ferdig i løpet av 2009 og skal danne grunnlag
for tilrådingar om kostnadseffektive og målretta tiltak. 

Både Statens vegvesen og Jernbaneverket fokuserer i stor grad på
påkøyring av vilt, og har, saman med grunneigarane, eit nært
og forpliktande samarbeid med viltforvaltingane. Det går òg
føre seg arbeid for å auke kunnskapen. Eg ser sjølvsagt
svært positivt på dette arbeidet. 

