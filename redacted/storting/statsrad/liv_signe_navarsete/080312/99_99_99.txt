 Eg er heilt samd i at dette er eit samfunnsproblem
der me ikkje har godt nok kunnskapsgrunnlag. Eg registrerte sjølv
at det som kom ut av det førre svaret, vart noko unyansert. Det hender
at det me har føre oss i denne salen, vert det når det vert
omsett i media. Frå mi side følgde eg som sagt opp det spørsmålet
med å sende eit brev til Statens vegvesen, nettopp for å få
i gang eit arbeid der ein ser grundigare på dette. Så får
Statens vegvesen og Jernbaneverket vurdere om dei vil setje eit arbeid ut,
eller om dei har folk som kan gjere dette sjølve. Det overlèt
eg til dei å vurdere. 

Det er òg slik at det er store
variasjonar mellom sommar og vinter. Det har sjølvsagt samanheng
med at det å beite langs oppbrøytte traséar om vinteren
gjer det enklare for vilt å finne seg noko som er tilnærma fôr,
enn å gå ute i skogen. Snøfall utløyser, som me
av og til ser, ei massiv vandring av vilt på kort tid. 

 Det er heilt rett at det
er gode erfaringar med ulike prosjekt når det gjeld fôring,
som det er i representanten sin heimkommune. Statens vegvesen har teke del
i fleire slike samarbeidsprosjekt, der m.a. fôring har vore ein del
av prosjektet. Eit anna tiltak som òg har vist seg effektivt, er
å fjerne vegetasjonen langs linja. Det er klart at dess meir inn på
veg- eller jernbanestrekket vegetasjonen er, dess lettare vil viltet trekkje
inn dit. Det er noko med at når det vert opne område, så
vil viltet vanlegvis sky området, fordi det jo er trafikk og rørsle
på veg og jernbane. 

Her er det fleire vegar å gå,
og eg ser fram til å få ei vurdering frå Statens vegvesen
og Jernbaneverket av korleis dei ser på utviklinga, ikkje minst i
forhold til mengda av dyr. Eg vil presisere at eg aldri har lagt opp til
at me skal ha ei massiv nedslakting av vilt for å hindre ulukker.
Det trur eg vert litt dramatisk. 





                

