 Akershus fylkesting vedtok i møte den 10. mai 2007 at Fornebubanen skal etablerast som bybane. Det vart der uttrykt sterk vilje frå alle aktørane til raskt å finne ei løysing på bybanespørsmålet. Arbeidet med å planleggje ei regional bybaneløysing er starta og vil verte gjennomført i samarbeid mellom Akershus fylkeskommune, Statens vegvesen, Jernbaneverket, Oslo kommune og Bærum kommune. 




I spørsmålet vert det vist til den foreslåtte ramma til investeringar på resten av riksvegnettet i Akershus i transportetatane sitt forslag til Nasjonal transportplan for perioden 2010-2019. Eg må her minne om at dette er transportetatane sitt forslag til prioriteringar innafor ei tildelt planramme, ei såkalla teknisk berekningsramme. Regjeringa vil ta stilling til dei framtidige økonomiske rammene og fordelinga av desse gjennom arbeidet med stortingsmeldinga om Nasjonal transportplan 2010-2019. Det er eit betydeleg arbeid og omfattande prosessar som står att, før stortingsmeldinga om Nasjonal transportplan 2010-2019 kan leggjast fram. Eg legg opp til å leggje fram meldinga i desember 2008. 




Dei konkrete prioriteringane innafor dei fylkesvise investeringsrammene har fylkeskommunen i dag avgjerande innverknad på. Som følgje av den planlagde forvaltingsreforma som vil tre i kraft frå 2010, vil det verte ei viktig regionalpolitisk oppgåve å prioritere tiltak på dette området. 




Fornebubanen inngår i det lokale forslaget til prioriteringar innafor Oslopakke 3. Det vil verte gjort ei samla vurdering av prioriteringane innafor Oslopakke 3 i samband med trinn 2, som skal leggjast fram samtidig med Nasjonal transportplan 2010-2019. Vurderingane vil skje i nær dialog med lokale styresmakter og på bakgrunn av det pågåande KS1-arbeidet og prioriteringane elles i Nasjonal transportplan. 




