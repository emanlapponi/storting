 Det har i mange år vore ei ordning med forskottering av statlege midlar
til vegprosjekt. Eg viser i den samanhengen til dei årlege budsjettproposisjonane,
der det under forslag til vedtak er ført opp ei fullmakt til forskottering
av midlar til vegføremål utover gitt løyving. Fullmakta
som gjeld for 2008, er formulert slik at samla, løpande refusjonsforpliktingar
ikkje skal overstige 1 800 mill. kr. Forskotteringane skal refunderast utan
kompensasjon for renter og prisstiging. 

Ordninga med forskottering
har òg vore praktisert innanfor finansiering av jernbanebygging.
Så langt har dette vore praktisert ved at konkrete forslag om forskottering
av enkeltprosjekt eller -tiltak har vorte lagde fram for Stortinget. 

På jernbanesida er det ikkje etablert ei ordning med ei generell
forskotteringsfullmakt innanfor ei øvre grense for beløp,
slik som på vegsida. Årsaka til dette er at det så langt
har vore langt færre som har vore interesserte i å forskottere,
og dermed binde opp midlar, til utbygging av jernbaneprosjekt. Dersom det
skal vere aktuelt å innføre same generelle ordning innanfor
jernbane som på veg, må interessa for forskottering verte langt
større frå kommunar og andre interessentar. Dersom det skulle
vise seg at slik interesse finst, vil Regjeringa vurdere saka. 

