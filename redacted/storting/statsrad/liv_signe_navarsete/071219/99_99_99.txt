  Marknadssituasjonen i 2007 har vore
særs uføreseieleg, både når
det gjeld interessa frå entreprenørane for å delta
i tilbodskonkurransar, og når det gjeld prisnivået
på tilbod. Årsakene til dette er fleire, men det
synest spesielt å vere to forhold som
har verka inn. Det eine er stor kostnadsauke
på innsatsfaktorar som varer og løn. Det andre
er at anleggsmarknaden har vore labil og prega av overoppheiting.

Sistnemnde forhold har gitt seg utslag i at
det har vore lita interesse og få tilbod
i einskilde konkurransar og høgare prisar enn det auka
prisar på innsatsfaktorane isolert sett skulle tilseie.
Interessa frå entreprenørane har vore
minst og prisane høgast på større og
komplekse prosjekt.

Jernbaneverket og Statens vegvesen er spesielt
opptekne av problemstillinga. Eg vil her trekkje fram at Statens
vegvesen ut frå dette har sett i verk fleire tiltak, m.a:

Det blir ny gjennomgang av kostnadsoverslag
på ei rekkje prosjekt.

Det blir gjennomført opplæring av personell
som skal ha ansvar for å leie prosessen med å utarbeide
kostnadsoverslag.

Det blir skjerpa krav til detaljeringsgraden i kostnadsoverslaga.

Det blir større merksemd mot ein målretta
prosjekt- og kontraktsstrategi tilpassa dagens marknadssituasjon. Dette
betyr at ein søkjer å leggje til rette for at både store
og internasjonale selskap og mindre og mellomstore entreprenørar
kan delta i tilbodskonkurransar om vegbyggingsoppdrag i større
grad enn i dag.

Det er utvikla eit prosess-styringssystem
i Statens vegvesen knytt til hovudprosessen «Gjennomføring av
utbyggingsprosjekt». Dette vil vere eit viktig bidrag
til god prosjektstyring.

Det er vidare etablert ein kostnadsbank som skal
gi betre grunnlag for utarbeiding av kostnadsoverslag basert
på erfaringsprisar.

Det er utarbeidd ein prosjektdatabase som skal gi betre
moglegheit for å føreseie
marknadssituasjonen.

I tillegg til dette blir Statens vegvesen si
handbok 151 «Styring av investerings-, drifts- og vedlikehaldsprosjekt» revidert,
og er snart klar til utsending. Denne vil innehalde meir strukturerte
og spesifikke krav til gjennomføring av prosjekt enn dagens
utgåve. Erfaringar frå gjennomføring
av ekstern kvalitetssikring, KS2, har vore viktige bidrag
i revisjonsarbeidet.

God kvalitet når det gjeld konkurransegrunnlag,
og eintydig rolle- og ansvarsdeling mellom byggherre og
entreprenør, er heilt avgjerande for at arbeidet skal kunne gjennomførast utan
store tilleggsutbetalingar. Statens vegvesen arbeider derfor kontinuerleg
med å vidareutvikle standardiserte malar for
utarbeiding av konkurransegrunnlag samt rutinar for å kvalitetssikre
desse.

Statoil, Telenor, Forsvarsbygg, Jernbaneverket
og Statens vegvesen tek del i forskningsprosjektet «Praktisk
styring av uvisse», der det m.a. blir arbeidd med å utvikle einsarta
rutinar og prosedyrar for å identifisere uvisse i kostnadsoverslag.
Eg meiner at dette skulle vise at Statens vegvesen og
Jernbaneverket arbeider aktivt og systematisk med tiltak og vidareutvikling
av styringssystem, med det formålet å redusere
risikoen for kostnadssprekk.

 Det er ikkje fyrste gongen representanten
Bredvold stiller spørsmål om rv. 3, og sikkert
heller ikkje den siste. Eg skal prøve å svare
så godt eg kan.

Det er rett at ved fleire høve
i vinter har vogntog køyrt av vegen på rv. 3 gjennom Østerdalen.
Difor har vegen vore stengd i periodar. Slik skal det
ikkje vere, og det er fleire årsaker til at dette
skjer.

Vintervêr er eit tilbakevendande faktum
kvart år i Østerdalen, og rv. 3 vert
drifta som vinterveg. Difor godtek Statens vegvesen at
det er snø og isdekke på vegen. Somme stader er
vegen smal og svingete, noko som gjer det særskilt
krevjande for trafikantane når det snør eller
regnar på frosen vegbane. I tida mellom
haust og vinter er det oftare vêrendringar med store temperatursvingingar
på kort tid.

Kontrakten Statens vegvesen har med entreprenøren, tilseier
at vegen skal vere strødd innan to timar når
forholda krev det. Eg har ikkje grunnlag for å seie
at dette ikkje er gjort. Slik krava er utforma, vil det
seie at det i periodar kan vere glatte vegar. Dette er
krevjande, særleg for sjåførar som har lita
røynsle med glatte vintervegar og ikkje tek
omsyn til dei vanskelege tilhøva. Når nokre vogntog
i tillegg har dårleg dekkutrusting, vert dessverre
resultatet at utforkøyringar og ulukker kan oppstå.

Eg vil be Statens vegvesen følgje
opp denne strekninga ekstra godt for å sikre
at entreprenøren leverer, slik kontrakten krev. Eg vil òg
be Statens vegvesen om å auke kontrollane med
vogntog som trafikkerer denne vegen, for å stanse dei som
ikkje er i samsvar med gjeldande krav.

 Då me overtok regjeringsmakta
hausten 2005, var Avinor prega av uro og interne motsetjingar. Bakgrunnen
var at ein under den førre regjeringa sterkt hadde undervurdert
behovet for flygeleiarar og stansa utdaninga av nye flygeleiarar
over fleire årskull. Dette var ein situasjon
som eg måtte rydde opp i då eg overtok som samferdsleminister.
Som kjent trekte den administrerande direktøren seg på slutten
av 2005 for å medverke til å skape ro i selskapet,
og ny administrerande direktør tok til i april 2006. Vidare
oppnemnde eg ny styreleiar i ekstraordinær generalforsamling
i mai 2006.

Desse tiltaka medverka til at det vart ro i
selskapet. Problemet med mangelen på flygeleiarar
er likevel ikkje noko som let seg
løyse over natta. Avinor har sett inn ressursar
for å utdane fleire flygeleiarar. Det tek likevel
tid å utdane nye flygeleiarar og sertifisere dei for dei
stadene der dei skal arbeide. Så lenge det er mangel på flygeleiarar,
er Avinor avhengig av ein ekstra innsats frå dei
flygeleiarane ein har i dag.

Eg ynskjer i denne samanhengen å gi
ros til flygeleiarane som stiller opp i den vanskelege bemanningssituasjonen
flygekontrolltenesta er i for tida. Dei tilsette viser stor vilje
til å ta på seg meirarbeid, noko som
Avinor også er avhengig av. Avinor er likevel òg
merksam på negative effektar av overtidsbruk, og har i
denne samanhengen opplyst at selskapet har fokus på HMS-arbeidet,
og då spesielt sjukefråvær
og oppfølging av andre negative effektar av høg
overtidsbruk. Ifølgje Avinor vil behovet for meirarbeid vere
størst gjennom 2008, men situasjonen vil betre
seg frå starten av 2009.

Bemanningssituasjonen for flygeleiarar pr.
1. juli 2007 var 462 tilsette – altså ikkje årsverk,
men tilsette. Bemanningssituasjonen pr. 1. juli 2008 er forventa å vere auka
til 470 tilsette. Ut frå desse tala ventar ikkje
Avinor større problem med trafikkavviklinga gjennom
våren og sommaren 2008 enn det ein hadde sommaren 2007.
Likevel må det understrekast at det
er behov for eit godt samarbeid med flygeleiarane
og deira organisasjonar når det gjeld det meirarbeidet
som trengst for å oppretthalde
naudsynt kapasitet ved mange flygekontrolleiningar. Avinor opplever også at
det for tida er god dialog mellom
leiinga i selskapet og flygeleiarane sine tillitsvalde
og eit godt samarbeidsklima i verksemda. Trafikken har då også gått
relativt smertefritt ei tid trass i bemanningssituasjonen.

For å redusere effektane av underbemanninga
og for å løyse utfordringane med flygeleiarbemanninga
prioriterer som nemnt Avinor utdaning av nye flygeleiarar særs
høgt. For tida er 70–80 elevar under
utdaning, og i 2008–2009 er det rekna med at
46 nye flygeleiarar vil verte sertifiserte og sette i operativ teneste.
I tillegg er det rekruttert eit titals røynde flygeleiarar
frå våre naboland, og fleire flygeleiarar
som flytta ut for å jobbe som flygeleiarar i andre land,
er komne heim igjen. I same perioden vil 17 flygeleiarar
nå operativ aldersgrense, som er 60 år. Sjølv
om det vil vere både naturleg og statistisk
avgang av flygeleiarar framover, vil bemanningssituasjonen ifølgje
Avinor verte betre år for år, slik at me vil ha
ein flytrafikk i Noreg som er basert på normal
bemanning av flygeleiarar i 2011.

Avinor vil også tilnærme
seg problemstillingane når det gjeld underbemanninga, ved å vurdere
korleis flygekontrolleiningane skal bemannast og drivast. Sentralt
i den samanhengen er praksis for opning og stenging av enkeltsektorar,
dvs. at det er best mogleg fleksibilitet og dynamikk i
bemanninga gjennom heile døgeret. Vidare vil Avinor sjå på behovet
for at bemanninga kan planleggjast ut frå rett kapasitetstal,
moglegheiter for effektivisering av utdaninga og moglegheiter for å redusere
bruken av eigne ressursar gjennom betre samarbeidsgrensesnitt med nordiske
tenesteleverandørar, slik at ein får ei betre
utnytting av ressursane.

Felles for desse tiltaka er likevel
at dei ikkje kan implementerast på kort sikt,
men krev utgreiing, førebuing og grundige analysar med
omsyn til flytryggleik, og i ein del høve òg
teknologiske endringar.

Eg følgjer utviklinga i bemanningssituasjonen
for flygeleiarar nøye, og viser til at Avinor tidlegare
i år vart peikt ut som leverandør av lufttrafikktenester etter
regelverket om eit felles europeisk
luftrom, «Single European Sky». Avinor får
som utpeikt leverandør av slike tenester som overordna
oppgåve å syte for at Noreg
har ei lufttrafikkteneste med tilstrekkeleg kompetanse og kapasitet
til å møte etterspurnaden. Det vert
stilt krav om ein årleg kapasitets- og kompetanseplan.
Det vert også stilt krav om at Avinor skal binde
seg til ein tenestestandard etter å ha konferert
med flyselskapa. Dersom Avinor ikkje følgjer opp
forpliktinga i utpeikingsvedtaket, kan Luftfartstilsynet gi konkrete
pålegg.

  Stortinget og Samferdsledepartementet sine
retningsliner ligg til grunn for Statens vegvesen sitt opplegg for
turistvegsatsinga. Eg er samd med representanten i at Atlanterhavsvegen
verkeleg er eit både attraktivt
og flott stykke veg. Opplegget er nærare omtalt i prosjektdirektivet
for «Satsingsområdet Nasjonale turistvegar 2002-2015»,
gitt av vegdirektøren 26. april 2004, og som er nærare
konkretisert og oppdatert i Prosjektplan 2006-2015 for Turistvegprosjektet
datert 1. februar 2006. Gjennom drøftingar med Samferdsledepartementet
har Vegvesenet fått stadfesta vektlegginga av fagleg høg
kvalitet og dei hovudkrava som skal stillast til utvalde turistvegstrekningar,
bl.a. når det gjeld kvaliteten på naturopplevinga.

Målet med turistvegprosjektet er å utvikle
i alt 18 nøye utvalde vegstrekningar i Noreg
til Nasjonale turistvegar innan 2015. Det skal utviklast eit turistprodukt
med høg internasjonal kvalitet der grunnstammen er sjølve
køyreopplevinga. Dei vegfarande turistane skal freistast
med det ypparste av norsk natur. Naturkvalitetane langs «vegen
i havet» er såleis grunnlaget for å satse
på Atlanterhavsvegen som framtidig nasjonal turistveg.

Turistvegprosjektet legg stor vekt på kvalitet,
og har oppretta eit eige kvalitetsstyre for nasjonale
turistvegar som skal overvake at turistvegane vert ein nasjonal
turistattraksjon som kan
marknadsførast som eige varemerke. Kvalitetsstyret
drøfta, med bakgrunn i framlagde planar for ei rekkje vindmølleparkar
langs kysten, forholdet mellom desse planane og turistvegsatsinga
i møte den 14. februar 2005.
I vedtaket slo kvalitetsstyret fast at dei visuelle konsekvensane
av å etablere vindkraftanlegg utanfor
Atlanterhavsvegen – Havsul –etter kvalitetsstyret
sitt syn ville gjere strekninga Bud–Kårvåg
ueigna som framtidig nasjonal turistveg. Styret
meinte også at dei planlagde vindkraftanlegga
på innsida av vegen – Fræna vindpark – kunne
ha visuelle konsekvensar som kunne få følgjer
for Atlanterhavsvegen sin aktualitet
som framtidig turistveg. Vegdirektøren slutta seg til kvalitetsstyret
si tilråding.

I ein situasjon der det var sterk
tvil om den framtidige utviklinga av sjølve fundamentet
for strekninga sitt turistvegkandidatur, fann vegdirektøren
det rett å avvente investeringar i nye tiltak langs Atlanterhavsvegen.
Dette vart gjort kjent lokalt. Vindkraftsituasjonen er framleis
ikkje avklart.

Eg meiner situasjonen som har oppstått
for arbeidet med Atlanterhavsvegen, er uheldig for det etablerte
lokale engasjementet og dei forventningane som Turistvegprosjektet
har lagt til grunn for innsatsen med å foredle
den 36 km lange strekninga langs havet frå Bud til Kårvåg som
framtidig nasjonal turistveg. Eg vil derfor ta saka opp med
Statens vegvesen Turistvegprosjektet med sikte på ei løysing.

Eg må framheve at det ikkje
er slik at alt turistvegarbeid langs strekninga er lagt på is.
Turistvegprosjektet fullfører påbegynte tiltak – eit
utsiktspunkt, eit par molotiltak og eit par parkeringsanlegg. Turistvegprosjektet
har vidare halde fram planlegging av nye tiltak, slik at desse kan
setjast i verk når det er avklart om Atlanterhavsvegen eventuelt
vil behalde dei naturkvalitetane som kan einast med ein nasjonal
turistveg.

