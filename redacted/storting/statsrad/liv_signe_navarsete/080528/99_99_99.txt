 På den nemnde turen med Gjøvikbana
kjem eg òg til å snakke med dei styrande for bana, og då
får no dette vere eit tema som me får diskutere der, og eventuelt
i etterkant. Eg har ikkje noko spesielt å melde om det i dag, for
det er eit spørsmål som ikkje har vore oppe på mitt bord.
Eg plar ikkje melde rett over bordet i den typen spørsmål.

Det som er viktig for folk, er at det er nok kapasitet og god nok
frekvens, og då vert det viktig det som denne regjeringa har gjort,
nemleg å halde fullt trykk på utbygginga i Vestkorridoren, slik
at NSB, når denne korridoren står ferdig, kan setje i verk sitt
ambisiøse rutetilbod, som vil bety ei enorm betring, nesten ein revolusjon,
samanlikna med det ein har vore van med når det gjeld tog i Oslo-området.
Så eg fokuserer først og fremst på det. 

For det
andre er eg overraska over at Borghild Tenden frå Venstre - min forgjengar,
Skogsholm, var jo pådrivar for konkurranse om større pakkar
og togtilbod - no tek til orde for konkurranseutsetjing av Kongsvingerbana.
I budsjettet for 2004-2005 orienterte jo Bondevik II-regjeringa om at dei
neste trafikkpakkane skulle vere Bergensbanepakken og Sørlandsbanepakken.
Så dette er iallfall ikkje heilt i tråd med tidlegare tankegang
i Venstre. 





                

 I den omtala Nasjonal transportplan vil
det frå Regjeringa si side verte lagt fram eit syn på kva standard
ferjene og ferjetrafikken skal ha i den komande tiårsbolken. Det er
jo slik for andre oppgåver som fylka har ansvaret for, at me set nasjonale
målsetjingar og slik sett legg føringar for kva målsetjingar
fylka skal strekkje seg etter. Så vil det sjølvsagt vere opp
til dei enkelte fylka å prioritere midlar til dette føremålet
opp imot andre føremål. Eg kan ikkje sjå at ein skulle
vere mindre interessert og mindre ivrig etter å gje eit godt ferjetilbod
når ein skal bestemme dette lokalt, enn når det skal bestemmast
i stortingssalen og på regjeringskontoret. 

Det er nettopp dei
som er sette til å forvalte regional utvikling i fylka, som fremst
av alle vil måtte ynskje at næringslivet skal få gode
vilkår, at busetnaden skal få gode vilkår, og at ein planlegg
i forhold til vekst og utvikling i eige fylke. Det viktige vert sjølvsagt
å sjå til at fylka vert sette i stand til, gjennom ein god kommuneøkonomi
og midlar til dette, å prioritere det viktige området som samferdsle
vil verte for fylkeskommunane sitt arbeid i åra som kjem. 

 Det vil ein få, og det er
eit spørsmål som ein vil kome tilbake til i Nasjonal transportplan.





                

