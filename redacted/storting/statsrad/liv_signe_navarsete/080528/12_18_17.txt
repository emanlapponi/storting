 Gjøvikbana har, til liks med andre banestrekningar, hatt ei god utvikling
dei siste åra. Talet på reisande har auka. Dette er eg svært
glad for. Representanten Tenden seier auken i persontrafikken på Gjøvikbana
kjem av konkurranseutsetjinga som den førre regjeringa gjennomførde.
NSB Anbod, som no driv persontrafikken på Gjøvikbana, har gjort
fleire endringar for å trekkje til seg nye reisande. Dei har bl.a.
sett inn nytt materiell og endra rutene, slik at dei no kan by på
fleire avgangar til og frå Oslo S. Dei reisande set pris på
fleire avgangar og legg noko mindre vekt på at det kan verte trongt
om bord. 

At ein treng å konkurranseutsetje banestrekningar
for å få betre ruteplanlegging og drive nytenking, er eg usamd
i. Eg trur det er mykje å hente på å tenkje annleis, utan
at ein av den grunn må setje banestrekningar ut på anbod. Ved
å ha ei samla og integrert drift av persontrafikktenester kan ein
hente ut synergi- og nettverksfordelar som vil kome staten som kjøpar
og dei reisande som brukarar til gode. 

Eg kjem difor ikkje til å
arbeide for å konkurranseutsetje Kongsvingerbana. 

