 Samferdselsdepartementet har gjort greie for prosjektet E6 Gardermoen–Kolomoen i St.prp. nr. 87 for 2006–2007. Stortinget handsama saka hausten 2007 og vedtok utbygging av fyrste utbyggingsetappe av prosjektet. Fyrste utbyggingsetappe, strekningane Gardermoen/Hovinmoen–Dal i Akershus og Skaberud–Kolomoen i Hedmark, er under anlegg og er føresett opna for trafikk i oktober 2009.


Av omsyn til gevinstane for trafikktryggleik og trafikkavvikling er Regjeringa og Stortinget samde om at vidare utbygging av strekninga Gardermoen–Kolomoen bør skje så snart det ligg føre avklaring på dei enkelte parsellane, jf. Innst. S. nr. 21 for 2007–2008. Samferdselsdepartementet vil som ei følgje av dette leggje fram ein stortingsproposisjon for strekninga Dal–Minnesund så snart som mogleg. Strekninga utgjer andre utbyggingsetappe av prosjektet.


Miljøverndepartement har den 25. februar 2009 vedteke trasé for strekninga Minnesund–Skaberud, som vil utgjere den tredje og siste utbyggingsetappen av E6 frå Gardermoen til Kolomoen. Reguleringsplanarbeidet er starta i Eidsvoll og Stange. Det skal gjennomførast ekstern kvalitetssikring, KS2, for prosjektet på grunnlag av godkjend reguleringsplan, og det er føresett byggjeklart prosjekt i løpet av 2012.


Regjeringa legg opp til samtidig utbygging av veg og bane langs Mjøsa. Berekningar viser at dette vil kunne gi kostnadsreduksjonar på om lag 400 mill. kr. Det samla prosjektet vil vere svært omfattande – om lag 6 milliardar kr. Etatane har førebels berekna byggjetida for prosjektet til om lag tre år. Trafikkopning på den siste strekninga i prosjektet vil kunne skje i 2014, eventuelt 2015 – alt etter kor raskt ein får dette gjennomført.


Eg deler representanten si vurdering av kor viktig det er å halde oppe høgt fokus på framdrifta i prosjektet, og etter planavklaringa på strekninga Minnesund–Skaberud som no er gjord, skal det liggje godt til rette for det.


