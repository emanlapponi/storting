 Det er ingenting på dette punktet som er diffust i Nasjonal transportplan. Det viktige med dette punktet i Nasjonal transportplan er at det er det signalet Statens vegvesen treng for å starte opp med planlegging. Dersom det punktet ikkje hadde stått, ville det ikkje vore grunnlag for Statens vegvesen til å gå vidare, og det ville ikkje vore grunnlag for Regjeringa til å gjere sine vedtak og gå vidare med denne viktige strekninga. Difor er det startskotet som er gitt i Nasjonal transportplan, det som trengst for å få planlegginga på sporet, og òg for at kommunane kan setje i gang sine prosessar, som sjølvsagt òg er veldig viktige i dette.


I spørsmålet var det òg drege opp kor stor statleg finansieringsdel statsråden meiner ein kan forvente. På grunn av dei store kostnadene på dei 22 kilometrane som her skal byggjast – det er berekna til 3 milliardar kr – vil det nok vere vanskeleg å tenkje seg at ein skal ha 50 pst. bompengedel, slik departement og storting ofte elles føreset, i og med at kostnadene er så høge.


