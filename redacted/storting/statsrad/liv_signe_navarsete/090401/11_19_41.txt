 Eg har merka meg at gleda er stor i fylket over E18-omtalen i NTP, og eg deler den gleda. Når vegen Kristiansand–Grimstad står ferdig, vil det verte endå tydelegare kor dårleg vegen Arendal–Tvedestrand er. Eg er difor oppteken av å kome i gang med planlegginga raskt. I stortingsmeldinga om Nasjonal transportplan 2010–2019 legg Regjeringa til grunn oppstart på utbygginga av E18 til firefelts veg på strekninga Tvedestrand–Arendal i siste seksårsperiode. Det er føresett tilslutning til eit opplegg for delvis bompengefinansiering.


For alle statlege utbyggingsprosjekt over 500 mill. kr er det krav til konseptvalutgreiing og ekstern kvalitetssikring for at Regjeringa skal ha betre styring med planlegging av store prosjekt på eit tidleg stadium. Det er utarbeidd ei konseptvalutgreiing for strekninga E18 Langangen–Grimstad, og ho har vore på høyring. Utgreiinga tilrår å gå vidare med planlegging av firefelts veg. Saka er til ekstern kvalitetssikring, KS1, og etter det vil Regjeringa gjere eit prinsippvedtak om konseptval før planlegginga etter plan- og bygningslova kan starte.


Statens vegvesen reknar med ein planprosess på inntil fem år. Under denne prosessen må også bompengefinansiering vurderast nærare, og det må gjerast lokale vedtak. Det er difor vanskeleg i dag å seie når prosjektet konkret kan starte opp. Statleg del vil verte nærare avklart i samband med Nasjonal transportplan 2014–2023.


