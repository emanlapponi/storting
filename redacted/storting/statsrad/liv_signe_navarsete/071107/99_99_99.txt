 Dei nye køyre- og kviletidsreglane
er viktige bidrag for å gjere det tryggare å nytte
vegane våre. Samstundes skal dei gi sjåførane
eit akseptabelt arbeidsmiljø og like konkurransevilkår
for transportørar, uavhengig av kor desse er etablerte.
For å oppnå desse måla er det avgjerande
at alle partar i eit transportoppdrag
legg tilhøva til rette, fyrst og fremst gjennom realistisk
planlegging av transportane.

Hovuddelane i dei nye reglane er gjennomførde
i ny forskrift om køyre- og kviletid for vegtransport
i EØS, fastsett med heimel i gjeldande reglar i vegtrafikklova. Einskilde
andre delar av dei nye reglane krev lovendringar før
fastsetjing, og eg vil difor i løpet av 2007 leggje fram for
Stortinget forslag til slike endringar i vegtrafikklova.

Føremålet med forordninga
om køyre- og kviletid er å gi mest mogleg like
tilhøve i heile EØS-området, m.a. fordi
den einskilde transportør skal kunne halde seg til same regelverk
uavhengig av kvar transporten, føraren eller køyretøyet
kjem ifrå. Det er difor gitt svært lite
rom for å ha nasjonale særordningar.

Samferdsledepartementet legg stor vekt på ikkje å drive
EU-tilpassing i utrengsmål, og det er lagt ned eit stort arbeid
for å halde ved lag norske reglar som unntak
frå EØS-regelverket på norsk territorium.
Forslag til kva type transportar det i Noreg
bør vere unntak for, har vore på brei
offentleg høyring. Basert på innspel frå høyringsinstansane
og av omsyn til trafikktryggleiken og sjåførane sitt
arbeidsmiljø er einskilde unntak som gjaldt tidlegare, tekne
ut med verknad frå 1. august 2008.

Reglane tek ikkje i alle høve
omsyn til særskilde behov i Noreg. Eg har difor m.a. teke
fatt i innspel om behov for unntak for transport av levande dyr
utover det dei nye reglane legg opp til. Eg har fastsett
eit førebels unntak for slik transport og vil arbeide mot
EU for at me kan få eit varig unntak som tek omsyn til
særnorske tilhøve når
det gjeld transport av levande dyr.

Det har òg frå einskilde
hald kome innspel om behov for auka køyretid
om vinteren på grunn av vanskeleg føre. Eg
ser ikkje at dette er like aktuelt. Å vere
sjåfør i Vinter-Noreg kan vere krevjande,
og av omsyn til trafikktryggleiken er det då særs
viktig å ta pausar og kvile. Behov for meir tid til å gjennomføre
ein tansport må difor løysast ved god
planlegging av transportane.

Det er òg særs viktig at
sjåførane har raste- og kvileplassar langs vegnettet
der dei kan ta pålagde pausar og kvile. Det er difor viktig
at styresmaktene legg til rette for at det finst eit tilstrekkeleg
tilbod heile året når det gjeld talet på plassar,
og at dei har tilfredsstillande kvalitet. Eg har difor bede Statens
vegvesen om ei utgreiing av status for tilbodet i Noreg
i høve til våre næraste
naboland, og bede om ein gjennomgang av praksis vedrørande
stenging av einskilde rasteplassar om vinteren. Eg har òg
bede om ei utgreiing om kva konkrete planar Statens vegvesen har for
utvikling og bygging av raste- og kvileplassar for (statsråden
hostar) – unnskyld, eg mista stemma – tungtransporten
langs vegnettet.

 Me prøver igjen!

Eg er glad for spørsmålet
til Borghild Tenden om kva som vert gjort for å leggje
til rette for bruk av ITS, intelligente transportsystem og -tenester,
i dei største byane i Noreg. ITS er eit viktig
verktøy i arbeidet til Regjeringa for betre effektivitet,
sikkerheit, tilgjenge, brukartilpassing og miljø i
heile transportsektoren i Noreg og når det gjeld
utlandet.

Arbeidet er m.a. knytt til Nasjonal
transportplan. Ei arbeidsgruppe med deltaking frå Jernbaneverket,
Avinor, Kystverket og Statens vegvesen har som ein del av grunnlaget
for NTP laga ein rapport. Rapporten er gjord om til boka «Intelligente
Transportsystemer (ITS) – Nye løsninger for effektiv,
sikker og miljøriktig transport», utgjeven av
ITS Norge.

ITS Norge arbeider med kompetanse-
og nettverksbygging for ITS både i og mellom
transportsektorane, mellom styresmakter, næringsliv
og forsking og gjennom internasjonalt samarbeid, samordning,
standardisering og harmonisering.
I foreininga ITS Norge er styresmakter, næringsliv
og forsking i heile transportområdet medlemer.
Samferdsledepartementet har støtta etableringa av ITS Norge.
For å få kontinuitet og tryggleik i
arbeidet er det i framlegget til statsbudsjettet for 2008, for fyrste gong,
føreslått løyvd
1 mill. kr til ITS Norge. Dei skal føre vidare
arbeidet med å leggje til rette for ITS.

ITS rommar eit mangfald av ulike tiltak og
verkemiddel. All bruk av moderne informasjons- og kommunikasjonsteknologi
i transportsektoren vert omfatta av omgrepet ITS. ITS kan leggje
til rette for betre overføring av informasjon og dermed
betre samarbeid og koordinering
for å nå målet om ein meir effektiv,
miljøvennleg og trygg transportsektor. Det er difor viktig
at aktørane tek ITS i bruk der det kan bidra til å nå slike
mål.

ITS kan t.d. leggje til rette for at bane
og båt får overført godstransport
frå bil gjennom gode logistikksystem med
god informasjonsflyt. Det kan òg leggje til rette for betre
elektronisk billettering og reiseinformasjon. Dette vil styrkje
kollektivtransporten i relasjon til bruk av eigen bil. ITS er eit
hjelpemiddel for å nytte infrastrukturen betre
og leggje til rette for vegprising og enklare bompengebetaling.
ITS kan vidare korte ned ventetida for hjelp ved ulukker.

Eg legg stor vekt på arbeidet med
ITS, og deltok i oktober på den fjortande ITS-verdskongressen – «ITS
for a Better Life» – med føredraget «Green
and Safe Transport. ITS can Deliver Tools Required».
Kongressen vart halden i Beijing, der eg òg var
på møte om ITS i departementa for veg
og sjø, for bane og for telekommunikasjonar.

ITS kan, som representanten Tenden peikar på, vere
eit element i bildelingsordningar. Til dømes kan ITS nyttast til
sjekk av tilgjenge og reservering av køyretøy.
Terskelen for bilbruk er høgare for ein deltakar i bilkollektiv
enn for ein med eigen bil. Dersom alternativet er å kjøpe
eigen bil eller bil nr. to, gir deltaking
i bilkollektiv mindre trafikk og betre miljø.
Dette kan i så fall vere ein positiv trend og endå eit
område der ITS kan vere eit godt verkemiddel.

Ei slik ordning er jo av privat karakter, og
må difor òg etablerast innanfor
private – skal eg kalle det – kollektivordningar.

 Me har i dag store utfordringar knytte til
miljø- og køproblem og trafikktryggleik
i dei største byane våre. Eit velfungerande
transportsystem er nødvendig for å sikre
funksjonelle og miljøvenlege storbyar. Det er behov for å dempe
veksten i bilbruken og å auke delen
kollektivtransport. Trafikken i storbyane har ein høg del
syklistar og fotgjengarar, og det er ei utfordring å få bygd
eit samanhengande gang- og sykkelvegnett i tronge bygater. Det er
viktig å leggje til rette for gåande og syklande,
og Regjeringa satsar på tiltak retta mot dei mjuke trafikantane.
Regjeringa prioriterer bypolitikk høgt. Transportpolitikk
i by er eit viktig tema i arbeidet med neste Nasjonal
transportplan.

Samferdsledepartementet har motteke grønboka
om bytransport. Departementet tek sikte på å kome
med ei fråsegn til kommisjonen om saka innan
fristen i mars neste år.

For å leggje til rette for debatt
om saka vil det etter planen verte lagt ut ei
lenke til grønboka på Samferdsledepartementet sine
internettsider. Interesserte vil i samband med dette verte oppmoda
om å kome med sine innspel til kommisjonen.
Det vil òg verte sendt brev til sentrale aktørar
der dei vert oppmoda til å gi sine merknader
til grønboka og bedne om at Samferdsledepartementet får kopi
av innspela til kommisjonen som ledd i eige arbeid med
saka.

 Eg er heilt samd med representanten Hansen
i at det er viktig at òg Stortinget kan få gi
uttrykk for sitt syn på ulike forordningar i EU. Vår
dialog med Stortinget går stort sett gjennom den
utvida utanrikskomiteen, der òg samferdsleministeren har
møtt for å leggje fram ulike spørsmål
som er viktige for Noreg, og som det er viktig å kunne
orientere om og få innspel til. Eg har ikkje
på det noverande tidspunktet teke stilling til
om dette er ei sak som skal til den utvida utanrikskomiteen, men
eg skal ta med meg innspelet og vurdere det.

 NSB har ei ordning der skular, skulefritidsordningar
og barnehagar kan nytte ledig kapasitet på toget til ein
svært gunstig pris. Det er positivt. Det lærer våre unge
til å reise kollektivt. Dette tilbodet har ei grense på 40
personar.

NSB har opplyst at skulefritidsordninga ved
Okstad skule ynskte å ta med ei gruppe på 58 personar,
altså 18 personar meir enn grensa for ordninga. Skulefritidsordninga
ved Okstad skule tilbydde seg å betale full pris for dei
18 personane utanfor gruppeordninga til NSB, men av omsyn
til kapasiteten på toget valde NSB å ikkje
imøtekome førespurnaden.

Eg meiner at NSB burde vore meir
fleksible i handsaminga av denne førespurnaden, og eg vil
ta opp saka med NSB på høveleg vis.

 Eg takkar for at det vert sett søkjelys
på eit viktig spørsmål. Det er svært ille
at reisande med redusert mobilitet eller funksjonshemming
framleis opplever å verte nekta å reise med offentlege
transportmiddel.

Eg er oppteken av å styrkje dei formelle
rettane til passasjerar med funksjonshemming eller redusert
mobilitet, men dei døma representanten Sundsbø nemner,
viser at transportselskapa har ein lang veg å gå med å praktisere gjeldande
regelverk og vanleg skikk for kundehandsaming.

Samferdsledepartementet følgjer nøye
med på tilgjengelegheitspraktiseringa i transporten, og
eg viser til at politisk leiing allereie har kommentert den fyrst
nemnde saka i media på ein svært tydeleg
måte.

For luftfartens del har rettane til denne passasjergruppa så langt
i stor grad vorte ivaretekne gjennom ei frivillig erklæring
som vart utforma i samarbeid mellom
EU-kommisjonen og ECAC, European Civil Aviation Conference, i 2001,
og som ein del store og velvillig innstilte flyselskap har slutta
seg til. Samferdsledepartementet har teke inn desse krava
som eit krav i standardavtalen for anbodsrutene.

For å betre på dette arbeider
eg med å utforme ei ny forskrift som forbyr å diskriminere
reisande ved å vise til redusert mobilitet eller
funksjonshemming. Tilsvarande regelverk er òg utarbeidd
i EU. Forskrifta går ut på høyring i
desse dagar.

Det nye regelverket
vil vere ei klar forbetring av dagens ordning, m.a. ved
at ansvaret vil liggje på lufthamnoperatøren framfor
det enkelte flyselskapet. Vidare vil det verte mogleg
for Luftartstilsynet å kontrollere om flyselskapa og lufthamnene
respekterer forordninga, og å sanksjonere eventuelle brot.
Endeleg vil passasjeren sjølv kunne
klage saka si inn for den nye flyklagenemnda, som er under
etablering.

Når det gjeld å sikre
rettane til passasjerar med redusert mobilitet eller funksjonshemming òg
ved bruk av andre offentlege transportmiddel, syner eg
til arbeidet med ei ny antidiskrimineringslov som Regjeringa tek
sikte på å leggje fram for Stortinget til våren.
I tilfellet Flytoget vil eg ta opp spørsmålet
om manglande bruk av rampe for å ta om bord rullestolbrukarar
i eit eige brev til Flytoget.

  Tenestene som Statens vegvesen tilbyr, er
viktige for mange, også i distrikta. I arbeidet
med ein heilskapleg plan for tenestetilbodet
på trafikkstasjonane har eg difor lagt vekt på at brukarane
skal få eit godt og tilgjengeleg tilbod i heile landet.
Det er difor no tilbod på langt fleire stader enn det som
følgde av nedleggingsplanen under førre regjering.

Tilbodet på den einskilde trafikkstasjonen
må tilpassast lokale tilhøve for å gje
fleksible og gode løysingar. Dette vert gjort
best av Statens vegvesen i samråd med dei lokale brukarane
og kommunane. Statens vegvesen vil generelt prioritere å få redusert
ventetid for førarprøve og godkjenning av køyretøy
i hall.

Statens vegvesen opplyser at det ved Flekkefjord
trafikkstasjon i dag er om lag fire årsverk
fordelt på fem tilsette. Desse er i hovudsak knytte til
skranketeneste, førarprøve for personbil og arbeid
med trafikktryggleik.

Utanom kontrolltilbod for tunge køyretøy
hadde Flekkefjord trafikkstasjon eit fullverdig tenestetilbod
før effektiviseringsplanen frå 2004 vart sett
i verk. Tekniske kontrollar for lette køyretøy
vart i hovudsak lagde ned i 2005. Likevel har det i ein
periode vorte tilbode slike kontrollar ein dag
i veka. Etterspurnaden etter denne tenesta har vore
liten, samstundes som det er ressurskrevjande å oppretthalde
tilbodet. Statens vegvesen legg difor ikkje opp til å gjennomføre
tekniske kontrollar ved trafikkstasjonen i Flekkefjord.

I tråd med avtale på eit møte mellom
Vegvesenet og kommunen i august i år, der eg sjølv
var til stades, vil Statens vegvesen i tillegg tilby praktisk førarprøve
for traktor ved Flekkefjord trafikkstasjon. Vidare vil Statens vegvesen
leggje til rette for praktisk førarprøve på motorsykkel klasse
A1 frå komande sesong ved å nytte sensorar frå Kristiansand
trafikkstasjon.

 Fyrst vil eg beklage at representanten Sortevik
har måtta utsetje spørsmåla sine. Av
ulike grunnar har statsråden ikkje kunna møte
til dei føregående spørjetimane.

Eg viser til tidlegare svar på spørsmål
om utbetring av Haukelitunnelane, seinast svar på spørsmål
nr. 1311 og nr. 1336. Saka er òg omtala på side
75 i St. prp. nr. 1 for 2007-2008 på Samferdsledepartementet
sitt ansvarsområde.

Utbetringsarbeidet føregår
for fullt på E134 over Haukelifjell. Det er dessverre
ikkje mogleg å gjennomføre dette
arbeidet utan at det får konsekvensar for trafikkavviklinga.
Sidan omkøyringsvegane har dårleg standard og til
dels ligg svært høgt, vert problema større
når vêr- og føreforholda er vanskelege.

Med bakgrunn i at trafikantane oppfattar skiltinga
som uklar og misvisande i samband med tunnelarbeidet, bad Samferdsledepartementet
Vegdirektoratet endre skiltinga, slik at ho no er enklare å forstå og
ikkje bidreg til trafikkavvising. Eg har no fått
opplyst at Statens vegvesen i tillegg vil gjennomgå informasjonsrutinane sine
for å sikre at best mogleg informasjon
om forholda er tilgjengeleg til kvar tid. Dette inneber m.a. at
vegtrafikksentralane til kvar tid skal kunne gi rett informasjon
om faktiske og forventa tilhøve. Eg har òg fått
forsikringar om at Statens vegvesen legg vinn på i størst
mogleg grad å redusere dei negative konsekvensane
av utbetringsarbeidet.

Som følgje av snøtilhøva
i vår vart oppstart av arbeidet forseinka med ca. seks
veker. For i så stor grad som mogleg å kunne
halde ved lag opphavleg plan med å gjere ferdig naudsynte
tiltak i inneverande år, er det inngått forseringsavtale
med utførande entreprenør. Gjenståande
arbeid er i sluttfasen og omfattar i det vesentlegaste elektroarbeid.
Ytterlegare forsering i sluttfasen vil vere lite tenleg
og vil ha liten effekt. Arbeidet vil etter planen vere sluttført
om lag 15. desember i år.

Statens vegvesen vil opne for kolonnekøyring
gjennom Haukeli- og Røldalstunnelen når vinteren
set inn, og vil ikkje tillate kolonnekøyring
over Dyrskar ved snødekke. Avgjerda er teken av omsyn til
tryggleiken til trafikantane. Eg veit at Statens vegvesen Region
vest har invitert til eit møte i Røldal
i dag for å orientere om status og framdrift for oppgraderingsarbeidet
og trafikkavviklinga i desse tunnelane.

 Eg viser til mitt svar på spørsmål
13 frå stortingsrepresentant Arne Sortevik.
Svaret på representanten Vallersnes sitt spørsmål
er det same som svaret på spørsmål
13, og eg vil difor ikkje gjenta det. Det er ikkje
mogleg å gjennomføre utbetringsarbeidet utan
at det får konsekvensar for trafikkavviklinga. Omkøyringsvegane
har dårleg standard og ligg til dels særs høgt, noko
som fører til større problem under vanskelege
vêr- og føreforhold.

Som eg òg svarte på tidlegare
spørsmål med omsyn til informasjon, skal vegtrafikksentralane
til kvar tid kunne gi rett informasjon om faktiske og forventa tilhøve.
Statens vegvesen har i tillegg teke initiativ
til informasjonsmøte i Røldal i dag, som eg nemnde
i svaret til stortingsrepresentant Arne
Sortevik. Blant dei inviterte her er ordførarar, transportselskap,
næringsliv og mange interessegrupper.

Eg håpar at det vert eit positivt
og konstruktivt møte.

 I framlegget til Nasjonal
transportplan frå den førre regjeringa var det
ikkje inne forslag om oppstart av Haug–Onsøy eller noko anna
større investeringstiltak på Østfoldbana
sør for Ski. Etter at stortingsfleirtalet, mot
røystene frå dei dåverande regjeringspartia,
vedtok ein kraftig auke av rammene til både
veg og jernbane, vart det rom for å ta Haug–Onsøy
inn i planane.

Etter ynske frå Østfold
fylkeskommune avgjorde Stortinget i samband med handsaminga av statsbudsjettet
for 2006 at Sandbukta–Moss–Såstad skulle
prioriterast framfor Haug–Onsøy, sjølv
om prosjektet ville koste dobbelt så mykje som Haug–Onsøy,
nærare bestemt om lag 1,6 millardar 2006-kroner.

Jernbaneverket saman med Moss kommune har arbeidd
med ein ny hovudplan for jernbanetunnelen gjennom Moss, då den
planlagde stasjonsplasseringa måtte flyttast på grunn
av at forskrift om tryggleik i jernbanedrift
no set strengare krav til plasseringa av stasjonar i kurve. Etter
det eg er kjend med, er dette arbeidet i ferd med å avsluttast,
og det må deretter utarbeidast detaljplanar for prosjektet.

Arbeidet med detaljplanlegginga krev om lag
30 mill. kr, og det er ikkje avsett midlar til dette i
statsbudsjettet for 2008. Årsaka er at innafor
løyvinga til Jernbaneverket for 2008 har eg valt å prioritere
ei vidareføring av satsinga på drift og vedlikehald
av jernbanenettet som Regjeringa la opp til i 2007-budsjettet, og
i tillegg å ha ei mest mogleg rasjonell framdrift
av dei store jernbaneprosjekta som er starta opp.

Eg har stor forståing for at folk
og næringsliv i Moss ynskjer fortgang i dette prosjektet.
At me no har fått ei regjering som har auka dei årlege
investeringane i jernbana med meir enn 50 pst. i høve
til den førre regjeringa, og som prioriterer ressursane
slik at dei kan nyttast mest mogleg rasjonelt, gjer at
dei prosjekta som står for tur, vil kunne startast tidlegare
opp. Eg håpar dette kan verte ei kjelde til inspirasjon
for representanten Engesets arbeid for Østfoldbana.

 Eg er glad for spørsmålet
frå representanten Andersen. Me går no inn i ei
tid med skiftande og ofte vanskelege føreforhold. Spørsmålet
gir oss høve til å minne kvarandre
om ansvaret me har som bilførarar når me tek ut
på vegen. Ikkje minst er det viktig når
me går inn i julebordsesongen. Når det gjeld E18
i Aust-Agder, har Stortinget i tråd med føringane
i Aust-Agderpakka og lokale styresmakter sitt syn prioritert utbetring
av E18 mellom Telemark grense og Risør og mellom
Grimstad og Kristiansand.

E18 mellom Arendal og Tvedestrand
inngår i ei konseptvalutgreiing for strekninga Langangen–Grimstad
som Statens vegvesen no har starta opp. Det vil deretter verte gjennomført
ekstern kvalitetssikring, såkalla KS1. Seinare
følgjer konsekvensutgreiing
og kommunedelplanlegging. Til slutt skal det utarbeidast reguleringsplanar
for valde trasear. Ein vil òg vurdere ulike finansieringsløysingar.
Det er vanskeleg på førehand å vurdere
tidsbruken for planlegging. Det vil m.a. avhenge av kor lang tid
dei kommunane og fylka det gjeld, treng på sine
planavklaringar, men eit realistisk anslag vil vere
om lag fem år.

Ei større utbygging av strekninga
vart ikkje prioritert i Nasjonal transportplan
for perioden 2006–2015 då denne vart vedteken
i 2004. Som eg svara på spørsmål frå representanten
om same sak 7. mars 2007, vil strekninga kunne vurderast
i samband med Nasjonal transportplan for perioden
2010–2019. Både i samband med budsjettet
for 2009 og i Nasjonal transportplan 2010–2019
vil det verte vurdert målretta trafikktryggingstiltak i
påvente av ei større utbygging.

