 Det er rett at motorvogn med tillaten totalvekt over 3 500 kg eller motorvogn med tilhengar ikkje må køyre fortare enn 80 km/t, sjølv om det er skilta med høgare fartsgrense.


Desse grensene er hovudsakleg sett av omsyn til trafikktryggleiken. Tunge køyretøy treng generelt lengre bremsestrekning, har dårlegare evne til å manøvrere og utgjer difor ein større ulukkesrisiko enn lette køyretøy. Det er òg slik at dei fleste land har lågare fartsgrense for tyngre køyretøy enn den som elles gjeld, og skilnaden i fartsgrensene for tunge og lette køyretøy er i Noreg mindre enn i mange andre land.


Spørsmålet om bussar skal kunne få følgje fartsgrensene på 90 og 100 km/t har vore vurdert tidlegare. Særleg fordi auka køyrefart gir meir forureining og større risiko for alvorlege ulukker, vart det ikkje gjort endringar i desse reglane då dei vart vurderte av førre regjering i 2005.


Eg vil likevel peike på at det er nokre år sidan desse utgreiingane vart gjorde, og me har no fått ein del strekningar med god standard som vert trafikkerte av ekspressbussar. Mange av dei bussane som vert brukte til slik transport, har god tryggleiksmessig standard. Eg er òg oppteken av å bidra til å gjere kollektivtransport meir attraktivt for dei reisande. Sjølv om registreringar gjorde av Statens vegvesen har vist at ekspressbussane på motorvegar med fartsgrense 90 og 100 km/t ofte køyrer raskare enn det som i dag er lovleg, er det truleg potensial for kortare reisetid på enkelte strekningar.


Eg vil difor be Statens vegvesen gjere ei ny vurdering av om det er grunn til å auke fartsgrensene for ekspressbussar med høgt tryggleiksnivå.


