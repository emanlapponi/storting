  Regjeringa er i gang med å setje
i verk Nasjonal transportplan, og i motsetnad
til den førre regjeringa, som vart støtta av Framstegspartiet,
er me i alle fall i 2007 på ramma for vegløyvingar.
Ein svært stor del av dei løyvingane går nettopp
til å byggje ut kapasitet inn til ikkje minst
Oslo-regionen. Det handlar om E18, E6 – og det går
sørover, nordover, vest og aust.

Eg er heilt einig med representanten
i at me òg skal ha gode samband rundt og inn
til dei store byane, men det har ikkje einsidig å gjere
med vegbygging. Ein kan berre reise til dei store millionbyane rundt
om i verda for å sjå kva ei utviding frå fire
til seks og åtte felt fører til. Det
fører til ein enorm auke i biltrafikken. Me må altså ha
fleire tankar i hovudet samtidig. I og omkring dei store byane må me
i tillegg til å ha eit velfungerande vegnett òg
satse mykje sterkare på kollektivtransport.





                

