  Forskingsrapporten frå SINTEF er
interessant lesnad. Han syner m.a.
at gassutsleppa er minst når biltrafikken held ein jamn
fart rundt 70 km i timen. Dette gjeld særleg gassar som
kan vere eit helseproblem i byar og tettstader, men òg CO

2

-utsleppa
som fører til global oppvarming. Dette er kjend kunnskap,
som er innarbeidd i den konsekvensanalysemetodikken Statens vegvesen
nyttar i vegplanlegginga, men som har vore lite
i fokus hittil.

Det er likevel ikkje slik
at utbygging av vegar alltid er bra for miljøet. I byar
over ein viss storleik vil auka vegkapasitet ofte føre
til endra reisemiddelfordeling, med auka biltrafikk
og ingen eller små tidsgevinstar for trafikantane
som resultat, og heller ingen miljøgevinst. SINTEF
har i sin rapport omtala dette problemet, og skriv at ein strategi
i byområda kan vere å sørgje
for balanse mellom tilbod og etterspurnad
på ein slik måte at det gir god flyt i trafikken.
Verkemidla SINTEF peikar på som alternativ til utvida vegkapasitet
i storbyområde, er vegprising, regulering av talet på parkeringsplassar,
parkeringsavgifter, kontroll med tilkomsten til vegar med høg trafikk,
bompengar, drivstoffavgifter og intelligente transportsystem.

Ved planlegging av nye vegar vert det lagt
stor vekt på å oppnå god flyt i trafikken. Etter
forskrift om anlegg av offentleg veg skal nye vegar dimensjonerast etter
prognosar for trafikken 20 år etter opning av
vegen.

Ut frå det eg no har sagt, er ikkje
konklusjonane i SINTEF-rapporten så klåre
og enkle at auka vegkapasitet overalt gir reduksjon
i luftforureining, slik representanten legg til grunn i spørsmålet
sitt. Rapporten er relativt eintydig i si underbygging av gode
miljøkonsekvensar av utbetring av smale og svingete vegar
i distrikta, men altså ikkje i storbyområda.
Dette er forsking som òg vert understøtta
av tilsvarande resultat internasjonalt. Vi må difor ha ulike
strategiar for byområda og landet elles. Transport- og
miljøutfordringane må løysast
i eit samspel mellom ulike verkemiddel, gjennom prioriteringane
som vert gjorde i Nasjonal transportplan, og
gjennom dei årlege budsjetta.

 Ulukkessituasjonen på riksvegnettet
og for rv. 3 var relativt stabil og nedovergåande i perioden
frå 1997 til 2005. I 2006 var det likevel ni
drepne og fjorten hardt skadde personar på rv. 3 i Hedmark.
Dette er urovekkjande. Eg er, som representanten Bredvold, oppteken
av trafikktryggleik og vil arbeide
vidare med trafikktryggleiken på norske vegar både
på kort og på lang sikt. På kort sikt
må m.a. reduserte fartsgrenser vurderast. På lengre
sikt er behovet for infrastrukturtiltak sentralt.

Regjeringa kjenner verdien som rv.
3 har for godstransporten frå Midt-Noreg til
dei sentrale delane av Austlandet. Den tunge langdistansetrafikken
har auka dei seinare åra,
og rv. 3 har vorte viktigare som tungtransportrute. Trafikk til
Kongsvingerområdet og Sør-Sverige nyttar rv. 3
i kombinasjon med rv. 20 og rv. 2. Regjeringa registrerer eit aukande
krav om å utbetre rv. 3. Eg legg likevel vekt
på vedtaket i fylkestinget i Hedmark 17. januar i år om
at «lottorekkja» framleis skal leggjast til grunn
for Hedmark fylkes prioriteringar inn mot NTP for perioden 2010–2019.
Hedmark gjorde òg vedtak om at breiddutvidingsprosjektet
skulle vidareførast. Det siste har Regjeringa forsøkt å følgje
opp, m.a. ved at Regjeringa i statsbudsjettet for 2007 har opna
for å vurdere om det er mogleg å gå vidare
med breiddutvidingsprosjektet på rv. 3, om det blir innsparingar
på dei prioriterte stamvegstrekningane i fylket. Det er
likevel verdt å merke seg at Hedmark fylkesting
ikkje har prioritert tiltak på denne vegstrekninga
i planperioden 2006–2009.

Eg vil kome tiltak til vurderingar
av tiltak på rv. 3 i samband med stortingsmeldinga om Nasjonal
transportplan 2010–2019, også ut frå trafikktryggleik.
Det er ei transportpolitisk målsetjing å vurdere
samanhengen mellom investeringar på ulike riksvegar
i transportkorridorane. Prioriteringar på rv. 3 vil derfor
verte sette i samanheng med prioriteringane på E6 mellom Oslo
og Trondheim. Transportetatane vil leggje fram sitt planforslag
til Nasjonal transportplan 2010–2019
rund årsskiftet 2007/2008, og Regjeringa vil leggje
fram stortingsmeldinga rundt årsskiftet 2008/2009.

