  Heilt frå eg overtok stolen i Samferdselsdepartementet
har eg vore tydeleg på at me treng ein todelt
transportpolitikk. Eg har òg sagt det her i Stortinget
ved fleire høve. I og omkring dei store byane må vi
satse på ein heilt annan og sterkare måte på auka
kollektivtilbod, og me må bruke meir vegmidlar
i dei delane av landet der kollektivtransport aldri vil
verte eit fullgodt alternativ, sjølv med nokre forsøkskroner
til smarte løysingar i distrikta.

SINTEF-rapporten er klinkande klar på korleis auka kapasitet
på dei mest trafikkerte vegnetta verkar, og det verkar
på ein heilt annan måte enn det gjer
på dei mellomtrafikkerte vegane, som E6 i Gudbrandsdalen
og E6 vidare nordover og E39 – eg kunne ramse
opp mange av dei mellomtrafikkerte vegane – og dei mindre
vegane i distrikta. Her må ein altså differensiere.
Men Regjeringa kjem ikkje til å stoppe kapasitetsbetring
rundt byane. Me har trafikk som både skal til og gjennom
dei store byane. Me må syte for ein balanse,
som det står i SINTEF-rapporten, i trafikken i desse områda.

