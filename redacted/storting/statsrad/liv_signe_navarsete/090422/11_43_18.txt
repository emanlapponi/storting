 Regjeringa er oppteken av å ha eit godt og tenleg flytilbod i heile landet.
                     Dette er ein viktig del av satsinga frå Regjeringa på å ta heile landet i bruk,
                     og sikre vekst og utvikling i lokalsamfunn i heile landet. 

Samfunnsoppdraget til Avinor er å drive eit landsomfattande nett av lufthamner
                     og ei samla flysikringsteneste. Avinor skal sjølv i størst mogleg grad
                     finansiere verksemda gjennom eigne inntekter og intern samfinansiering. 

Avinor står overfor store investeringar dei neste åra, og har utfordringar med
                     å finansiere alle investeringane. Utfordringane har vorte skjerpa ved at både
                     passasjertalet og inntektene har falle den siste tida som følgje av den
                     internasjonale finanskrisa. Eg har stor forståing for dei utfordringane som
                     dette fallet i passasjertalet gir, både for flyselskapa og for Avinor. 

Avinor vart omgjort til et statsaksjeselskap i 2003, og er såleis ansvarleg for
                     sine eigne investeringar. Selskapet står no overfor krevjande avvegingar mellom
                     å gjere investeringar i prosjekt som sikrar den økonomiske bereevna til
                     selskapet på lang sikt, og prosjekt som er naudsynte for at selskapet skal
                     kunne vareta samfunnsoppdraget på kort og lang sikt. 

I byrjinga av april vedtok Avinor å utsetje investeringar i tryggleiksområde og
                     lysanlegg på fleire lufthamner, m.a. Kristiansund lufthamn, Kvernberget. Dette
                     er investeringar som er naudsynte for å oppfylle krava i føresegna om utforming
                     av store flyplassar. Ei utsetjing av investeringane kan føre til at
                     Luftfartstilsynet stiller krav om kompenserande tiltak, noko som kan medverke
                     til redusert transportstandard på desse lufthamnene. 

Når det gjeld Kvernberget, har Avinor dessutan inngått ein kontrakt med
                     Rullebaneutvidelse AS om å utvide rullebana til 2 000 meter. Utvidinga av
                     rullebana og tryggleiksområda må gjennomførast samstundes. 

Eg har enno ikkje full oversikt over kva konsekvensane av vedtaket i Avinor vil
                     vere, og vil be Luftfartstilsynet om å kome med ei vurdering av saka. Det må
                     likevel vere klart at eg ikkje kan akseptere ein vesentleg reduksjon i
                     transportstandarden på nokon lufthamn. Eg viser til Soria Moria-erlæringa, som
                     slår fast at flyplasstrukturen skal haldast ved lag. 

Eg har tidlegare varsla ei stortingsmelding om verksemda i Avinor no i vår. Som
                     følgje av utviklinga den siste tida er det naudsynt for meg å gå grundig
                     gjennom rammevilkåra for Avinor, og vurdere desse opp mot dei oppgåvene
                     selskapet er sett til å løyse. Det er viktig for meg at Avinor får rammevilkår
                     som set dei i stand til både å utføre samfunnsoppdraget og å sikre ei god drift
                     på kort og lang sikt. Dette arbeidet er eg i full gang med. Resultata av desse
                     vurderingane vil eg kome attende til i stortingsmeldinga. 

