 Det er den same lova som gjeld i heile landet, og som eg sa i mitt hovudsvar,
                     har eg gitt beskjed om at ein då må søkje å vurdere desse godkjenningane i
                     samanheng, slik at krava vert like. Men eg må rette meg etter den informasjonen
                     eg får, og kan ikkje her i stortingssalen gå inn i ein polemikk om kva som er
                     gjort og ikkje gjort. Eg har fått opplysningar frå Statens vegvesen, og eg har
                     gitt melding om at ein må sjå desse tinga i samanheng. Vegdirektoratet har jo
                     ein koordinerande funksjon og har slik sett moglegheit til å gå inn og sjå om
                     dei ulike regionane har lik praksis – noko dei skal ha. Sjølvsagt skal dei det.
                     Folk skal ha same rettskrav og same likebehandlingskrav anten ein er i den eine
                     eller andre regionen i landet. Det er det viktig for meg å understreke. Eg skal
                     sjølvsagt sjå til at den biten vert følgd opp, men utover det er det ikkje
                     mogleg for meg å gå inn i ein diskusjon om kva type dokumentasjon som er
                     framlagd, for det vert for teknisk i dette forumet. 

