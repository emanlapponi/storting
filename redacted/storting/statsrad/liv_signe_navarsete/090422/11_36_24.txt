 Eg ser med stor uro på dei mange alvorlege trafikkulukkene som i aukande grad
                     har ramma unge bilførarar i aldersgruppa 18 til 25 år. Mange av desse ulukkene
                     kjem av høg fart, og i enkelte tilfelle er òg ruspåverknad og manglande bruk av
                     bilbelte involvert. 

Gode haldningar og trafikktrygg åtferd hjå unge bilførarar vert skapt gjennom
                     kunnskap om konsekvensar og gjennom køyretrening med erfarne bilførarar.
                     Innhaldet i og kvaliteten på opplæringa som trafikkskulane gir, er viktige for
                     å skape gode haldningar og leggje til rette for trafikktrygg åtferd. Eg er
                     difor svært oppteken av kvalitetssikring av dei som tilbyr føraropplæring. 

Vegtrafikklovgivinga stiller krav til trafikkskulane gjennom krav til
                     etablering og drift, samt til innhald, omfang og metodar for undervisninga. For
                     at ein trafikkskule skal kunne tilby føraropplæring, må skulen vere godkjend av
                     Statens vegvesen. For å få ei slik godkjenning må skulen bl.a. ha ein fagleg
                     leiar som tilfredstiller nærare oppgitte krav, og dei som underviser ved
                     skulen, skal vere godkjende trafikklærarar. 

Statens vegvesen fører tilsyn med trafikkskulane for å sikre at undervisninga
                     er i samsvar med trafikkopplæringsforskrifta. For å sikre at tilsynet vert
                     gjennomført med tilstrekkeleg kvalitet og profesjonalitet vart det i 2007
                     etablert eigne tilsynsseksjonar. Frå 1. januar 2008 var tilsynsseksjonar i
                     operativ drift i alle fem regionane. I 2008 vart det gjennomført om lag 750
                     tilsyn hjå trafikkskulane. 

I løpet av ein toårsperiode vil det verte gjennomført tilsyn med alle
                     trafikkskulane. Ordinært tilsyn vert gjennomført ved etablering og drift,
                     dernest vert det utført tilsyn med nærare utvalde tema i opplæringa.
                     Vegdirektoratet vel ut desse i samarbeid med tilsynsleiarane på bakgrunn av
                     innhenta informasjon m.a. frå sensorkorpset, ulukkesregistreringar og
                     erfaringar frå tidlegare tilsyn. I tillegg vert det gjennomført særskilt tilsyn
                     på bakgrunn av førespurnader frå publikum og andre som indikerer manglar ved
                     konkrete trafikkskular. 

Tilsyn med verksemder underlagde regelverk for føraropplæring er eitt av fleire
                     tiltak som er særleg prioritert i 2009. Regjeringa har òg i Nasjonal
                     transportplan 2010–2019 lagt opp til at Statens vegvesen skal auke innsatsen
                     for tilsyn med opplæringsinstitusjonar og interne faglege kvalitetsrevisjonar.
                     Dette vil bidra til sterkare kvalitetssikring av trafikkskulane. 

