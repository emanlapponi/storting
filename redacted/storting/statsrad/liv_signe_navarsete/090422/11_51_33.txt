 Alle som kjører bil i Bergen, har nok, som eg, sett at trafikksituasjonen i
                     byen ikkje er optimal. Vegane i Bergensområdet er ikkje dimensjonerte for all
                     trafikken. Det er likevel ikkje sikkert at løysinga på utfordringane i Bergen
                     alltid er å byggje fleire og breiare vegar. Ein ny veg mellom Arna og Bergen
                     vil ikkje nødvendigvis auke det totale transportarbeidet med bil, men det kan
                     føre til at trafikken vert flytt og til meir trafikk enkelte stader, som f.eks.
                     på den allereie hardt belasta Danmarksplass. Det er difor svært viktig at
                     transportbehovet og trafikksituasjonen i Bergensområdet vert sett i eit
                     overordna og heilskapleg perspektiv. 

Eg trur det er fornuftig at vegprosjekt i byområde vert vurderte særskilt
                     grundig med tanke på at det slike stader ofte er tale om eit komplisert og
                     samanhengande trafikkbilete. Det er ikkje noko poeng å byggje ein ny vegtunnel
                     mellom Arna og Bergen om heile reisetidsgevinsten vert eten opp av auka trafikk
                     andre stader i Bergen. Difor er det viktigare for Regjeringa å byggje dei rette
                     vegane framfor å byggje så fort som mogleg. 

Vegdirektoratet og Jernbaneverket har saman utarbeidd ei konseptutvalutgreiing
                     for sambandet mellom Bergen og Arna. Etatane kom fram til at det bør byggjast
                     ein ny jernbanetunnel før ein eventuelt byggjer ein vegtunnel gjennom Ulriken.
                     Utgreiinga er kvalitetssikra gjennom ein KS1-prosess av ein ekstern konsulent.
                     Konsulenten kom fram til at ein burde byggje veg framfor å utvide kapasiteten
                     på jernbanen på strekninga. Regjeringa valde å følgje etatane si anbefaling.
                     Eit avgjerande argument var at ein ny vegtunnel vil kunne gi ein monaleg
                     trafikkvekst i Bergen sentrum. Det er det ikkje plass til. Det er difor
                     naturleg at ein ny vegtunnel vert inkludert i ein kvalitetssikringsprosess der
                     heile Bergensregionen vert sett i samanheng. 

Regjeringa har i Nasjonal transportplan priortert jernbanetunnel framfor
                     vegtunnel i perioden 2010–2019. Ein ny KS1 for vegtunnelen vil ikkje påverke
                     mogleg byggjestart for tunnelen. 

