 Ved godkjenning og registrering av køyretøy i Noreg må det leggjast fram
                     dokumentasjon på at køyretøyet tilfredsstiller dei køyretøytekniske krava som
                     me har i våre forskrifter. Krava kan gå fram av både EU-direktiv, ECE-regulativ
                     eller det kan vere norske, altså nasjonale, krav. 

For køyretøy som er EF-typegodkjende oppstår det sjeldan problem med å
                     dokumentere at alle krava er oppfylte ved godkjenning. Godkjenning skjer på
                     bakgrunn av dokumentasjon frå fabrikant, eventuelt ved framlegging av
                     testrapport frå laboratorium. Merking av komponentar vil kunne erstatte
                     papirdokumentasjon. For køyretøy som er produserte for land med andre tekniske
                     krav enn det som gjeld i EØS-området, eksisterer det inga merking av dei
                     enkelte komponentane som viser at dei tilfredsstiller europeiske krav, og
                     fabrikanten vil normalt ikkje ha gjennomført testar som er nødvendige for å
                     kunne dokumentere at europeiske krav er tilfredsstilte. 

Det aktuelle køyretøyet er produsert for den amerikanske marknaden, og må difor
                     byggjast om for å kunne tilfredsstille dei norske tekniske og avgiftsmessige
                     krava til begravelsesbil. Etter det eg har fått opplyst frå Statens vegvesen,
                     har det ikkje vorte lagt fram tilfredsstillande dokumentasjon, verken frå
                     fabrikant eller laboratorium, på at køyretøyet oppfyller dei krava me set til
                     denne typen køyretøy i Noreg. 

Statens vegvesen har opplyst at dei er kjende med at eit tilsvarande køyretøy
                     tidlegare er godkjent som gravferdsbil. Eg har difor sagt at Vegdirektoratet
                     skal innhente informasjon for å sjå nærare på denne saka, slik at same praksis
                     vert følgd. Sjølv om dette køyretøyet har fått godkjenning, må eg likevel
                     understreke at enkeltgodkjenning av eit bestemt køyretøy ikkje inneber at andre
                     tilsvarande køyretøy kan godkjennast utan tilfredsstillande dokumentasjon. 

Etter det eg har fått opplyst, er det lagt fram ny dokumentasjon for køyretøyet
                     utan at sakshandsamande region har kunna godkjenne denne dokumentasjonen
                     heller. Vegdirektoratet har så langt ikkje motteke klage på dette siste
                     avslaget. 

Eg har full tillit til at Vegvesenet følgjer opp saka og handsamar ho etter dei
                     reglane som gjeld. 

