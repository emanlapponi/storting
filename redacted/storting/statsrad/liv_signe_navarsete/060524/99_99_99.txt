 Regelverket for
godkjenning og registrering av køyretøy
er komplisert, særleg på grunn av internasjonal
harmonisering og internasjonale bindingar. Godkjenninga skal sikre
at krava til trafikktryggleik og miljø er
oppfylte, men òg at rette avgifter vert fastsette.

Statens vegvesen ynskjer sjølvsagt å dekkje
kunden sitt behov så langt det lèt seg gjere innanfor
omsyna til tryggleik, lik handsaming og sporbarheit i forvaltninga. Det
vert kontinuerleg arbeidd med å effektivisere og forenkle
rutinane for dei kurante godkjenningane og registreringane. Som døme
på dette nemner eg at bilforhandlarane no sjølve
kan registrere typegodkjende bilar, utan kontroll
på trafikkstasjonen. Dei kan òg registrere alle køyretøy
som er godkjende på førehand, og føreta
omregistreringar.

Dei fleste køyretøya som
skal registrerast i Noreg, har europeisk typegodkjenning. Det vil
seie at dei i utgangspunktet òg er godkjende for registrering
i Noreg, og at ei eventuell framvising for kontroll berre
er for å få fastsett identitet og for å få fastsett
rette tekniske data som grunnlag for rett avgiftsklassifisering.

For bruktimporterte køyretøy,
og for einskilde køyretøy
som er importerte utan europeisk typegodkjenning, kan
behovet for kontroll vere meir omfattande. Det er likevel
berre i spesielle tilfelle at eit køyretøy
må visast fleire gonger for å verte godkjent.
Dei aller fleste vert godkjende ved ei enkelt framvising for kontroll.
At forhandlaren sitt køyretøy
er vist sju gonger, må seiast å vere eit
heilt unormalt tilfelle. Utan meir kjennskap til det konkrete
tilfellet kan eg sjølvsagt ikkje kommentere det
konkret nærare.

Statens vegvesen vurderer ytterlegare spesialisering
av godkjenningstenesta for køyretøy
som krev særskild kompetanse og/eller har låge
volum. Dette gjeld ombyggingar, oppbyggingar, hobbyprosjekt mv.,
som i mange tilfelle er svært kompliserte og såleis òg
krev lengre sakshandsamingstid.

Statens vegvesen har i det siste hatt kapasitetsproblem enkelte
stader. Eg er orientert om at Statens vegvesen har sett i verk tiltak
for å utbetre dette. Regjeringa har vidare gjort framlegg
om ei tilleggsløyving på 5
mill. kr i revidert nasjonalbudsjett til utvida opningstid i 2007
for å få redusert ventetida.

  Statens vegvesen gjennomførte under
den førre regjeringa endringar for å tilpasse
strukturen til nye kostnadsrammer og òg for å tilpasse
innføring av ny teknologi. Det har vist seg at brukarane
ikkje nyttar Internett i den grad ein kanskje tenkte seg
då ein gjorde dei endringane. Det har i tillegg til andre
element m.a. ført til lengre køar og
ventetider som er heilt uakseptable, spesielt i det sentrale
austlandsområdet.

Eg har bedt Vegdirektoratet om å påleggje
regionane straks å setje i verk tiltak for å betre
tenestetilbodet og redusere ventetidene ved trafikkstasjonane. Konkret
skal kontrollar utan timebestilling gjerast meir vanlege – såkalla «drop
in» – og meir tilgjengelege, og òg slik
at me får høgare grad av fleksibilitet og effektivitet
med omsyn til å ekspedere enkle oppgåver der volumet
er stort. Det er kanskje i samband med dei enkle oppgåvene
at folk opplever å måtte vente lenge. Med denne
bakgrunnen gav me ei løyving på 5 mill.
kr i revidert nasjonalbudsjett, slik at me kunne få auka
omfanget av dette arbeidet.





                

 Enkle og oversiktlege billettsystem er viktig
for å få folk til å velje å reise
kollektivt.

Det er gjort eit godt arbeid både
av den førre regjeringa og òg av mange fylkeskommunar
for å kome opp med eit system som skal gje passasjerane
eit saumlaust tilbod når ein reiser på kryss og
tvers av ulike grenser – ofte fylkesgrenser.

Med verknad frå 1. april
2006 har me vedteke ein standard for grensesnitt
i nye elektroniske billettsystem. Standarden sikrar at fylkeskommunar
og selskap kan samarbeide om billettar og takstar. Det er no fylkeskommunane og
selskapa som må ta i bruk elektroniske billettsystem. Den
nye standarden gjer dette mogleg, og eg vil i dei samtalane eg har
med fylkeskommunane, oppmode til at ein intensiverer dette arbeidet.
Eg veit at det er i veldig godt gjenge i mange fylkeskommunar.

