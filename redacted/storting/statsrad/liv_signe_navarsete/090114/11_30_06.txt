 I rapporten frå Møreforsking som representanten viser til, er det drøfta fleire modellar for gratis ferje. Modellane varierer frå gratis ferje på alle samband til gratis ferje på dei minst trafikkerte og lengste sambanda. Møreforsking viser til at gratis ferjer vil gi meirkostnad for staten både som følgje av tapte billettinntekter og som følgje av behov for innsetjing av meir kapasitet fordi gratis ferje vil gi fleire reisande. Møreforsking rekna med at det statlege tilskotet til ferjesektoren måtte auke med drygt 1,7 milliardar 2006-kroner om ein gjorde alle samband gratis. Omrekna til 2009-kroner tilsvarar dette overslaget 2 milliardar kr. Møreforsking tilrådde at ein bør gjere forsøk med gratis ferje for å vinne erfaring. I komande budsjett vil eg vurdere prøveprosjekt med gratis ferjer på nytt.


Innafor dei rammene som er til rådvelde, har Regjeringa så langt prioritert å auke rabattsatsane på sonekort og verdikort, først frå 40 pst. til 45 pst. frå 1. mai 2006 og seinare frå 45 pst. til 50 pst. frå 1. mai 2008. Denne auken kjem dei reisande som bruker ferje mest, til gode.


Denne regjeringa har satsa på ferjesektoren. Det er lagt ned mykje arbeid i å tilpasse frekvens og kapasitet i tråd med lokale ynske og behov. Regjeringa har brukt nær 1 milliard kr utover rammene som var lagde i Nasjonal transportplan, der trafikkveksten, som elles i det dokumentet, er undervurdert.


I den førre valkampen hadde det eine regjeringspartiet, Senterpartiet, gratis ferje som ei valkampsak. Det står fast i Senterpartiets program. I Regjeringa sitt grunnlag er det sagt at me skal ha ei utgreiing av gratis ferje og vurdere eventuelle prøveprosjekt med gratis ferje. Det arbeidet er ikkje avslutta, det arbeidet pågår.


