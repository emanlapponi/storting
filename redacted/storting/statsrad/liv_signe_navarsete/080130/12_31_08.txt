 Som eg også svara på spørsmål 9 i dag, fekk eg
17. januar i år overlevert transportetatane sitt faglege grunnlagsmateriale
for ny nasjonal transportplan, som er utarbeidt innafor ei rekneteknisk
planramme lik budsjettframlegget for 2007. 

Lat meg igjen streke under
at framlegget frå transportetatane er ein del av prosessen fram mot
stortingsmeldinga om Nasjonal transportplan 2010-2019, som eg tek sikte
på å leggje fram for Stortinget i desember i år. 

I spørjetimen onsdag 7. november 2007 svara eg representanten
Andersen at strekninga E18 mellom Arendal og Tvedestrand inngår i
ei konseptvalutgreiing for strekninga Langangen-Grimstad. Dette er eit arbeid
som no er starta opp, og det vil etter kvart verte gjennomført ekstern
kvalitetssikring, såkalla KS1. I svaret mitt 7. november viste eg
til at eit realistisk overslag for tidsbruken for planlegging ville vere
om lag fem år. Det er førebels ingenting som tyder på
at dette overslaget ikkje framleis står ved lag. 

Som eg svara
representanten på tilsvarande spørsmål i spørjetimen
7. mars og 7. november 2007, vil denne strekninga kunne verte vurdert i
samband med Nasjonal transportplan 2010-2019. Dette står sjølvsagt
ved lag. 

