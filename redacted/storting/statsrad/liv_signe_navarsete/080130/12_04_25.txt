 Det representanten Skumsvoll refererer til, er transportetatane sitt grunnlagsmateriale
til ny nasjonal transportplan, som eg fekk overlevert 17. januar i år.
Dette er ei fagleg tilråding innanfor ei rekneteknisk ramme lik budsjettframlegget
for 2007. Innanfor ei slik ramme tilrår Statens vegvesen ei kraftig
styrking av drift og vedlikehald - og dermed òg eit lågare
investeringsnivå. Eit av prosjekta som ei slik prioritering får
følgjer for, er parsellen Vigeland-Osestad. Parsellen er prioritert
i framlegget, men ikkje før i siste del av planperioden, noko som
er ei utsetjing i høve til inneverande NTP. Med ei høgare
ramme meiner dei at m.a. dette prosjektet kan startast opp tidlegare. 

Lat meg streke under at framlegget frå transportetatane er ein
del av prosessen fram mot stortingsmeldinga om NTP 2010-2019, som eg tek
sikte på å leggje fram for Stortinget i desember i år.
Framlegget er offentleg og er m.a. sendt til fylkeskommunane og dei store
bykommunane til uttale. Desse har hatt ei særskild rolle i prosessen,
men òg alle organisasjonar og interessegrupper kan sjølvsagt
uttale seg, og det er eg viss på at mange vil gjere. 

Det er
mange og vanskelege problemstillingar og prioriteringar som skal handterast
gjennom denne prosessen, både om endeleg nivå på dei økonomiske
rammene og om fordelinga av dei mellom sektorar, mellom forvaltingsnivå
og mellom drift, vedlikehald og investeringar. I dette arbeidet vil eg vere
oppteken av at transportsektoren vert tilført ressursar som gjer
det mogleg å få til ei trygg og effektiv avvikling av trafikken
med minst mogleg ulempe for miljøet, samstundes som rammene skal
vere realistiske og føreseielege for dei som skal nytte transportnettet.
Kva for vegprosjekt me gjennom denne prosessen finn rom for, vil eg kome
tilbake til i meldinga. 

