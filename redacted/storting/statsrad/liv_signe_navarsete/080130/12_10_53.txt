 Representanten Bredvold opplyser at det den 16. januar 2008 vart skade på fleire bilar på rv. 3 mellom Elverum og Rena i Østerdalen.




Det er uheldig at slikt skjer på ein hovudveg som rv. 3. Årsaka til slike hendingar på rv. 3 og andre hovudvegar har vore låg prioritet av vedlikehald i vekslande regjeringar. I tillegg har trafikkvolumet auka meir enn føresett, både på rv. 3 og på vegnettet elles. 




Den sitjande regjeringa har teke fatt i dette og auka prioriteringane av vedlikehald. Me har dei to siste åra auka løyvingane til asfaltering. Frå Elverum til Rena er det ca. 30 km. Sommaren 2007 vart det lagt nytt dekke på dei strekningane som då vart vurderte til å ha det største behovet. Den aktuelle strekninga som representanten Bredvold omtalar, er med på asfaltprogrammet for 2008. For å sikre trafikken til nytt dekke er på plass, er det utført førebels vedlikehald, og tidleg i veke 5 vil det som ytterlegare sikring verte lagt eit førebels dekke over dei verste partia. 




Den andre hendinga det vart spurt om, gjeld glatt vegbane i området ved Hovda bru. Eg har fått opplyst at vêret var vanskeleg den aktuelle kvelden med nedbør og temperatur rundt 0

o

C. Det hadde kome så mykje snø at entreprenøren hadde rykt ut og brøytt riksvegen nordover og strødd sand på strekningar med særleg glatt vegbane. Medan han var i den nordlege delen av brøyteroden, kom det ei kraftig regnbye i den sørlege delen av roden, rundt Hovda bru. På grunn av kombinasjonen av nybrøytt veg og kraftig regn vart vegbanen svært glatt på kort tid, og nokre vogntog fekk problem og sperra vegen. Brøytesjåføren vart varsla, han snudde og køyrde sørover for å hjelpe til med strøing i samband med berging av køyretøya. 




Etter mi meining er det vanskeleg å gardere seg fullt ut mot slike hendingar som denne. Dei ustabile vintrane vi har hatt dei seinare åra med raske skiftingar i vêret, store nedbørsmengder og temperaturar rundt 0

o

C, inneber utfordringar både for Statens vegvesen og for trafikantane. Det er difor viktig når det først oppstår slike vêr- og føreforhold at kommunikasjonen mellom trafikantane, Statens vegvesen og entreprenørane er så god at tida med føreproblem vert så kort som mogleg, og at Statens vegvesen kan få varsla om dette gjennom vegmeldingane sine. Det er òg viktig at trafikantane er budde på og tek omsyn til vanskelege tilhøve når dei oppstår. Det er ikkje det same å ta ut på vegen ein vinterdag som det er på sommarføre. Det er viktig at me som trafikantar òg tek det inn over oss. 




Eg vitja Vinterdagene på Beitostølen måndag. Vinterdagene er ei samling der Statens vegvesen og bransjen set seg ned og diskuterer korleis ein skal forbetre vintervedlikehaldet. Eg varsla der at Statens vegvesen må gjere eit enda grundigare arbeid med å få gode og konkrete funksjonskontraktar og prioritere kontroll og oppfølging av desse. Ingen av dei tilhøva som representanten Bredvold tek opp i spørsmålet sitt, kan direkte verte relatert til dårlege funksjonskontraktar eller til dårleg oppfølging av desse, som eg utdjupar i svaret mitt. Likevel er eg oppteken av at me generelt og praktisk skal jobbe kontinuerleg for å få til eit betre vintervedlikehald. 




