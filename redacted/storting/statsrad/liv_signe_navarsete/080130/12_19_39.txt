 Ulukkesutviklinga viser ei halvering av talet på drepne i vegtrafikken
sidan 1970. Då vart 560 personar drepne i vegtrafikken, medan talet
dei siste åra har vore på mellom 220 og 250. I same perioden
er trafikken tredobla. Det vil seie at risikoen for å verte drepen
i vegtrafikken er redusert med om lag 85 pst. Dette syner at eit målretta
og breitt samansett trafikktryggingsarbeid gjev resultat, men det viser
òg at vi framleis har mykje å ta tak i. 

Dei fleste drepne
i trafikkulukker er førarar og passasjerar i bil, og av desse er
unge personar særleg utsette. Sjølv om det ofte er fleire faktorar
som spelar inn ved ei ulukke, er det ingen tvil om at føraren har
eit stort ansvar, og at gode køyreferdigheiter difor er ein grunnleggjande
føresetnad for ein trygg trafikk. Eg set difor stor pris på
det engasjementet representanten Tenden viser, og det spørsmålet
som vert stilt. I samsvar med nullvisjonen er det òg eit klart mål
for Regjeringa å senke risikoen for unge førarar, m.a. ved
å prioritere føraropplæringa. 

I 2005 vart det
innført modulbasert føraropplæring. Opplæringa
er no tufta på prinsipp om trinnvis tileigning av kompetanse, slik
at det er ein føresetnad å nå målet på eitt
trinn for å få tilgang til og ha godt utbyte av opplæringa
på det neste trinnet. Grunnleggjande kunnskapar om trafikktryggleik,
risikoforståing mv. er sentrale element i opplæringa og er venta
å gje auka trafikktryggleik i form av nedgang i ulukker. 

Grunna
overgangsordningar har opplæring fyrst vore gjeldande for alle førarkortkandidatar
frå medio 2006. Det er viktig at ordninga no får verke ei tid
før ein vurderer om det er naudsynt å justere. Vegdirektoratet
vil difor evaluere ho tidlegast i 2009. Då opplæringsordninga
krev auka kompetanse for både sensorar og trafikklærarar, har
Vegdirektoratet i samarbeid med trafikkskulebransjen og trafikklærarutdaninga
sett i gang prosjektet «Krafttak for god føraropplæring»
frå 2007. 

Trafikalt grunnkurs vart innført 1. juli 2003. Kurset
skal gje grunnleggjande forståing for trafikk og vere utgangspunkt
for all vidare føraropplæring. Berre den som har gjennomført
eit slikt kurs, har lov til å øvingskøyre. Statistikken
viser at høg ulukkesrisiko i stor grad heng saman med lite køyreerfaring.
Statens vegvesen gjer difor ein stor innsats for å få ungdom
til å køyre mykje før dei melder seg opp til førarprøve.
I regelverket er det lagt til rette for å ta trafikalt grunnkurs i
skulen. Departementet og Vegdirektoratet vil arbeide vidare for å
få fleire offentlege skular til å tilby trafikalt grunnkurs.

Eg har i samarbeid med Kommunal- og regionaldepartementet sett i
gang eit pilotprosjekt, «Føreropplæring i tilknytning
til videregående skole - bedre og billigere i distriktene».
Prosjektet legg vekt på trafikktryggleik og praktisk tilrettelegging
av føraropplæringa for ungdom i distrikta og vil gje nyttig
erfaringsgrunnlag for det vidare samarbeidet mellom skule og trafikkskule.

I går vitja eg Firda vidaregåande skule, ein av dei seks
skulane som er med i dette prosjektet. Dei har ei langvarig opplæring.
Medrekna trafikalt grunnkurs har dei til saman 67 timar teori, som strekkjer
seg over tre år. Ein har òg avtalar med foreldra og eleven
- skrivne kontraktar om ei viss mengd køyretrening før ein
får melde seg opp til å ta sertifikat. 

Det er ingen tvil
om at det å strekkje opplæringa utover i tid gjev ei betre forståing
av den kompleksiteten ein møter i trafikken. Strykprosenten, som
dessverre er på mellom 50 og 60 på landsbasis, er ved denne
skulen 15 på teoridelen. På praksisdelen er den gjennomsnittlege
strykprosenten 20, medan elevane som har gjennomgått denne opplæringa,
har berre vel 3 pst. stryk. Det tilseier at ein her er inne på noko
som me må sjå nærare på. Prosjektet skal evaluerast
gjennom NTNU, ved ei følgjeevaluering. 

Statens vegvesen har
òg starta eit prosjekt der målet er å få fram meir
kunnskap om einskilde høgrisikogrupper, for å kunne peike ut
effektive tiltak mot risikoframferd. Unge førarar er dessverre ei
slik høgrisikogruppe. Transportøkonomisk institutt har no
fått i oppdrag å følgje to årskull med 16-åringar
og 18-åringar for å finne ut meir om deira kunnskap om og framferd
i trafikken. Prosjektet er venta ferdigstilt i 2010, og resultata vil leggje
viktige premissar for vidare innsats på dette området. 

Fleire særskilde tiltak overfor ungdom er sette i verk av dei ulike
aktørane på trafikktryggleiksfeltet. «Sei ifrå»-kampanjen
til Statens vegvesen og Jentenes trafikkaksjon i regi av Trygg Trafikk er
to døme på slike tiltak. «Sei ifrå» vart
starta for over ti år sidan i Sogn og Fjordane, og evalueringa syner
at tiltaket har positive resultat. Erfaringane syner at ei samordning av
fleire tiltak gjev god effekt. Til dømes har haldningskampanjar større
verknad om dei vert kombinerte med målretta kontrollar. Tiltaket vert
no vidareført òg i andre fylke. 

Fleire stader er det
òg etablert særskilde buss- og drosjeetilbod for ungdom, som
gode alternativ for å kome trygt heim. Tilboda kan vonleg òg
redusere omfanget av promillekøyring på dei tidspunkta i helgene
då mange av ulukkene skjer. Eg meiner at ordningar som «Trygt
heim for ein 50-lapp» både har ein direkte og ein indirekte
tryggleikseffekt. For det fyrste reduserer dei talet på ungdomar på
vegane på særleg ulukkesbelasta tidspunkt, og for det andre
bidreg ordninga til å fokusere på trafikktryggleik. 

Utover dette vil eg peike på at òg andre trafikktryggingstiltak
som vert gjennomførte, medverkar til å redusere talet på
ulukker der ungdomar er involverte, som t.d. etablering av ulike former
for midtdelarar, utbetring av sideterreng, fastsetjing og handheving av
fartsgrenser, mv. Samarbeidet med politiet er eit særleg viktig element
i dette arbeidet. 

Den breie, men målretta innsatsen overfor
bilførarar generelt og ungdom spesielt held fram. Eg ventar at den
komande evalueringa av føraropplæringa og gjennomføringa
av etatsprosjekt om høgrisikogrupper vil gje viktige bidrag til utvikling
av nye og effektive verkemiddel i arbeidet for auka førardugleik
og mot ungdomsulukker. 

Eg er glad for at Tenden òg er oppteken
av den rolla den einskilde sjåfør har for trafikktryggleiken,
og eg vil streke under at eg er svært lydhøyr for forslag og
synspunkt. 

