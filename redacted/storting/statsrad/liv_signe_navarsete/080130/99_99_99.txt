 Til liks med tidlegare samferdsleministrar
ynskjer eg òg sjølvsagt størst moglege rammer. I motsetnad
til tidlegare samferdsleministrar har denne regjeringa òg gjort noko
med det. Me har faktisk følgt opp den gjeldande Nasjonal transportplan,
som er meir ambisiøs enn det som vart framlagt av den førre
regjeringa, der opposisjonspartia plussa på 1 milliard kr til veg
og 1 milliard kr til bane årleg i perioden. 

Det er sjølvsagt
statsrådens ynske at me skal få ei meir ambisiøs satsing
i den komande Nasjonal transportplan. Eg vil gjerne invitere til breie diskusjonar
og gjerne eit breitt forlik om det, for det vil òg bety at ein står
samla om oppfølginga av dei målsettingane og dei rammene ein
legg i Nasjonal transportplan. Hovudproblemet med NTP tidlegare har vore
at ein har laga planar og handlingsprogram, men ikkje har følgt dei
opp. Det prøver me no å gjere økonomisk, men me ser
jo at det er eit krevjande prosjekt på grunn av den høge prisstiginga
som me har i marknaden i desse dagar. 





                

 Det er ingen tvil om at det å ha tilstrekkeleg
køyretrening er eit avgjerande element for å redusere risikoen
for ulukker. Det viser òg statistikken. Når me vert 26-27-28
år, reduserer vi risikoen for å verte innblanda i ulukker vesentleg.
Men det handlar nok ikkje berre om alder, det handlar mest om at ein då
har fått køyretrening. Ein skjønar trafikkbiletet på
ein betre måte. Sett i den samanhengen er sjølvsagt forslaget
frå Havarikommisjonen interessant, og eg vil definitivt sjå
nærare på det - eg har ikkje hatt tid til å gjere det
enno - og kva konsekvensar både av praktisk og anna art det måtte
ha. Eg synest det er eit konstruktivt innspel i debatten om det felles mål
me alle har om å få ned ulukkesrisikoen. 

