  Representanten Tenden har i fleire samanhengar
stilt spørsmål og fremja forslag om at det på bakgrunn
av raset i Hanekleiva må etablerast
eit frittståande vegtilsyn, noko regjeringa Venstre
sat i til 2005, gjekk imot. Ho refererer sjølv til eit oppfølgingsspørsmål
ho stilte i Stortingets spørjetime for tre veker sidan,
i tillegg til at ho 10. januar i år var ein av dei som
la fram eit Dokument nr. 8-forslag om det same. Transport- og kommunikasjonskomiteen
skal etter planen leggje fram innstillinga si om dette
forslaget i morgon, og saka skal til debatt i Stortinget
20. mars.

Eg har fleire gonger, bl.a. i brev til transport-
og kommunikasjonskomiteen og munnleg i Stortingets spørjetime
orientert om at Stortinget skal få fyldig informasjon om
Hanekleiva-saka og få høve til å diskutere alle
sider ved ho. Som det går klart fram av brevet mitt datert
26. januar 2007 til transport- og kommunikasjonskomiteen, vurderer
eg det slik at problemstillingar knytte til kontroll og tilsyn er
ein viktig del av ei slik framstilling til Stortinget. Det er derfor
høveleg å drøfte oppretting av eit vegtilsyn
i denne samanhengen. Som ein del av ei slik framstilling og drøfting
vil erfaringar både frå andre
transportgreiner og frå andre land vere
heilt opplagde element.

I det same brevet har eg òg
vist til at Regjeringa planlegg å leggje fram ei slik sak
for Stortinget i ein samleproposisjon frå Samferdselsdepartementet,
som skal leggjast fram samstundes med revidert nasjonalbudsjett
i mai i år.

  Eg vil fyrst på vegner av vegstyresmaktene
seie meg lei for dei tilhøva som oppstod på E18 mellom
Arendal og Kristiansand i veke 8 i år. Veret
var rett nok særs vanskeleg med sterk vind
kombinert med store snøfall, og den aktuelle strekninga
på E18 er relativt smal og utan gode
moglegheiter for snølagring og parkering av havarerte kjøretøy.
Det gjorde sjølvsagt ikkje situasjonen
betre at dårleg skodde vogntog utan kjettingar
stoppa opp og skapte store problem for brøytebilane.

Trass i dei vanskelege tilhøva vil
eg understreke at det ikkje er akseptabelt at det oppstår
slike kritiske situasjonar på riksvegane.

I tildelingsbrevet til Statens vegvesen for
2007 er funksjonskontraktane tekne opp. Departementet understrekar her
betydninga av å følgje opp utføringa
i kontraktane, slik at ein oppnår ein ynskt kvalitet på drift
og vedlikehald. Eg veit at Statens vegvesen vil gå grundig
gjennom hendingane på E18 i Agder, og eg har også følgt
opp med eit nytt brev til Statens vegvesen.

Det som hende langs E18, vil verte vurdert nøye
og gjennomgått i si fulle breidd. Dette omfattar beredskapsopplegg,
gjennomføring av kontraktane og krav til standard og kvalitet
i kontraktane, og dessutan Vegvesenet si handtering av
både entreprenørane og trafikkaoset. Vurderingane
og gjennomgangen vil verte gjorde i nært samarbeid
med entreprenørane og transportbransjen. Eg stiller også spørsmål
meir generelt ved systemet med og innhaldet i funksjonskontraktane
som vart innførde av førre regjering for å redusere
kostnader, då eg får altfor mange rapportar om
glatte vintervegar og dårleg brøyting.

Eg er kjend med at Statens vegvesen har under
arbeid tiltak som vil verke positivt. Statens vegvesen skal innføre eit
system for krisehandtering i løpet av året. Dette
systemet vil bidra til å auke beredskapen, effektivisere krisehandteringa
og bidra til betre styring av Vegvesenet og entreprenørane sine
ressursar.

Statens vegvesen tek også om
kort tid i bruk eit nytt datasystem som gir betre dokumentasjon
av utført arbeid, dette for å sikre
at trafikantane får dei veg- og føreforholda som
er avtalte i kontraktane.

  Bergensbana vart stengd ved Hallingskeid på grunn
av at eit passasjertog av typen BM73, tidlegare kalla Signaturtoget, køyrde
inn i eit stort snøras og spora av. Snøraset var
om lag 2,5 meter på det høgste og om lag 25 meter
breitt, og det hadde losna om lag 150 meter over jernbanesporet. Innafor
det området som måtte ryddast for å kunne
sleppe fram andre tog, var det snakk om ei snømengd
på om lag 150 m

3

. Det var difor snakk om store
snømengder som måtte ryddast vekk før
andre tog kunne passere rasstaden. Hovudårsaka
til at bana måtte halde stengt i fem dagar, var at det
var storm på fjellet, med stor fare for nye snøskred
i rasområdet. Jernbaneverket valde difor å halde bana
stengt og ikkje sleppe ryddemannskap til før
vêret vart lettare i løpet av helga.

Når det gjeld spørsmål
om tiltak for å kunne sikre seg mot vintervêret,
slik at jernbana òg kan køyre i vinterhalvåret utan
for mykje stenging, kan eg opplyse om at Jernbaneverket
har sett i verk ei ordning med trinnvis beredskap for nedbør
og rasfare på Bergensbana. Viss fastsette terskelverdiar
vert overskridne, kan det føre til stenging av
bana. For å få dette til å fungere har
Jernbaneverket inngått ei avtale med Norges Geotekniske
Institutt, som utarbeider skredvarsel. Det er innført avgrensingar
og eventuell stenging av bana ut ifrå varsling både
frå NGI og vêrprognosar frå Meteorologisk
Institutt og ut ifrå om det er behov for rydding på linja.
Jernbaneverket har dessutan stasjonert ein person på Finse
i vinterhalvåret som har ansvaret for å koordinere
arbeidet med snørydding.

I vinterhalvåret er det innført
ei ordning med at det før framføring av tog over
fjellet køyrer eit lokomotiv med plog for å sikre
at bana er open. Den dagen snøraset gjekk, vart det køyrt
eit diesellokomotiv med stor frontplog og sporreinsar 2 timer og
15 minutt før passasjertoget køyrde inn
i snøraset. Dessutan passerte ein av Jernbaneverket sine
arbeidstraktorar rasstaden 1 time og 55 minutt
før passasjertoget køyrde inn i raset og spora
av. Denne dagen var det ikkje meldt om stor skredfare
på Bergensbana, og NGI hadde heller ikkje levert
særskilt skredvarsel. Årsaka til dette var at
temperaturen i løpet av svært kort tid endra seg
frå å vere pluss 2 C til minus 15 C.
Ut frå førebels vurderingar er det mykje som tyder
på at raset gjekk etter at arbeidstraktoren hadde
passert rasstaden.

Eg kan elles opplyse
om at det på Bergensbana vert arbeidd med å byggje
rasskring i form av snørasgjerde. I 2007 er det sett av
om lag 2 mill. kr til dette arbeidet, som etter planen
skal stå ferdig i 2008. For 2007 er det totalt sett av
om lag 19,1 mill. kr til rassikringstiltak langs det norske
jernbanenettet.

  Regjeringa har følgt opp vedtaket
i Stortinget under regjeringa Bondevik II om at det skal
gjennomførast ekstern kvalitetssikring av konseptval, såkalla
KS1, for vegprosjekt med kostnad over 500 mill. kr. Regjeringa har
gjort unntak for vegprosjekt med byggjestart
i perioden 2006–2009 og for ein del vegprosjekt med mogleg
oppstart i perioden 2010–2013. Unntaka for perioden 2010–2013
er m.a. gjort på grunn av at fleire av prosjekta er komne
langt i planlegginga etter plan- og bygningslova.

Regjeringa har bestemt at KS1 skal
gjennomførast på strekninga frå Grimstad
til fylkesgrensa mellom Telemark og Vestfold. Det finst
ingen godkjend plan for strekninga Arendal–Tvedestrand,
som vil vere ein del av kvalitetssikringa for den lengre
strekninga.

KS1 er ein viktig fyrste del av planlegginga
av E18 på heile strekninga gjennom Telemark og fram til
Grimstad i Aust-Agder. For strekninga Arendal–Tvedestrand
vil arbeidet med kommunedelplan og konsekvensutgreiing starte
opp etter at KS1 er gjennomført.

Statens vegvesen ventar å ha utarbeidd
grunnlaget for ein KS1, ei konseptvalutgreiing, og å ha
gjennomført høyring av dokumentet innan
mars 2008. Departementet legg til grunn at KS1 vil vere
gjennomført før stortingsmelding om NTP 2010–2019
vert lagd fram for behandling i Stortinget.

Dette inneber at gjennomføring av
KS1 ikkje vil seinke prosjektet, slik representanten Andersen
hevdar i spørsmålet.

