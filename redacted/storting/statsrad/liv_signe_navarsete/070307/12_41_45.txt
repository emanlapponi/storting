  Eg har pr. i dag ikkje grunnlag
for å hevde – eg trur heller ikkje representanten
Sortevik har grunnlag for det – at funksjonskontraktane
ikkje tek høgd for at det skal snø på Sørlandet,
og eg har bedt Statens vegvesen gå gjennom kontraktane.
Det er trass i alt eit fagarbeid. Statsråden er verken
ingeniør eller fagarbeidar.
Eg skal prøve å gjere dei politiske vurderingane,
men eg er nøydd til å bruke mine fagfolk
til å gjere grunnarbeidet for meg. Så i dag vil
eg ikkje skulde på verken Statens vegvesen eller
entreprenørane. Men eg ynskjer å finne ut av om
det er slik at funksjonskontraktane ikkje er gode
nok, for då må me forbetre dei. Dersom dei er gode
nok – dersom det er teke høgd for dette – vel,
då er det i så fall entreprenørane som
ikkje har lytta på vermeldinga og gjort jobben
sin, og då må dei skjerpe seg i arbeidet sitt.

Men eg er ikkje ute etter
syndebukkar, eg er rett og slett ute etter å finne
ut av om systemet som vi no eingong har innført, er godt
nok, om det blir godt nok følgt opp, og om innhaldet her
er tilfredsstillande eller ikkje. Det kjem meldingar inn
frå ulike delar av landet, ikkje minst frå tungtransporten sine
utøvarar, som kan tyde på at ting kan
gjerast betre. Det er det me no skal gjere.

