 I I Statens vegvesen sitt handlingsprogram
for perioden 2006–2009 er det føresett bygt om
lag 50 km med midtrekkverk på to- og trefelts vegar. På grunn
av store bindingar må ein vesentleg del av investeringsramma
i 2007 nyttast til å sikre rasjonell anleggsdrift
av alt igangsette prosjekt. Dette vil òg vere
situasjonen i 2008. Følgjeleg er den føresette
satsinga på dei såkalla mindre investeringstiltaka,
m.a. bygging av midtrekkverk, sterkast i siste del av fireårsperioden.

Regjeringa har som mål å følgje
opp Statens vegvesen sitt handlingsprogram for perioden 2006–2009.
Eg føreset difor at det i løpet av denne
perioden vil bli bygt om lag 50 km midtrekkverk på eksisterande
to- og trefelts vegar. Samstundes vil eg minne om at det er viktig å tenkje heilskap
for å redusere talet på trafikkulukker. Sjølv
om møteulukkene skjer hyppigast på den delen av
vegnettet som har mest trafikk, skjer dei òg på andre
delar av vegnettet. Det må difor gjennomførast
ulike typar tiltak på vegnettet, avhengig av vegbreidd
og trafikkmengd.

Det enklaste tiltaket som
no er under utprøving, er å auke mellomrommet mellom
midtlinjene og frese asfalten, slik at det oppstår ein
vibrasjonseffekt. På vegar som er breiare og
har meir trafikk, er bygging av fysisk midtrekkverk eit viktig tiltak.
På den mest trafikkerte delen av vegnettet er bygging av
firefelts vegar eit effektivt tiltak både mot
møte- og utforkøyringsulukker. Sidan 10–15
pst. av møteulukkene har samanheng med t.d. manglande søvn
hjå bilføraren, er det òg viktig at trafikantane
tek ansvar. Hausten 2006 starta Statens vegvesen difor ein ny kampanje
med «Stopp og sov»-informasjon i media.

  Statens vegvesen har gått gjennom
prosjektet på nytt for å redusere arbeidsomfanget
i forhold til det som var innarbeidd i anbodskonkurransen som vart
gjennomført og avlyst tidlegare i år.

Det er no primært teke med
nødvendig arbeid for å auke fri høgd
til 4,2 meter i alle tunnelane som ikkje tilfredsstiller
dette kravet, mellom Telemark grense og Odda.
Totalkostnadene for desse arbeida og dessutan dei tiltaka
som er utførte tidlegare i andre tunnelar på prosjektet,
er førebels kostnadsrekna til om lag 200 mill. kr. Dette er
i samsvar med føresetnaden i St.prp. nr. 1 for 2005-2006
og for 2006-2007.

Nytt konkurransegrunnlag er under utarbeiding
og vil vere klart for utsending i løpet av inneverande år,
slik at arbeida kan kome i gang våren 2007. Gjennom
dette arbeidet vil det verte teke endeleg
standpunkt til omfanget av arbeidet.

 Eg er oppteken av at tunge køyretøy – norske
så vel som utanlandske – skal vere tilstrekkeleg
skodde for å køyre på norske vintervegar.
Ei rekkje ulike tiltak, m.a. omfattande kontroll- og informasjonsverksemd,
vert nytta for å sikre at køyretøy
fyller krava i det norske regelverket.

Som opplyst i budsjettproposisjonen for 2007,
kan eitt aktuelt nytt tiltak vere å innføre
krav om at dekk på tunge køyretøy
skal ha ei mønsterdjupn på minst 3 mm i vinterhalvåret.

Vegvesenet skal no gjere ei vurdering av ulike
konsekvensar av eit slikt krav. Dersom Vegvesenet konkluderer med
at eit krav til 3 mm mønsterdjupn bør innførast,
vil eg ta stilling til behovet for alminneleg høyring
nasjonalt og i EØS-området, og kva fristar ei
eventuell slik høyring skal ha. Det
er i dag heimel for i særlege høve å setje
høyringsfristen nasjonalt kortare enn tre månader,
og det vil verte vurdert.

