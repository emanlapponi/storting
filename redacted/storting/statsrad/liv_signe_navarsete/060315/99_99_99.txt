  Lat meg fyrst få uttrykkje forståing
for dei problema som folket i Åfjord vart utsett for i
samanheng med uvêret tidlegare i vinter. Eg kan veldig
godt forstå den frustrasjonen som folk i Åfjord
må kjenne når dei er blant dei 0,2 pst. i dette landet
som ikkje har mobildekning der dei bur. I ein beredskapssituasjon
vert dette opplevt som ekstra ille.

Generelt er det å seie at i tildelinga
av frekvensar til GSM vert det stilt vilkår om ei viss
minsteutbygging for å få løyve. Dei eksisterande
utbyggingsvilkåra er dessverre ikkje
omfattande nok til å påleggje verken Telenor eller NetCom
ytterlegare utbygging. Dei har begge overoppfylt vilkåra.
Vilkåra vart hausten 2005 fastsette under den førre
regjeringa, som gjekk ut frå representanten Lånkes
parti m.a., og gjeld for 12 år. Dei nye vilkåra
stilte ingen krav i det heile til ytterlegare mobildekning for nokon
av selskapa.

No ser det likevel ut til at situasjonen
skal verte betre for folk i Åfjord. Telenor har informert
meg om at dei har vore i kontakt med fylkeskommunen sitt
beredskapskontor og ordføraren i Åfjord kommune
om GSM-dekning i kommunen. Eg er informert om at Telenor tek sikte
på å få på plass ein basestasjon
i Sørdalen før sommaren. Denne stasjonen vil dekkje
nesten all busetnad i Sørdalen. Det skal òg plasserast
ein basestasjon i Lundfjorden til hausten.

Til slutt: I Soria Moria-erklæringa seier
Regjeringa at ho skal leggje til rette for utbygging av mobilnettet
i dei områda der dekninga i dag er for dårleg.
Samferdselsdepartementet er no i gang med å vurdere korleis
denne målformuleringa skal følgjast opp framover.

  Nasjonal  transportplan
er det viktigaste grunnlaget for utvikling av transportpolitikken.
Planen byggjer på omfattande og breie prosessar. For å få effektive
og gode prosessar – og eit dokument som er godt
eigna til politiske føringar – er evaluering
viktig og naudsynt. Det har difor vore gjennomført
grundige evalueringar av prosess og innhald i høve
til Nasjonal transportplan 2002–2011,
som var den fyrste i sitt slag, og inneverande nasjonale transportplan.

Transportøkonomisk institutt publiserte
sommaren 2005 ein rapport med ei evaluering
av handsaminga av Nasjonal transportplan 2006–2015
i Stortinget. Utgangspunktet for analysane var fyrst og fremst omfattande
intervju med medlemmene av Stortinget sin dåverande
samferdselskomite. 12 av 15 av medlemmene, frå alle
partia i komiteen, deltok i intervjua.

I tillegg til evalueringa av den politiske
handsaminga har transportetatane gitt innspel til departementet
om sine erfaringar frå sitt arbeid med grunnlagsmaterialet
til NTP 2006–2015 og framlegg til vidareutvikling basert
på dette. Det har òg vore gjennomført
interne evalueringar av planprosessen i Samferdselsdepartementet
og Fiskeri- og kystdepartementet.

Evalueringa av planen har vore eitt
grunnlag for den planprosessen som no er sett i gang gjennom retningsliner for
transportetatane og Avinor AS sitt arbeid med Nasjonal
transportplan 2010–2019.

 Ved handsaminga av stortingsmeldinga om Nasjonal
transportplan som Bondevik II-regjeringa la fram, hadde dei tre
noverande regjeringspartia kvar sine
framlegg om auke av rammene. Etter at framlegga
frå Senterpartiet og Sosialistisk Venstreparti
var forkasta, røysta dei subsidiært for framlegget
frå Arbeidarpartiet, som fekk fleirtal.

I valkampen gjekk partia naturleg nok inn for å få tilslutnad
til sine program, men gjorde det samstundes klart at dei
ville forhandle om ei sams politisk plattform for eit regjeringssamarbeid.
Resultatet av desse forhandlingane framgår av Soria Moria-erklæringa.
I denne er det uttalt at Regjeringa vil auke satsinga
på samferdsel i tråd med Stortingets vedtak. Dette
inneber ein rammeauke på 22 milliardar kr i høve
til framlegget frå Bondevik II-regjeringa, og er altså det
aktuelle målet for Regjeringa i dag.

Dette betyr ei sterk satsing. I den korte tida
Regjeringa hadde til å endre budsjettframlegget
frå Bondevik II-regjeringa hausten 2005, fekk me til ein
klar auke i løyvingane til samferdsel, men ikkje
så stor som ynskjeleg. I åra framover
vil Regjeringa i sin budsjettpolitikk leggje felleserklæringa
til grunn, medrekna auka satsing på samferdsel.
Som kjent vert budsjettet vedteke for eit år om gongen,
og eg kan ikkje her og no gi noko tal for komande budsjett.

Det er òg ein klar føresetnad
for ein langtidsplan at budsjetta på ein ansvarleg måte
må tilpassast den finanspolitiske situasjonen
for det einskilde året. Lat meg her sitere kva ein samla
komite uttalte i Innst. S. nr. 240 for 2003-2004 om Nasjonal
transportplan, jf. side 8:

«Komiteen
har merka seg at Regjeringa understreker at planen først
og fremst er ein prioriteringsplan, og at oppfylging vil skje i
det einskilde budsjett. Komiteen vil understreka
at planen òg i framtida skal vera ein
plan for framdrift av prosjekt, og at planen på den måten
legg sterke føringar for dei årlege budsjetta.»

Regjeringa vil leggje dette til grunn for sin
budsjettpolitikk.

  Bruk av bompengar til vegfinansiering har
lang tradisjon i Noreg. Organiseringa av bompengeinnkrevjinga er
basert på at kvart bompengeprosjekt er administrert av
eit lokalt eigd bompengeselskap, ei ordning som har vore
uendra sidan denne finansieringsforma fyrst vart innført.

Eg meiner bompengeinnkrevjinga har forandra
seg ein god del det siste tiåret. I dag er hovuddelen av
dei samla bompengeinntektene basert på elektronisk innkrevjing. Dette
gjer harmonisering av takstsystem og koordinering mellom
dei ulike selskapa viktigare og samtidig meir utfordrande.

Det omfanget som bompengefinansiering etter
kvart har fått i landet vårt, gjer det ekstra
viktig å fokusere på korleis denne finansieringsforma
best kan organiserast, med vekt på låge
kostnader og eit einsarta system for brukarane.

Vegdirektoratet meiner at kostnadene ved bompengeinnkrevjing
kan knyttast til måten bompengefinansieringa er organisert
på. I fyrste rekkje gjeld dette for bompengeselskapa sjølve,
men òg for brukarane og for Statens vegvesen,
som har ansvaret for å følgje opp prosjekta gjennom
heile innkrevjingsperioden.

Samferdselsdepartementet har tidlegare varsla
at departementet i 2006 vil vurdere organiseringa av bompengeselskapa
og eventuelt kome tilbake til Stortinget med
saka. Eg avventar no eit forslag frå Vegdirektoratet som eventuelt
skal på høyring. Eg vil i den samanhengen understreke
at me uansett må ha ei ordning som sikrar ei lokalpolitisk
forankring knytt til bompengeprosjekt òg
i framtida.

