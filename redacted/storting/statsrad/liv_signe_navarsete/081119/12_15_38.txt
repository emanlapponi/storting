 Lat meg fyrst slå fast at Regjeringa sin lovnad i Soria Moria‑erklæringa om å sikre eit godt tilbod på det regionale flyrutenettet står ved lag. Det er ingen grunn til å trekkje i tvil Regjeringa sin vilje til å halde oppe flyrutetilbodet i distrikta.


Samferdsledepartementet har i haust lyst ut anbod på drift av 18 regionale flyruteområde i Noreg. Anbodsfristen var 3. november, og Samferdsledepartementet har fått inn anbod frå i alt seks flyselskap som ynskjer å fly på ei eller fleire av flyrutene. Tilboda er no til vurdering i departementet, og eg kan difor ikkje kome inn på det konkrete innhaldet i dei i dag. Den uvissa som kjem av at ein ikkje veit kva flyselskap som vinn tilbodet, kjem vi vi ikkje utanom. Tidlegaste tidspunkt for løyving av anbodskontraktane er 5. januar.


Eg kan likevel seie noko om dei krava eg har stilt i tilbodet. Røros‑samfunnet har i dag berre tilbod om ei dagleg flyrute til og frå Oslo. I tråd med dei signala eg har fått frå Røros‑regionen, er det lagt inn krav i det nye anbodet som gjer at Røros vil få to daglege rutesamband, måndag til fredag, frå 1. april neste år. Ruta vil innebere eit betre tilbod til befolkning og næringsliv i Røros‑regionen i åra som kjem. Røros‑ruta er i dag ei av dei minste flyrutene staten kjøper tenester på. Eg har tru på at fleire vil reise med fly til og frå Røros‑regionen når tilbodet vert betra ved at frekvensen vert auka.


