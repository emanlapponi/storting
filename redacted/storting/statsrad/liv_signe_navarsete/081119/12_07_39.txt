 Eg tykkjer det er flott at representanten Sortevik er oppdatert på Regjeringa si politiske plattform, og at han er oppteken av korleis me følgjer opp til punkt og prikke.


Regjeringa har kvart år utarbeidd ein rapport som viser oppfølginga av Soria Moria‑erklæringa. Rapporten tek òg med viktige tiltak og satsingar utover dette. Eg vil difor gjerne referere frå den siste statusrapporten frå fleirtalsregjeringa, «Soria Moria‑erklæringen ‑ tre år etter»:


«Våre mål i fornyelsen av offentlig sektor er å oppnå mer velferd og mindre administrasjon, mer lokal frihet og mindre detaljstyring. Det må arbeides med kvalitetsmål som både tar hensyn til kvalitet, tilgjengelighet, rettferdighet og økonomisk effektivitet.


(…) Regjeringen lanserte i oktober 2007 en fornyingsstrategi, som viser hvordan regjeringen skal forbedre offentlig sektor. Strategien gir hovedretningen i regjeringas arbeid med fornying i offentlig sektor. Den omtalar verdigrunnlaget og sentrale prinsipp for arbeidet. Den viser at regjeringa satser på fellesskapsløsningene. Offentlig sektor skal gå foran, og ikke ukritisk kopiere marknadsløsningene. Strategien skal sikre at ideal som likhet og rettferdighet blir fulgt opp i praktisk politikk.»


Eg kan forsikre representanten om at eg arbeider i tråd med dei prinsippa og det verdigrunnlaget som her er nemnde.


Fornying og utvikling av offentleg sektor er ikkje det same som konkurranseutsetjing av offentlege tenester. For å få til fornying og modernisering er det viktig at dei ulike forvaltningsnivåa har tilstrekkelege ressursar. Difor har denne regjeringa auka overføringane til kommunane kraftig. Difor legg denne regjeringa opp til å styrkje det regionale forvaltningsnivået gjennom forvaltningsreforma. Difor har denne regjeringa auka løyvingane til transportinfrastrukturen meir enn nivået i Nasjonal transportplan. Fordi tidlegare regjeringar lét veg‑ og jernbanenettet forfalle og var særs atterhaldne med løyvingane til vedlikehald av veg‑ og jernbanenettet, har denne regjeringa måtta auke nivået til vedlikehald meir enn lagt til grunn i Nasjonal transportplan. Ein ting er å ynskje modernisering og håpe at konkurranseutsetjing gir dei resultata ein ynskjer, noko anna er å følgje det opp i praktisk politikk med tilstrekkelege ressursar.


Regjeringa har lyfta løyvingane i dei fire åra som planen gjeld for, i storleik om lag 11 milliardar kr samanlikna med den førre regjeringa sitt forslag til Nasjonal transportplan, samanlikna i 2009‑kroner. Det er ei overoppfylling på nesten 1,9 milliardar kr i forhold til stortingsvedtaket om Nasjonal transportplan. Eg finn grunn til å minne om at løyvingane t.d. i jernbaneinfrastrukturen under denne regjeringa, med budsjettforslaget for 2009, ligg 140 pst. over budsjettforslaget frå den førre regjeringa.


Eg er sikker på at me vil sjå resultat av den kraftige auken i løyvingane i åra som kjem, i form av eit meir moderne og effektivt transportsystem. Som representanten Sortevik er kjend med, arbeider Regjeringa no med Nasjonal transportplan for dei neste ti åra. Eg kan love at Regjeringa vil leggje fram ein plan som vil gi eit godt grunnlag for ei vidareutvikling og modernisering av transportnettet i Noreg.


