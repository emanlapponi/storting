 Nattogtilbodet mellom Oslo og Stockholm er eit kommersielt tilbod som ikkje vert kjøpt av staten, og som altså ikkje er med i staten sin kjøpsavtale med NSB.


Når det gjeld sovevogntilbod mellom Kristiansand og Oslo, har Samferdsledepartementet i 2008 jobba aktivt for å følgje opp Stortinget si innstilling. Departementet har i tråd med trafikkavtalen sendt NSB AS ei formell bestilling der det vert bedt om eit pristilbod som grunnlag for forhandling om innføring av sovevogn i Kristiansand. NSB har på denne bakgrunnen sendt ut ein formell førespurnad om leige av sovevognmateriell i europeiske land. I NSB sin førespurnad har selskapet lagt til grunn at materiellet må kunne køyre på norsk infrastruktur, eventuelt med tilpassingar, slik at det kan kome raskt i produksjon. Førespurnaden har vore generell og open for å få avdekt kva som finst av tilgjengeleg materiell. NSB har òg vurdert innkjøp av nye sovevogner, ombygging av noverande sitjevogner til sovevogner samt andre alternativ som kan gjere nattilbodet til og frå Kristiansand meir attraktivt for kundane.


Samferdsledepartementet har i tillegg engasjert uavhengige jernbanefaglege rådgivarar for å vurdere om det er tilgjengeleg sovevognsmateriell som kan nyttast i tillegg til NSB sitt sovevognsmateriell i nattdrifta på Sørlandsbana. Rådgivarane har i tillegg gjennomgått NSB sine vurderingar for å kvalitetssikre den informasjonen som har kome fram.


Resultata frå alle undersøkingane viser at sovevognsmarknaden i Europa er svært liten. Etterspørselen etter nytt sovevognsmateriell er liten, det er få produsentar av nye sovevogner, kostnadene til ein så liten serie er høge, og det er uvisst om det er mogleg berre å kjøpe inn ein serie på to sovevogner. På noverande tidspunkt kjenner verken NSB eller dei jernbanefaglege rådgivarane til at det er ledig sovevognsmateriell av tilsvarande kvalitet som dagens sovevogner som det er mogleg å leige. Undersøkingane har avdekt moglegheiter for at NSB kan leige svært gammalt sovevognsmateriell. Materiellet vil krevje omfattande oppgraderingar for å kunne brukast i NSB si sovevognsdrift. På grunn av den høge alderen til materiellet er det knytt uvisse til både storleiken på oppgraderingskostnadene og kor mykje som vil krevjast for om mogleg å få vognene godkjende.


Det beste alternativet å gå vidare med er difor å byggje om NSB sine B5 sitjevogner. Det er i det minste teoretisk mogleg, men NSB har påpeikt fleire usikre tekniske faktorar. NSB estimerer at ei ombygging av to B5 vil innebere eit auka offentleg kjøpsbehov pr. år over sju år på om lag 10–14 mill. kr, og tidlegast vere mogleg å setje i drift i løpet av 2011. Berekningane er baserte på at materiellet skal ha lik levetid som resten av sovevognsmateriellet, og det totale kjøpsbehovet summerer seg då til mellom 70 og 98 mill. kr.


Under føresetnad av at Stortinget med denne kunnskapen ynskjer å løyve meir midlar for å få på plass ordninga med sovevogna i Kristiansand, er det mi tilråding at departementet innleier forhandlingar med NSB om ombygging av to B5 sitjevogner til sovevogner med siktemål om implementering av tilbodet frå 2011. Gjeldande trafikkavtale mellom departementet og NSB stoppar i 2010, og staten må difor i så fall no inngå ein eigen avtale om dette tilbodet, slik at avtaleforholda er regulerte mellom partane.


Eg vil gjerne seie at dette er ei sak som me har brukt mykje tid og ressursar på, og som eg håpar no er inne på eit spor der ein kan, dersom Stortinget stiller dei nødvendige midlar til disposisjon, få ei god løysing.


