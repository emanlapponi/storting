 Regjeringa går i sin reiselivsstrategi «Verdifulle opplevingar» inn for at turistattraksjonen Nasjonale turistvegar skal marknadsførast for fullt frå 2012. Dette føreset at det er gjennomført turistvegtiltak med høg kvalitet på alle dei 18 strekningane som er omfatta av prosjektet. Kjenneteiknet skal vere spennande arkitektur i godt samspel med ei flott naturoppleving, noko som har vekt stor merksemd både internasjonalt og nasjonalt. Denne måten å styrkje Noreg si konkurranseevne på i høve til å få rundreiseturistar til å nytte Noreg som sitt feriemål er hovudoppgåva til prosjektet Nasjonale turistvegar.


I 2005 fann Statens vegvesen det rett å avvente investeringar i nye tiltak langs Atlanterhavsvegen. Bakgrunnen for dette var bekymringa for utviklinga av naturkvalitetane langs «vegen i havet» som følgje av store utbyggingsplanar, med vindkraftparkar i havet utanfor strekninga som spesielt kritiske. Samtidig gjorde prosjektet det klart at ein ville fullføre igangsette tiltak og planleggje nye tiltak, slik at desse kunne setjast i gang når det vart avklart om Atlanterhavsvegen vil behalde dei naturkvalitetane som kan einast med strekninga sin status som nasjonal turistveg.


Planlegging kjem før bygging, og Statens vegvesen har i samsvar med tidlegare utsegn følgt opp med planlegging av tiltak for meir enn 40 mill. kr. Framtidige hovudrasteplassar på Ildhusøya og Sandvika saman med planlegging av tosidig fiskebru langs Myrbærholmen bru er dei største tiltaka. Sommaren 2008 vart det avgjort at det ikkje vert gitt konsesjon til å byggje vindparkar i havet utanfor Atlanterhavsvegen, og gjennomføring av nye tiltak er innarbeidd i prosjektet sitt handlingsprogram. Eg vil presisere at det ikkje på generelt grunnlag er nokon automatikk i at nasjonal turistveg og fornybar energi ikkje kan sameinast.


Eg er kjend med at Myrbærholmbrua langs Atlanterhavsvegen er ei av dei trafikkerte bruene i Møre og Romsdal som er mest ynda som fiskeplass. Det er ingen tvil om at dette er ein svært uheldig situasjon i høve til trafikktryggleiken, og noko som gjerne skulle ha vore rydda opp i. Tosidig fiskebru er kostnadsrekna til om lag 11 mill. kr, noko ein så langt dessverre ikkje har funne plass til i den harde konkurransen om trafikktryggleiksmidlane i Møre og Romsdal.


Eg er òg kjend med at kommunane langs Atlanterhavsvegen, med Eide kommune i spissen, har teke på seg ansvaret for å få finansiert fiskebruene langs Myrbærholmen bru. Statens vegvesen sitt vegdistrikt vil, saman med prosjektet Nasjonale turistvegar, koste planlegging og byggjeleiing i tillegg til å gå inn med om lag tredjedelen av investeringa for å få framskunda dette tiltaket, som er viktig både i høve til trafikktryggleiken og til strekninga sin opplevingsverdi som nasjonal turistveg.


Det er ein føresetnad at staten si satsing på Nasjonale turistvegar skal følgjast opp med prosjektrelatert innsats i form av økonomisk engasjement frå andre offentlege aktørar i områda, i hovudsak kommunar og fylke.


Dei komande tre åra vil etter planen prosjektet Nasjonale turistvegar koste heile utbygginga av hovudrasteplassen på Ildhushøya samt eit par andre, mindre tiltak som skal setje Atlanterhavsvegen på turistvegkartet innan 2012. Saman med spleiselaget som skal gi turistane og lokalbefolkninga ei god og sikker oppleving frå Myrbærholmbrua, vil ein allereie velkjend turistattraksjon verte eit endå meir attraktivt reisemål. Ein slik pengebruk vil medverke til å styrkje næringslivet i området, i tråd med føremålet med vår målretta satsing på turistattraksjonen Nasjonale turistvegar.


