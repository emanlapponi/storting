 Eg har òg registrert at det på landsmøtet i Arbeidarpartiet vart vedteke
                     følgjande: 

«for å sikre rasjonell framdrift av større samferdselsprosjekter vil
                        Arbeiderpartiet gå inn for prosjektfinansiering av veg- og
                        jernbanestrekninger.» 

Regjeringa sitt syn på prosjektfinansiering og samferdsleprosjekt er gjort
                     greie for i Gul bok 2007. Det går fram at prosjektfinansiering har romma fleire
                     finansieringsformer, inkludert ordinære løyvingar over statsbudsjettet. 

Ei anna form som mange legg i prosjektfinansiering, er ordning med statlege lån
                     til utvalde prosjekt og med tilbakebetaling av rente og avdrag over t.d. 25 år.
                     Regjeringa har lagt til grunn at intensjonen med prosjektfinansiering uttrykt
                     som ein metode for å sikre rasjonell utforming og framdrift kan gjerast
                     innanfor gjeldande budsjettprinsipp. 

Formålet med prosjektfinansiering må vere at infrastrukturprosjekt får ei
                     finansiering som gjer at prosjektet kan planleggjast som ein heilskap og verte
                     gjennomført på ein mest mogleg rasjonell måte. I alle høve må prosjektet verte
                     prioritert innanfor ei forsvarleg budsjettramme. Måten me finansierer
                     prosjektet på, kan ikkje ta ifrå oss det ansvaret. 

Regjeringa er oppteken av å prøve ut ulike modellar for gjennomføring av
                     samferdsleprosjekt, ved m.a. bruk av nye kontraktsformer og eigne postar på
                     statsbudsjettet for utvalde investeringsprosjekt. 

I Nasjonal transportplan er tre prosjekt sette på eigne postar og kan
                     planleggjast som éi samla utbygging. 

Som kjent er eg open for alternative måtar å budsjettere store
                     samferdsleprosjekt på. Stortingsmeldinga om Nasjonal transportplan ligg no til
                     handsaming i Stortinget. Meldinga gjer m.a. greie for Regjeringa si satsing på
                     samferdsle dei komande åra. Det er no naturleg å vente på handsaminga av planen
                     i Stortinget. Eg er sikker på at økonomiske rammer og rasjonell framdrift av
                     samferdsleprosjekt vil vere ein viktig del av diskusjonen om meldinga i denne
                     salen. 

