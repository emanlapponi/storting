 Planleggingsprosessane for samferdsleprosjekt er ofte tidkrevjande. Det heng
                     saman med regelverket for planlegging, som skal sikre at alle innspel,
                     innvendingar og all usemje vert handsama på ein god måte, regelverket for
                     oreigning, som skal sikre rettane til alle som må avstå grunn, og også rettar
                     og regelverk for innkjøp, som skal sikre konkurranse på like vilkår. Avklaringa
                     før vedtak kan gjerast, må difor ta noko tid. 

Når det gjeld det konkrete prosjektet som representanten Gundersen tek opp, vil
                     eg vise til mitt svar på spørsmål 2, frå representanten Bredvold, tidlegare i
                     dag. 

Representanten Gundersen tek òg opp spørsmålet om utbygging av E6 mellom
                     Gardermoen og Kolomoen. Dette er eit svært viktig prosjekt, spesielt ut frå
                     omsynet til trafikktryggleik på strekninga. Dei fyrste strekningane vil verte
                     opna for trafikk i løpet av hausten, og Samferdselsdepartementet arbeider for
                     ei rask vidareføring av utbygginga. Eg tek sikte på å leggje fram ei sak for
                     Stortinget om vidareføring av utbygginga i løpet av våren. 

Avklaring av utbyggingsløysing langs Mjøsa har vore krevjande, men eg meiner
                     den løysinga som me no har kome fram til, er ei god løysing, som tek vare på
                     interessene til både veg, jernbane og lokalt miljø. 

