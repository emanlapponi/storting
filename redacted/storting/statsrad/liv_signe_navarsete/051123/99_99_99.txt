 I handlingsprogrammet for perioden 2006–2009
vert det satsa på rassikring. Med bakgrunn i Stortinget
si handsaming av Nasjonal transportplan 2006–2015
har Samferdselsdepartementet lagt til grunn ei statleg planleggingsramme
på 1 250 mill. kr til særskilde rassikringstiltak
i perioden 2006–2009. Vidare er det føresett nytta
om lag 750 mill. kr i statlege midlar til prosjekt og tiltak med
rassikringsgevinstar innanfor den ordinære
ramma til riksveginvesteringar. I tillegg kjem om lag 500 mill.
kr i anna finansiering, slik at det totalt skal nyttast
om lag 2,5 milliardar kr på tiltak for rassikring
i perioden 2006–2009.

I St.prp. nr. 1 for 2005–2006 er det
lagt til grunn at det vert nytta om lag 520 mill. kr til prosjekt
og tiltak med rassikringsgevinstar i 2006. Regjeringa Stoltenberg
II har gjort framlegg om å auke satsinga på særskilde
rassikringstiltak med 50 mill. kr. Satsinga på rassikring
kan auke ytterlegare dersom fylkeskommunane og forsøksområda
prioriterer prosjekt og tiltak med rassikringsgevinstar innafor
den auka ramma til investeringar på riksvegnettet
elles. Eg vil framleis arbeide for å auke satsinga på rassikring,
slik at rammene i handlingsprogrammet for perioden 2006–2009
vert følgde opp.

Når det gjeld utforminga av vegane,
arbeider Statens vegvesen med å vurdere dimensjoneringa
av drenssystema, som ein konsekvens av klimaendringar. Me må òg
sjå på alternative tiltak, som betre overvaking
og raskare stenging av veg for å hindre ulukker.

Eg vil at ras- og flaumsikring skal vere
høgt på dagsordenen i planarbeidet til Statens
vegvesen og Jernbaneverket. I samband med dette har eg sendt brev
til dei to instansane med utfordringar på korleis konsekvensane
av meir ekstremvêr bør påverke planarbeidet.

  Eg kan forsikre representanten Helleland om
at eg har stor tiltru til at private selskap kan ta sikkerheita
i vare på ein god måte, noko
m.a. luftfarten er eit godt døme på.

Det eg er oppteken av, er at omstilling av
sentrale samfunnsfunksjonar ikkje skal medføre
at ein pressar kravet til effektivitet på ein slik måte
at det svekkjer tryggleiken til dei reisande.

Det betyr ikkje at private selskap
ikkje set sikkerheit høgt. Men det betyr at me
som styresmakter må forsikre oss om at viktige omstillingar
i samfunnet skjer i eit tempo og på ein slik måte
at tryggleiken vert teken i vare på ein god måte.
Det er dette som er gjenspegla i Soria Moria-erklæringa.

 I samband med at NSB Anbud AS tek over transporten
på Gjøvikbana frå juni
2006 ligg det inne eit ruteopplegg
med noko redusert køyretid og ein ruteplan med
meir «stive ruter», samanlikna
med dagens togtilbod.

Jernbaneverket har i 2005 gjort ei utgreiing
av kva slags tiltak som er naudsynte på Gjøvikbana
for å oppnå ytterlegare forbetringar i tilbodet
til dei reisande, m.a. for å kome ned på ei
reisetid på 1 time og 45 minutt mellom Gjøvik
og Oslo S. Aktuelle tiltak i denne samanhengen omfattar
styrking av straumtilførselen, forlenging og bygging av
nye kryssingsspor og fjernstyring av delstrekninga Roa–Gjøvik.
Samla kostnad for desse tiltaka er rekna til om lag 450
mill. kr.

Forsterka straumforsyning ligg inne
i første fireårsperiode
2006–2009 i Jernbaneverket sitt handlingsprogram, som er
tufta på Stortinget sine vedtak om planrammer
i samband med handsaminga av Nasjonal transportplan 2006–2015.
Tiltak på Gjøvikbana vert elles prioriterte
ut frå dei same kriteria som andre
infrastrukturtiltak på jernbanenettet. Gjennomføringa
av tiltak for å oppnå ei køyretid på 1 time
og 45 minutt vil difor avhenge av prioriteringane i dei årlege
statsbudsjettframlegga.

  Regjeringa har hatt om lag tre veker til å leggje
fram forslag til endringar i budsjettforslaget frå regjeringa
Bondevik II. Den tida har me brukt godt, vil
eg seie, og vi har teke dei første
viktige skritta for å innfri lovnadene i Soria Moria-erklæringa.

Kommuneøkonomi
og barnehagar er særleg prioriterte område i tilleggsforslaget
frå Regjeringa, til liks med kultur, men det er òg
føreslege å auke løyvingane
til m.a. veg og jernbane.

Eg kan forsikre representanten Halleraker om
at eg vil arbeide hardt for å auke løyvingane
til både veg og jernbane i dei komande statsbudsjetta.
I Regjeringa sitt tillegg til St.prp. nr. 1 for 2006 er det føreslege å løyve
250 mill. kr meir til veginfrastruktur og 182 mill. kr meir til
jernbaneinfrastruktur, samanlikna
med Bondevik II. I tillegg er det føreslege å løyve
28 mill. kr til å betre rabattordningane for riksvegferjene.
Me har altså kome eit stykke på veg i
2006, og Regjeringa har vist ei retning. Målet er å kome eit
langt stykke vidare i statsbudsjettet for 2007.

 Samferdselsdepartementet har i ulike samanhengar
understreka kor viktig det er at Jernbaneverket i sitt arbeid legg
stor vekt på universell utforming, både
ved planlegging og gjennomføring av tiltak på norske
jernbanestasjonar. Departementet har bedt Jernbaneverket spesielt
om å sjå på tilgjenge til stasjonar i
kurve, og på nyanlegg for rullestolbrukarar og andre
med nedsett funksjonsevne. Departementet har bedt om ei særskild
utgreiing frå Jernbaneverket innan 1. desember 2005 om
etaten sine planar for korleis prinsippet om universell
utforming av stasjonar vil bli følgt opp i komande planperiode.

Eg har vidare bedt om at Jernbaneverket i samarbeid med
NSB AS og Flytoget AS legg fram ei særskild vurdering både
av moglegheiter for og konsekvensar av å endre
planane for ombygging av Lysaker stasjon. Dersom det ikkje
er mogleg å endre noko på planane
for ombygginga av stasjonen, har eg bedt Jernbaneverket om å sjå på moglege
tiltak for å bøte på ulempa dei reisande
har ved av- og påstiging. Eg har spesielt bedt
om at ei slik vurdering vert gjord i dialog med Statens
jernbanetilsyn. Eg vil følgje opp denne saka
for å søkje å leggje til rette for best moglege
løysingar for dei reisande på nye Lysaker
stasjon.

