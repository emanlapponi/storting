  Skal me lukkast i å skape ei utvikling
som møter både dagens og morgondagens
behov i transportsektoren, må me – slik dagens
regjering gjer – satse på fleire frontar. I Soria
Moria-erklæringa er det nedfelt ambisiøse målsetjingar
på miljøområdet, både
det som gjeld transportsektoren, og det som gjeld andre
sektorar. Me må sjølvsagt sjå alle
område i samanheng.

Overgang til miljøvenlege drivstoff,
miljøvenlege køyretøy, satsing på kollektivtrafikk
der det er grunnlag for å satse, og ei auka satsing
på veg i dei delane av landet der kollektivtrafikk ikkje
kan verte eit fullgodt alternativ, er strategiar for Regjeringa
på miljøområdet.

Regjeringa er no i gang med å utarbeide
sektorvise klimahandlingsplanar. Hovudføremålet
med dei sektorvise klimahandlingsplanane er å identifisere
dei kostnadseffektive utsleppsreduksjonane på den einskilde
sektoren som med dagens verkemiddelbruk ikkje vert gjennomførte.
Regjeringa kjem tilbake til Stortinget med forslag til sektorvise
klimahandlingsplanar våren 2007.

Det er ingen tvil om at det på miljøområdet
er klimaet som er den store utfordringa. Det er rett, som representanten
Sahl sa, at transportsektoren her er ein bidragsytar, saman med
andre som må ta sin del av ansvaret med å få redusert
klimautsleppa. Det er Regjeringa i gang med.

I budsjettforslaget frå Bondevik
II-regjeringa låg det inne ei auka
satsing på kollektivtransport. Regjeringa auka
satsinga på kollektivtrafikken ytterlegare i forhold til Bondevik
II-regjeringas forslag gjennom 220 mill. kr i auka løyvingar
til jernbana og til riksvegferjene. I tillegg gjer kraftig auke
i løyvingane til kommunesektoren det mogleg med auka
satsing på lokal kollektivtransport i kommunane og fylkeskommunane.

Satsinga syner no resultat, m.a. i Oslo, der
kollektivtrafikken er auka med 11 pst. dei tre fyrste
månadene i år samanlikna
med same periode i 2005. Det er òg
ei positiv utvikling for jernbana. Godstransporten auka
kraftig, og har marknadsdelar på mellom 50 og
80 pst. på dei tyngste strekningane. Det er svært
positivt og i tråd med Regjeringas målsetjingar.
Det har òg vore auke i persontransporten med
tog.

Noreg er eit av dei få landa
i verda som har CO

2

-avgift for luftfart, og i budsjettet
for 2006 vart satsen dobla. Annan transport har òg CO

2

-avgift,
og bensin har den høgaste satsen. Dette er eit effektivt
verkemiddel for å redusere klimagassutsleppa.

Regjeringa tek sikte på å leggje
fram forslag til omlegging av bilavgiftene i meir miljøvenleg
retning i budsjettet for 2007, og er i gang med arbeidet. Det vert
m.a. vurdert å innføre ein CO

2

-komponent
i eingongsavgifta.

Samferdselsdepartementet har dei seinare åra auka
satsinga monaleg når det gjeld stønad til utvikling
av alternative drivstoff og miljøvenleg teknologi. Over
Samferdselsdepartementets budsjett for 2006 er det løyvt 22,3 mill.
kr til stønad for prosjekt knytte til utvikling og bruk
av alternative drivstoff og miljøvenleg teknologi i transportsektoren.

Totalt vart det i 2005 gjeve tilsegn om 48,6
mill. kr over tre år. Ein stor del av dette går
til prosjektet HyNor. Fordelt på tre ulike delprosjekt
vert den totale løyvinga på om lag 30 mill. kr,
dvs. at fyrste del av hydrogenvegen mellom Oslo
og Stavanger kan etablerast, og dei fyrste hydrogenbilane
kan rulle på vegane i 2006.

Det er vel ikkje noka hemmelegheit
for dei som følgjer med i media, at finansministeren har
varsla eit avgiftsfritak for hydrogen. Det vil gjere det meir attraktivt å satse på hydrogenbilar,
på ein framtidsretta og miljøvenleg bilpark, som
igjen vil bidra til å redusere klimautsleppa. Men òg
fleire andre interessante prosjekt har fått støtte, m.a.
prosjekt som vil kunne stimulere til utvikling av lønsam
produksjon og bruk av biodrivstoff i Noreg
samt demonstrasjon av brenselcelleteknologi
i sjøfarten, der det er eit stort potensial
i å redusere utsleppa gjennom forbetra teknologi.

For denne Regjeringa er samferdsel ein viktig
bit av det å byggje landet, men det skal me gjere både
med tanke på generasjonen i dag og generasjonar i framtida.
Difor aukar me satsinga på miljøvenleg teknologi,
me gjennomfører utskifting av riksvegferjer med nye gassferjer,
me støttar utvikling av hydrogen som energiberar i transportsektoren,
og me arbeider aktivt for å utvikle
og auke bruken av miljøvenlege køyretøy.
Me kjem òg til å innføre verkemiddel
som skal gjere det lønsamt å velje lavutsleppsbilar.

Det kan verte vurdert tilgang til kollektivfeltet,
som representanten Sahl nemnde, men eg vil åtvare mot den
vinklinga som Sahl har. Om me opnar kollektivfeltet for
personbilar med meir enn tre passasjerar, kan det føre
til at det som kollektivfeltet er laga for – nemleg
kollektivtrafikken – får problem med
regulariteten, og det vil vere noko av det dummaste
me kan gjere. Om det er noko me ynskjer, er det at bussar og kollektivtrafikk elles
skal vere i rute, så passasjerane kan stole på at
dei kjem fram til jobb og anna i rett tid. Akkurat dette
er denne statsråden kanskje noko skeptisk til.

Me satsar på at fleire skal gå og
sykle til jobben, i tråd med Soria Moria-erklæringa.
Me jobbar i lag med Oslo kommune for å få ei
større satsing på gang- og sykkelvegar i Oslo,
som kanskje er den største utfordringa. Det som no står
igjen, er både kostbart og vanskeleg å byggje ut.
Eg kjem i nærmaste framtid til å ha eit møte
med Oslo kommune om akkurat det, der òg statsministeren
vil delta, for dette er eit område me er svært
opptekne av. Me ynskjer òg å få i gang
igjen sykkelnettverket mellom dei større byane
i landet, for å sjå korleis ein kan samarbeide, lære
av kvarandre og stimulere kvarandre
til å byggje gang- og sykkelvegar. Det er ikkje
berre i byane det er aktuelt. Eg kan nemne Lesja kommune, som eg
av og til dreg fram, der ein ved dugnadsarbeid – gratis
grunn frå grunneigarar, kommune, fylkeskommune og stat – i
lag byggjer gang- og sykkelveg gjennom heile kommunen. Der er E6,
som er ein sterkt trafikkert veg, einaste vegen tvers gjennom ein
langstrakt kommune.

Denne Regjeringa arbeider på mange
felt for å sikre at me intensiverer satsinga
på transportsektoren i dag. Det hastar, for det har vore
eit forsømt felt. Samferdsel har tapt på statsbudsjettet
i mange år. Det hastar med at folk i dette landet får
ei betre satsing på samferdsle, men me gjer det heile vegen
med eit mål for auge, nemleg at våre barn,
barnebarn og etterkommarar skal ta over eit samfunn som både
er godt utbygt infrastrukturmessig og har eit miljø som
er berekraftig for framtida.

 Eg er glad for Kristeleg Folkeparti
sitt engasjement for ei framtidsretta satsing på samferdsel,
og eg trur at det er mogleg å få til
eit godt samarbeid mellom Regjeringa
og Kristeleg Folkeparti på desse områda.
Eg vil sjølvsagt vurdere Kristeleg Folkeparti
sitt innspel om eit prøveprosjekt i forhold til å tillate
personbilar med meir enn tre passasjerar i kollektivfelta, men motførestellinga
mi gav eg uttrykk for i innlegget mitt.

Eg trur det vert ein vanskeleg
diskusjon å gå inn på å leggje
restriksjonar på folk sine reisevanar. Me har
hatt ein velstandsauke i Noreg som eg trur me alle
er glade for, og Stortinget og ymse vekslande regjeringar
har sjølvsagt i stor grad vore med på å bidra
til det. Den aukande velstanden har også ført
til aukande reiseaktivitet. Men eg trur det er rett å reise
ein debatt som gjer folk meir medvitne på korleis dei reiser,
men derifrå til å leggje restriksjonar på reisemønstret
er nok eit stykke frå denne statsråden sine
tankar. Tvert om ser eg på mi og Regjeringa si oppgåve
som at me skal leggje til rette for å gjere kvardagen enklare
for folk. Men me skal sjølvsagt innrette politikken vår
slik at det å gjere kvardagen enklare også kan vera
at folk gjer dei retta vala ut frå det som er bra for den enkelte – som å leggje
til rette for at kollektivtrafikktilbodet er så godt at
folk vel det fordi det faktisk gjer kvardagen enklare.

Når det gjeld satsinga på FoU,
som vart nemnt no, er det eit område som eg rett nok ikkje
nemnde i innlegget mitt, men som eg er svært oppteken av.
Eg har hatt møte både med
Transportøkonomisk institutt og, seinast, med leiargruppa
i Forskingsrådet, der me gjekk gjennom dei prosjekta som
Samferdselsdepartementet har. Det er mange og store prosjekt som tida
ikkje tillèt at eg går inn på, men
sjølvsagt også prosjekt som går
inn i den diskusjonen me har i dag, nemleg om korleis me kan nytte
ny teknologi og utvikle ny kunnskap som vil
hjelpe oss til å utvikle den framtidsretta
satsinga me ynskjer innafor transportsektoren.

  Eg vil òg takke for ein god debatt,
og eg opplever at det er full støtte i Stortinget til Regjeringa
sitt arbeid, som ikkje berre inneber ei satsing på kollektivtransport,
men ei brei satsing for at alle, òg i dei delane av landet
der kollektivtrafikken verken er eller vil verte tilfredsstillande
utbygd, skal kunne få incentiv til å opptre på ein måte
som tener miljøet.

Det har vore fleire gode
innspel, og eg har notert flittig.

Bård Hoksrud hadde eit direkte spørsmål
om Regjeringa kjem med ei omlegging av avgiftssystemet i 2007-budsjettet.
Ja, det har Regjeringa varsla, og det kjem Regjeringa til å kome
med. Mellom anna diskuterer me ei omlegging
av eingongsavgifta på bil, slik at det vert billigare å kjøpe
bilar som brukar mindre drivstoff og er meir miljøvenlege.

Me flyr meir enn i andre land, vart
det sagt frå Halleraker, og det er rett. Dei
som reiser ein del i Noreg, veit at det er store avstandar, og at
landet er tynt folkesett samanlikna
med mange andre land i Europa og elles
i verda. Me er få menneske spreidde over store område,
og eg trur at det er ei hovudårsak
til at me nyttar fly i større grad enn mange andre.

Regjeringa har sett i gang ei utgreiing om
høghastigheitsbane der både Oslo–Bergen
og andre aktuelle strekningar vert vurderte. Det er ei
spanande utgreiing. Eg ser fram til at ho kjem på bordet,
for å sjå om det på nokre av dei strekningane
der fly i dag er nærast einerådande, finst moglegheit
for å tenkje i litt andre baner og finne konkurransedyktige
transportmiddel som er meir miljøvenlege enn fly.

Det er sjølvsagt til dels rett at
det å få betre standard på vegane, vil
få ned forbruket av drivstoff. Men at det beste tiltaket
for å redusere utsleppet er å byggje betre vegar,
er kanskje å dra det vel langt. Eg trur me må ha
ein meir samansett strategi, men der det å byggje betre
vegar òg er ein viktig bit.

I Sverige har bioetanol vorte ein
stor suksess. 50 000 miljøbilar rullar no rundt på svenske
vegar. I mars var 15 pst. av alle nye bilar miljøvenlege
og gjekk på det såkalla E85-drivstoffet, som har
85 pst. bioetanol og 15 pst. bensin. Regjeringa vil medverke til
eit gjennomslag for dette miljøvenlege drivstoffet òg
i Noreg. Det å kutte avgiftene på bioetanol vil
bidra til at det raskt kan verte lønsamt for oljeselskapa å tilby
E85-drivstoffet i Noreg. Vi kjem tilbake til denne saka
i revidert. Men det vil òg vere ein viktig strategi
for at folk flest kan få ei moglegheit
til å køyre miljøvenlege bilar.

