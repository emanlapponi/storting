 Eg vil fyrst peike på at
det meste av parkering i dag skjer i ryddige former. Tal frå den nemnde
rapporten syner at i 2005 hadde dei aktørane som dekkjer over 90 pst.
av marknaden, om lag 180 000 kundebesøk kvar einaste dag, eller om
lag 67 millionar i løpet av året. Av desse var det berre rundt
52 000, eller om lag 3/4 promille, som i løpet av året hamna
som klagesaker hos offentlege eller private aktørar. 

Eg er
likevel samd i at tilhøva i dagens parkeringsmarknad ikkje er gode
nok. Rapporten «Ny felles parkeringsregulering?», vart gjeven
av ei breitt samansett arbeidsgruppe med representantar frå kommunane,
den private parkeringsnæringa, generelle forbrukarinteresser, dei
forflyttingshemma sine organisasjonar og styresmaktene. Rapporten peikar
på eit stort behov for endringar, særleg for å gje betre
og enklare tilhøve for den einskilde parkerande. Vidare er det naudsynt
med endringar for å gje eins konkurransetilhøve i næringa
og for å rydde i dei offentlege aktørane sine ulike roller.
Arbeidsgruppa gjorde difor framlegg om nærast full næringsregulering
med innføring av eit felles regelverk for offentleg og privat avgiftsparkering.
Det vart særleg fokusert på generell brukarretting og gjennomgåande
harmonisering samt monaleg forbetring av rettane til personar med rørslehemmingar.
Det vart tilrådd ei felles ordning for alle som vil tilby avgiftsparkering
til ålmenta, og felles krav til aktørane og rettar for brukarane
fastsette i lov og forskrift. 

Då rapporten kom i april 2006,
tok eg initiativ til ei brei offentleg høyring av framlegga frå
arbeidsgruppa, og denne vart gjennomført nærare jul 2006. Det
er difor ikkje rett som representanten Hofstad Helleland hevdar, at to år
har gått utan at Regjeringa har teke tak i rapporten. 

Om lag
hundre høyringsinstansar uttalte seg og har gjeve konstruktive og
nyttige innspel. Både rapporten og høyringa har vist at det
er omfattande og komplisert arbeid som må gjerast for å få
eit godt regelgrunnlag for ei ny felles parkeringsregulering. Det er naudsynt
med lovendringar og omfattande forskriftsarbeid, og me må følgje
dei demokratiske spelereglane i den vidare prosessen. Det er òg behov
for nærare avklaringar av verknadene for kommunane og vurderingar
av tilhøva til Grunnlova. 

I tillegg til regelverksmessige
utfordringar er det behov for å gje næringa tid til å
tilpasse seg nye reglar. Det vil difor ta noko tid før nye reglar
er på plass, og eg ber om forståing for at eg ikkje her og no
kan seie akkurat når det kan skje. Eg vil likevel streke under at
Regjeringa er oppteken av å gjere det enklare å vere brukar
av desse tenestene og å gje ryddige tilhøve for parkeringsutøvarane.
Eg vil difor prioritere vidare oppfølging av saka og arbeide for
sams reglar, som m.a. omfattar sams klageordning og reaksjonar når
det gjeld både offentlege og private parkeringsplassar. 

 Eg er heilt samd i at det å vere klagar
i dette systemet er vanskeleg og til dels utfordrande. Det handlar òg
om at det er ulike reglar for private og offentlege parkeringsselskap, og
det har jo vist seg, seinast i eit program på TV nyleg, at det er
vanskelegare og mykje meir kostbart å klage inn til dei offentleg
åtte parkeringsselskapa. Det ser me på. For eg ynskjer at me
skal ha same reaksjonar ved brot på reglane, me skal ha like klagereglar,
og me skal ha klagerett til ei felles klagenemnd. I det arbeidet ser me
sjølvsagt òg på korleis ein skal fordele bevisbyrda.
Eg kan ikkje gje eit konkret svar på spørsmålet om det
skal vere krav om bilete. Det har vore lyfta fram, og det er eitt av elementa
som me skal ta stilling til i dette arbeidet. 

 Dersom me skal vere sikre på å
få slutt på det, må ein for det fyrste leggje inn i lovverket
at det er forbode. Det kan ein gjere i det lovverket som no vert utarbeidd.
Det er òg eit element som me ikkje har teke stilling til. Det som
me har fått opplyst, er jo at ein ikkje har utstrakt bruk av dette,
og at ein har gått bort frå det, fordi det har vore mykje kritikk
av systemet. Men å garantere at det ikkje finst, kan ikkje eg gjere
i dag. Eg er òg heilt samd med representanten i at det er eit utidig
system, og me vil sjå på korleis me eventuelt kan gjere ytterlegare
grep for å få slutt på det. 





                

