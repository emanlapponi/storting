 Som eg svara i spørjetimen onsdag 21. november 2007 på
spørsmål frå representanten Leif Helge Kongshaug, er
det ei prioritert oppgåve å kome i gang med å rehabilitere
Freifjordtunnelen. Den avgjerande grunnen til at arbeidet enno ikkje har
starta opp, er manglande avklaringar frå Arbeidstilsynet på
eit arbeidsopplegg som sikrar eit tilfredsstillande arbeidsmiljø
for dei som skal gjennomføre rehabiliteringsarbeidet. Statens vegvesen
har lagt fram eit arbeidsopplegg som inneber at rehabiliteringa av Freifjordtunnelen
kan gjennomførast parallelt med at trafikken vert avvikla. Arbeidstilsynet
har i brev av 14. desember 2007 gjort vedtak om at dei ikkje vil tillate
arbeid i Freifjordtunnelen kombinert med avvikling av trafikk. Statens vegvesen
vil på prinsipielt grunnlag klage på vedtaket frå Arbeidstilsynet.

Rehabiliteringa av Freifjordtunnelen er føresett finansiert med
midlar frå det sentrale tunnelsikringsprogrammet. Det kan vere mogleg
å starte opp prosjektet med forskotterte midlar i 2008 mot seinare
refusjon frå staten, dersom det vert tillate å setje i gang
arbeida. Statens vegvesen vil vurdere denne moglegheita så snart det
ligg føre ei avklaring i høve til Arbeidstilsynet og eit nytt
kostnadsoverslag for Freifjordtunnelen.

