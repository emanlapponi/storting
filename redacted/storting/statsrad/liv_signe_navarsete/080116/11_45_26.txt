 Det er viktig å streke under at årsaka til at det ikkje
er starta opp rehabilitering av Freifjordtunnelen, ikkje handlar om økonomi
i dag. Det handlar om at Arbeidstilsynet har gjort eit vedtak som nektar
Statens vegvesen å utføre arbeid medan det går trafikk
i tunnelen. I Vestfold kunne ein stengje tunnelen og ha enkle omkøyringsvegar
- rett nok belastande for lokalsamfunnet - men det er likevel ei mykje meir
krevjande oppgåve å finne slike løysingar i Freifjordtunnelen.

Det er òg eit prinsipielt spørsmål om det skal vere
forbod mot trafikk i tunnelar medan ein har rehabilitering. Dei fleste tunnelar
som har vore under rehabilitering, har vorte rehabiliterte medan trafikken
har vorte avvikla i trygge former. At ein her har gjort eit slikt vedtak
i Arbeidstilsynet, er det derfor nødvendig å avklare tydelegare.
Det er derfor Statens vegvesen ankar, for det er òg ei prinsipiell
sak, som gjeld heile landet.

