 Me har eit stort etterslep i vedlikehaldet både
på riksvegane og på fylkesvegane i Noreg. Etterslepet auka
monaleg i førre stortingsperiode, då Bondevik
II saman med Framstegspartiet fekk
gjennomført store kutt i løyvingane til vedlikehald.
Etterslepet på vegdekka er spesielt synleg og merkbart
for trafikantane, og det er eit klart mål å minske etterslepet.
Regjeringa auka difor midlane til vegvedlikehald med 70
mill. kr i høve til den førre regjeringa
sitt budsjettframlegg for 2006. Dette er eit fyrste steg på vegen
til å minske konsekvensane av at det tidlegare har vore
for lite midlar til vedlikehald av vegane, men dessverre
er dette eit arbeid som vil måtte ta noko tid.
Midlane til drift og vedlikehald skal dekkje mange føremål.
Det blir difor alltid avveging mellom midlar til asfaltering
og midlar til andre gode føremål.
Eg kan nemne at Statens vegvesen i det siste har auka
innsatsen til grøfting langs vegane. Dette er òg
eit tiltak som vil auke levetida for vegdekka.

 Dette er ikkje nytt. Både
Framstegspartiet, dei andre opposisjonspartia og dei partia
som sit i regjering i dag, veit at etterslepet på både
riksvegar og fylkesvegar har bygt seg opp gjennom mange år.
Slik sett trur eg representanten frå Framstegspartiet
må vere einig med meg i at det må ta noko
tid å snu ei skute som har vore på – så å seie – nedovergåande
kurs i veldig mange år. Det er òg slik at i den førre
regjeringa, der Framstegspartiet òg
hadde påverknadskraft, som eg nemnde, auka – det
eg kan sjå av budsjettala til Framstegspartiet – midlane
til vedlikehald med 1 mill. kr i budsjettet for 2005. Elles
vart det jo gjort kutt i den perioden.

Så eg vil med respekt å melde
seie at denne regjeringa har starta ein snuoperasjon, og eg vil òg
be om respekt for at det må ta noko tid å byggje
opp det som har vore bygt ned over så mange år.

  Den årlege kostnaden til drift av
bompengeselskapa består av innkrevjingskostnader, kostnader
til drift av bomstasjonane, inkludert bompengeselskapa sine
interne kostnader, som då er administrasjonskostnader.
Det er til dels store forskjellar i bompengeselskapa sine
driftskostnader. Det har si årsak i bompengeselskapa sjølve,
men også i karakteristika
ved dei ulike prosjekta, m.a. organisering og trafikkmengd.

I tillegg til innkrevjingskostnadene pådreg
bompengeselskapa seg rentekostnader knytte til nedbetaling av låna som
prosjekta er finansierte med. Dette er ei følgje av at bompengeinnkrevjinga
startar etter at veganlegget er ferdig bygt. Lånefinansiering
er altså ei naturleg følgje av etterskotsinnkrevjing
av bompengar. Med forskotsinnkrevjing, det vil seie innkrevjing
av bompengar fram til ein har nok midlar til å fullføre
veganlegget, ville ein unngått rentekostnadene. Men ei
slik løysing ville ha redusert koplinga mellom
nytte og betaling, eit prinsipp som norsk bompengefinansiering i
stor grad er basert på.

Eg er oppteken av at kostnadene ved bompengefinansiering
skal reduserast. Det er ifølgje Vegdirektoratet eit betydeleg
potensial for reduksjon
av kostnadene. For at dette skal bli mogleg, er det viktig at dei
prosjekta som blir valde for bompengefinansiering, er eigna for
ei slik finansieringsform. Mellom anna vil låg
trafikk i eit prosjekt med dagens innkrevjingsmetode føre
til at ein høgare del av bompengane går med til
innkrevjing enn det som er tilfellet i prosjekt med høgt
trafikknivå. Vidare er det viktig at det vert fokusert
på låge innkrevjingskostnader under planlegging
av prosjektet, slik at dei mest kostnadseffektive løysingane
vert valde. Moderne teknologi kan vere eit viktig hjelpemiddel
for å oppnå låge kostnader,
men det må vere ein føresetnad at dei
teknologiske moglegheitene vert utnytta på den mest hensiktsmessige
måten. Ynsket om å tilgodesjå einskilde
grupper og kome ulike lokale ynske til møtes
fører i mange tilfelle til at innkrevjingskostnadene vert
høgare enn dei elles ville ha vore.

Samferdselsdepartementet har tidlegare varsla
at departementet i 2006 vil vurdere organiseringa av bompengeselskapa
og eventuelt kome tilbake til Stortinget med saka.
Eg ventar no på eit forslag frå Vegdirektoratet
om dette. Eg vil i den samanhengen understreke at me uansett må ha
ei ordning som sikrar ei lokalpolitisk forankring
for alle bompengeprosjekt òg i framtida.

