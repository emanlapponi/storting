 Sidan Avinor er organisert som eit
aksjeselskap, er det Avinor sitt styre som vedtek dei årlege
investeringsbudsjetta. Styret står sjølvsagt ikkje
heilt fritt. Det er styresmaktene som fastlegg lufthamnstrukturen,
og Avinor må syte for at alle lufthamner
kan drivast på ein forsvarleg måte. Lufthamnene
må t.d. møte dei til kvar tid gjeldande
krava frå Luftfartstilsynet.

Avinor opplyser at det dei to siste åra
har vore investert til saman om lag 25 mill. kr i terminalbygget
på Kjevik. Dette gjeld i hovudsak tryggingstiltak og nokre
mindre utvidingar. Investeringsnivået dei neste åra
vil vere høgt. I 2006-budsjettet er det sett
av prosjekteringsmidlar til ei større utviding av terminalbygget
som er kostnadsrekna til 65 mill. kr. Arbeidet skal etter
planen startast mot slutten av 2006. Nytt tårn til 35 mill.
kr er òg under prosjektering.

I 2004 gjekk Kjevik lufthamn i økonomisk
balanse, medan dei førebelse tala for 2005 viser eit lite
overskot.

Dei store utfordringane på Kjevik
dei næraste åra gjeld krav til større
tryggingsområde i begge endar av rullebana. Dette vil kunne
koste om lag 200 mill. kr. Ei slik utbygging vil verte utgreidd
i samband med ny reguleringsplan for området.

Det skjer òg ei positiv utvikling
med omsyn til trafikkutviklinga. Avinor opplyser at SAS Braathens
frå 11. februar 2006 opnar ei ny rute
til Alicante, medan KLM frå 1. mars vil doble
kapasiteten til Amsterdam. Frå 28. mars 2006 vil SAS Braathens auke
kapasiteten på ruta til København.

På bakgrunn av den utviklinga ein
ser på Kjevik, er det difor ikkje tvil om at både
Avinor og flyselskapa satsar på Kjevik.

  I 2005 vart 11 personar drepne i trafikkulukker
på E6 i Gudbrandsdalen. Dette er vesentleg meir enn i 2004,
då to personar vart drepne. Dei siste åra har
i gjennomsnitt seks personar vorte drepne i trafikkulukker på denne
strekninga. Fleirtalet av ulukkene har vore møteulukker.
Dette viser at det er store variasjonar frå år
til år.

Mellom anna som følgje av
ulukkessituasjonen vil Statens vegvesen setje i gang ei vurdering
av E6 gjennom Gudbrandsdalen med sikte på å lage
ein samla strategi for tiltak som både på kort
og lang sikt kan gje ein tryggare og betre veg. Vurdering av vegstandard,
kostnader, finansiering og utbyggingsrekkjefølgje
vert sentrale tema i dette arbeidet.

Sidan møteulukkene utgjer ein vesentleg
del av dei alvorlege ulukkene på strekninga, vil trongen
for fysisk midtdelar vere eit viktig vurderingstema. På E6
nord for Lillehammer har nullvisjonsprosjektet til Statens vegvesen
etablert ei prøvestrekning med ulike vegbreidder
og midtdelarar og nye typar midtlinjeoppmerking. Etaten vil leggje
resultata for desse og andre forsøk til grunn
ved planlegging av tiltak både på kort
og lengre sikt.

Fartsnivået på vegen har
stor innverknad på tryggleiken. I dag er det ni punkt for
automatisk trafikkontroll       – såkalla fotoboksar – mellom
Lillehammer og Otta.

Dette er ei effektiv form for fartskontroll.
Statens vegvesen er i samråd med politiet
i gang med å vurdere om det er føremålstenleg
med fleire slike punkt på strekninga.

Statens vegvesen har i løpet av 2005
etablert eigne ulukkesanalysegrupper i alle
regionane. Gruppene er samansette av fagfolk med både
vegteknisk, køyreteknisk og pedagogisk kompetanse. Alle
trafikkulukker med drepne vert undersøkte av desse gruppene.
Når alle dødsulukkene på E6
i Gudbrandsdalen i 2005 er gjennomgåtte, vil det venteleg
liggje føre eit betre grunnlag for å vurdere
tiltak. Statens vegvesen vil følgje opp dette arbeidet.

Statens vegvesen skal òg auke
innsatsen på teknisk kontroll av tunge køyretøy,
m.a. kontroll av bremsar og dekk.

I handlingsprogrammet for perioden 2006–2015
er det lagt opp til å gjennomføre utbygginga av
E6 på strekninga Tingberg–Tretten i Øyer
kommune i denne perioden. Under føresetnad av at det vert
tilslutning til delvis bompengefinansiering av prosjektet, er det
lagt opp til anleggsstart i første fireårsperiode.
I tillegg vil det verte gjennomført mindre investeringstiltak
og andre strakstiltak, i tråd med det som er
skissert ovanfor. Større investeringar på E6 i
Gudbrandsdalen utover strekninga Tingberg–Tretten må vurderast
ved neste revisjon av Nasjonal transportplan for
perioden 2010–2019. Dette arbeidet set eg i gang i departementet
no.

  Posten Norge AS ønskjer å lokalisere
den nye austlandsterminalen for brev og pakkar på Robsrud
i Lørenskog. Vidare ønskjer Posten å samlokalisere
si verksemd innan tyngre gods på Alnabru
i Oslo. Sistnemnde gjeld m.a. Nor-Cargo si verksemd, som i dag er
lokalisert på Karihaugen i Oslo og Skårersletta
i Lørenskog.

Ifølgje Posten vil ei terminalløysing
for brev og pakkar på Robsrud og ein terminal for tyngre
gods på Alnabru leggje til rette for å overføre
godstransport frå veg til jernbane.
Posten viser til at det først og fremst er tyngre
gods som vert transportert i containerar som det er aktuelt å transportere
på jernbane. Ifølgje Posten vil Alnabru vere ei
ideell lokalisering av Posten si verksemd innan tyngre gods,
særleg ut frå nærleiken til jernbane,
og dette vil såleis gjere det mogleg for selskapet å halde
fram arbeidet med å overføre godstransport
frå veg til bane.

Ein ny austlandsterminal på Robsrud
vil etter Posten sine analysar medføre
ein nedgang i transportomfanget til verksemda som følgje
av at dagens spreidde brevsortering kan samlast på éin
stad, og at selskapet vil oppnå ei betre kapasitetsutnytting
av bilane, dvs. høgare fyllingsgrad.

Når det gjeld overføring
frå bil til bane, peiker Posten vidare på at
brev og pakkar i større grad enn tyngre gods anten
vert sende til Gardermoen for å verte transporterte vidare
med fly eller går direkte ut i Posten sitt forgreina distribusjonsnett
i austlandsområdet. I den grad det er mogleg å sende
lettare gods med jernbane, vil dette ifølgje Posten verte
transportert med bil frå Robsrud til Alnabru.

Eg vil minne om at Posten under regjeringa
Bondevik II vart omdanna til eit statleg aksjeselskap
der styret i selskapet har eit sjølvstendig ansvar for
organisering av verksemda. Slik ligg det til styret å gjere
val av stad for lokalisering av terminalane til selskapet.

Som forvaltar av staten sitt eigarskap i Posten
ser eg på bakgrunn av Posten si framstilling ikkje
grunnlag for å gå inn og overprøve styret sine
vurderingar og vedtak i denne saka. Saka vil i den vidare
prosessen verte lagd fram for dei styresmaktene som varetek samfunnets
interesser i slike reguleringssaker, det vere
seg dei aktuelle kommunane, fylke og eventuelt Miljøverndepartementet
dersom det vert fremja motsegn mot reguleringsplanen.

Reguleringsplanen for Robsrud skal etter
planen handsamast av Lørenskog kommunestyre
den 8. februar 2006. Dersom dei aktuelle styresmaktene gir Posten
løyve til å byggje terminal på Robsrud,
ventar eg som eigar av Posten at selskapet finn gode transport-
og infrastrukturløysingar som inneber minst mogleg
lokale miljøbelastningar.

 Regjeringa fokuserer mykje på Groruddalen.
Det har nyleg, seinast måndag i denne veka, vore
halde eit møte om Groruddalen med synfaring for
representantar frå tre departement og frå Oslo
kommune. Me har god dialog med Oslo kommune
om utviklinga i Groruddalen, og me følgjer det opp med
dei statsrådane som det vedkjem.

Når det gjeld Posten si lokalisering,
er det mange vurderingar som Posten sitt styre – og sjølvsagt
den daglege leiinga har gjort. Eg går ikkje inn
i dei. Eg held meg til mi rolle som eigar, der eg ikkje
går inn i denne typen daglege driftsspørsmål.
Eg har spurt meg for om prosessen, og har tillit til at ein har teke
omsyn til dei momenta ein skal ta omsyn til – både
Posten sine eigne vurderingar, sjølvsagt, og
dei som går på mest mogleg miljøvennleg
transport og minst moglege belastningar for nærmiljøet
i det området det gjeld.

 Denne statsråden legg alltid vekt
på vedtak frå lokale og regionale
folkevalde organ. Det har kanskje samanheng med at eg nyleg kjem
frå begge nivå og veit kor viktig det
er å verte høyrt sentralt.

Den førre regjeringa har omorganisert
Posten til eit AS, dermed har ikkje statsråden
handlingsrom i denne saka. Dersom Posten hadde vore eit
forvaltingsorgan under statsråden, ville eg på ein
heilt annan måte hatt verktøy til gå inn
og gjere vurderingar i lag med dei lokale kommunane.

Slik det no er organisert frå den
førre regjeringa, held eg meg til at eg har ei eiga
rolle, men at det er eit styre og ei dagleg leiing som har ansvaret
for dagleg drift, og som slik òg har ansvar for å ha
ein god dialog med dei lokale styresmaktene i alt planarbeidet.
Eg har ingen grunn til å tru at Posten ikkje
har hatt ein slik dialog i denne prosessen.





                

