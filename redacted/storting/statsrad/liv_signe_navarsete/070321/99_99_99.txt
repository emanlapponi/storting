  Posten har i seinare tid
ikkje klart å halde konsesjonskravet om framsendingstid,
som inneber at minst 85 pst. av innanlandsk prioritert brevpost
skal vere framme dagen etter innlevering. Likevel
har Posten i lang tid før dette hatt ein høgare
kvalitet enn konsesjonskravet. Eg tykkjer at dei tilsette i Posten
gjer ein stor jobb for å halde dette høge
nivået, og eg veit at dei no set alle krefter
inn for å rette opp den mellombels lågare kvaliteten.

Problema med postframføringa tok særleg
til i tredje kvartal 2006. Ifølgje Posten har
desse problema fyrst og fremst samanheng med omlegging av flytransport,
maskinproblem i Oslo som følgje av utsetjing
av bygginga av ny brevpostterminal og bemanningsproblem i storbyområda
i ein særs stram arbeidsmarknad. Posten set inn store ressursar
for å betre postframføringa, og det ser no ut
til at utviklinga går den rette vegen.

Kravet i konsesjonen gjeld gjennomsnittstal
for heile landet. Det vert utført uavhengige målingar
på vegner av Posten etter ein EU-standard som
gjeld for slike målingar. Desse målingane gir
ifølgje Posten informasjon om gjennomsnittleg leveringskvalitet
på kvartalsbasis for heile landet, med ei låg
statistisk usikkerheit. Desse målingane er derfor eigna
til ekstern rapportering og oppfølging, t.d. med sanksjonar,
og oppfyller krava i konsesjonen. Det har vore undersøkt
om det er mogleg å gjere tilsvarande målingar
på fylkes- eller landsdelsnivå, men
ifølgje Posten viser det seg at for å oppnå ei
statistisk sikkerheit som er god nok for ekstern oppfølging,
vil det krevje så omfattande målingar at det ikkje
berre vil verte særs dyrt, men truleg òg særs
krevjande eller uråd å gjennomføre.

Posten har sjølvsagt mykje styringsinformasjon
om kvaliteten på postframføringa, i tillegg til
dei eksterne målingane. Ifølgje Posten gjeld dette
dagleg og detaljert informasjon om kor stor del av sendingane som
kjem fram i rett tid, og om forseinkingar i alle delar
av produksjonskjeda på alle stader. Posten kan òg
bryte ned dei eksterne måleresultata på geografiske
område, på delar av produksjonskjeda og på kortare
tidsperiodar enn kvartal. Dessverre er det slik
at jo meir tala vert brotne ned, desto meir aukar den statistiske
usikkerheita. Desse tala er difor ikkje eigna til ekstern
rapportering, men er likevel ein del av Postens eige
grunnlag for styring og oppfølging, saman med annan intern
driftsinformasjon.

Eg vil, i tråd med ynsket uttrykt
av stortingsrepresentant
Jenny Klinge, i næraste framtid be Post- og teletilsynet
i samarbeid med Posten å finne fram
til målingar som gir eit betre bilete av framsendingstid
på regionalt nivå. Eg vil streke under
at dette ikkje inneber ei endring i konsesjonskravet,
som framleis vil vere knytt til gjennomsnitts framsendingstid
på nasjonalt nivå.

Lodve Solholm hadde
her teke over presidentplassen.

  Under den førre regjeringa vart det
gjennomført omfattande endringar i Posten. Føremålet
med mange av desse var å spare pengar og effektivisere
drifta. Det er lagt ned ei mengd sorteringssentralar. Mellom anna
finst det ingen sorteringssentral på Vestlandet, mellom
Bergen og Ålesund. Det er klart at dei lange avstandane – det
er samleis andre stader i landet – gjer at det
er særs krevjande å oppnå kravet i konsesjonen.

Det me har gjort, er å ha ein jamleg
dialog med Posten, og me har bede Posten vurdere om dei
har god nok kapasitet, eller om dei kanskje må revurdere
kapasitetskrava sine for å oppfylle framsendingskravet.
Me har eit kontinuerlig press på Posten for å sikre
at me får ei betre framsendingstid enn det me har hatt
så langt.

Som eg får referert no frå styreleiaren
i Posten, skal konsesjonskravet vere innfridd i løpet
av fyrste kvartal.





                

 Samferdsel er ein viktig føresetnad
for busetnad, næringsutvikling og ressursutnytting
her i landet. Spreidd busetnad og store avstandar stiller store
krav til transportsystemet. Difor ynskjer Regjeringa å satse
meir på samferdel, og me ynskjer å føre
ein ambisiøs transportpolitikk.

Alle investeringar i riksvegnettet
er eit statleg ansvar, men finanspolitiske omsyn set avgrensingar
for finansiering over statsbudsjettet. Med bakgrunn
i dette har bompengar oppstått som ei supplerande finansieringsform, faktisk
heilt frå 1930-talet. Bruk av bompengar har ført
til ei forsering av ei rekkje prosjekt som det ville teke
lang tid å gjennomføre dersom dei skulle finansierast
med ordinære løyvingar. Ei tidlegare realisering
av prosjekta gir raskare tryggleiks- og framkomelegheitsvinstar
for samfunnet. Dette vil bl.a. gjere at næringslivet vil
få reduserte transportkostnader og betre regularitet. Eg
har merka meg at Oslo Framstegsparti legg vekt på desse
omsyna, når dei i samband med Oslopakke 3 seier
dette ifølgje kveldsutgåva av Aftenposten 19.
mars 2007:

«Dersom
Fremskrittspartiet kun hadde fremført
sitt standpunkt mot bompenger og meldt seg ut av forhandlingene,
ville det medført at de store veiutbyggingene ikke
ville blitt noe av.»

Eg vil òg trekkje fram at om lag halvparten
av dagens bompengeordningar er med på å finansiere
bru- eller tunnelløysingar som erstattar ferjesamband.
Dette inneber at varig brukarbetaling på ferjer vert erstatta
med ei tidsavgrensa ordning som på sikt vil verte gratis
for brukarane.

I samband med bompengefinansierte prosjekt
er eit viktig prinsipp for meg at dei skal basere seg på lokalt
initiativ og lokalpolitiske vedtak. Det er også slik
at ved utforming av eit bompengeprosjekt er nytteprinsippet viktig.
Dei som betaler bompengar skal ha nytte, og samtidig skal også dei
som har nytta vegen, betale bompengar.

Denne regjeringa ynskjer, og har vist, at ho
ynskjer å satse på samferdsel. Det er inneverande års
budsjett eit godt prov på. Eg kan love
at me vil fortsetje denne satsinga òg i framtida.

 Sambandet Stavanger–Tau vert drifta
i dag med tre ferjer. Eg har vorte opplyst av Statens vegvesen om
at dei framleis er i forhandlingar med ferjeselskapet om kva slags
ferjer og rutetilbod ein skal ha i sambandet frå 1. mai
2007. Forhandlingane er ikkje avslutta, og eg kan difor
ikkje seie noko om resultatet. Det eg kan seie,
er at Statens vegvesen og ferjeselskapet prøver å kome
til semje om bruk av MF «Rennesøy» i
sambandet innafor budsjettrammene som Statens vegvesen
har til disposisjon. MF «Rennesøy» er
ei av dei fristilte ferjene frå sambandet Mortavågen–Arsvågen.
Det er grunn til å presisere at det er avstand mellom
partane i forhandlingane, og eg ser det som uheldig å redusere
tilbodet i andre riksvegferjesamband til fordel for auka
tilbod i Stavanger–Tau.

Dersom MF «Rennesøy» vert
sett inn i sambandet, vil kapasiteten verte styrkt med om lag 20
pst. Det vil samstundes sikre ei effektiv reserveferjeløysing
for bl.a. sambandet ut til Kvitsøy og Skudeneshavn.
Ved bruk av denne ferja i sambandet til Kvitsøy
og Skudeneshavn vil anna materiell verte sett inn i Tau-sambandet.

Statens vegvesen vurderer no om sambandet Stavanger–Tau
skal konkurranseutsetjast. Ryfylke fastlandssamband er framleis
i planleggingsfasen, og kostnadsauke
har ført til at byggjestart enno
ikkje er fastsett. Målsetjinga i ein eventuell
anbodskonkurranse er at sambandet skal tilfredsstille dei langsiktige
målsetjingane om standard for ferjedrift som vart presenterte
i St.meld. nr. 24 for 2003-2004 Nasjonal transportplan
2006–2015.

