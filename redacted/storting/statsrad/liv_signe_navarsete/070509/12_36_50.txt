  Me har god kompetanse på tunnelar
i Noreg. Hendinga i Hanekleivtunnelen er stadfesta som ein kombinasjon
av feilvurdering i den enkelte byggjeprosessen og vanskelege fjellforhold.
Me må ikkje gløyme alle
dei andre tunnelane rundt om i landet som fungerer tilfredsstillande.

Når det gjeld bruer, har me der òg
kompetanse og system. Eg refererte kor mange bruer me har – det
er 16 000 bruer. Me er nøydde til å ha
system som fungerer for overvaking av desse. Verken statsråden eller
vegdirektøren kan ta bru for bru enkeltvis. Me må ha
eit system der ein kontrollerer bruene med faste intervall. Desse
kontrollane skal vere gjorde etter faste kriterium.
Mi oppgåve er å sjå til at det systemet
er godt nok. I hovudsvaret mitt sa eg at det systemet me har for
den kontrollen, er tilfredsstillande.

