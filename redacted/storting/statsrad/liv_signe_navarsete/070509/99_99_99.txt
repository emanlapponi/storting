  Som representanten Hoksrud viser til, har
stenginga av E18 i Vestfold ført med seg problem
for trafikkavviklinga gjennom fylket. Tilbakeføringa av
trafikk til gamle E18, dvs. rv. 313, har auka faren for
ulukker, medført ulemper for naboane til vegen og ført
til at trafikantane brukar lengre tid på reisa.

For å bøte på desse
ulempene er det sett i verk ei lang rekkje tiltak. Tiltaka gjeld
m.a. endra fartsgrense for å få best
mogleg flyt i trafikken, forsterka skilting, asfaltering av
ein del strekningar og ny vegoppmerking. Det er vidare sett inn auka
kontroll, noko som det er varsla om ved skilt, og ordninga
med skuleskyss er utvida. Eg vil òg
nemne at det etter ynske frå kollektivselskapa
vil verte etablert kollektivfelt ved innsnevringa ved
Bergsenga. Nye tiltak vert kontinuerleg vurderte, så lenge
den ekstraordinære situasjonen held fram.

Det er laga kart m.m. – som
vert nytta av politiet og av Vegtrafikksentralen – over
rv. 313 og dei andre omkøyringsvegane i nordfylket,
slik at ein kan utnytte alternativt vegnett best mogleg
gjennom god skilting langs vegen. Det er òg kontinuerlege
observasjonar av kø i trafikken i helgane, med tanke på å føre
trafikk inn på omkøyringsruter med «ledig
kapasitet».

Etter anbodsrunden i samband med
sikringsarbeida er det klart at eitt løp på E18
vil kunne opnast 6. juli. Med det vil venteleg trafikken på rv.
313 og andre omkøyringsvegar i stor grad vere
attende til det normale, og kvaliteten på trafikkavviklinga
gjennom Vestfold bør då vere akseptabel.
Vegstyresmaktene vil sjølvsagt følgje også denne situasjonen
nøye.

God informasjon om korleis trafikkavviklinga
er til kvar tid, skal sikrast, slik at trafikantane får høve
til å tilpasse reisetidspunkt og reiserute. Ein køvarslar
vert brukt av Vegtrafikksentralen i varslingsarbeidet. To store
tavler er plasserte ved Sem og Larvik for å føre
trafikken inn på best mogleg omkøyringsveg.
Informasjonen er òg tilgjengeleg på Vegvesenet sine
heimesider.

 I ein rapport frå Statens vegvesen
frå februar 2003 er det totale etterslepet på riksvegane
rekna til å vere 14 milliardar kr pr. 1.
januar 2007. Dette er eit etterslep som er opparbeidd gjennom mange år
under ulike regjeringar. Tunnelane sin del av dette er rekna
til om lag 2 milliardar kr.

Regjeringa har auka innsatsen til
riksvegvedlikehald, men eit så stort etterslep må nødvendigvis
takast igjen over fleire år. Dette er eit spørsmål
som vil verte grundig handsama i Nasjonal transportplan
for perioden 2010–2019.

Det er no sett av 170 mill. kr pr. år
for å oppgradere tunnelane ved å fornye gammalt
og utdatert utstyr. I tillegg kjem den årlege drifts- og
vedlikehaldsinnsatsen.

Innanfor all drift og alt
vedlikehald prioriterer Statens vegvesen dei oppgåvene
som har direkte innverknad på tryggleiken. For tunnelar
tyder dette at dei tiltaka som er naudsynte for at trafikken kan
avviklast på ein sikker måte,
vert gjennomførte. Det omfattar òg dei installasjonane som
er nemnde i spørsmålet.

  Eg vil fyrst seie meg lei for dei problema
stenging av E18 fører til for trafikantane og for busetnaden
langs omkøyringsvegane.

Statens vegvesen har saman med politi og lokale
styresmakter fokusert sterkt på dette og følgjer nøye
utviklinga i trafikken på omkøyringsvegane. Mange
tiltak er alt gjennomførte: informasjon om alternative
køyreruter, betre skilting og oppmerking, fysiske utbetringar,
medrekna asfaltering, nedsett fart for å få betre
flyt i trafikken og auka overvaking frå politi.
I tillegg er ferjekapasiteten i sambandet Moss–Horten auka.

Til no har trafikkavviklinga på omkøyringsvegane
gått utan store problem. I dei største
utfartshelgane, som pinsa, kan me venteleg ikkje unngå kø.
Me veit òg at døgntrafikken er aukande, og at
han normalt er 25 pst. større i juli enn gjennomsnitt
for året. Difor har det vore særs viktig å kunne
få opne E18 att før fellesferien. Det
er no lagt opp til opning den 6. juli.

Me veit at trafikantane er flinke til å tilpasse
seg ved store og mellombelse endringar i tilbodet, både
ved å reise mindre, ved å endre tidspunkt
for reisa, ved å endre reiserute og ved å endre
reisemiddel. Det såg me seinast ved avviklinga av påskeferien.
Døgntrafikken på rv. 313, gamle E18, er no noko
mindre enn han var på E18 før raset
i Hanekleivtunnelen.

Me veit òg frå den nasjonale
reisevaneundersøkinga i 2005 og anna materiale
at reiser gjennom Vestfold i svært stor grad er besøksreiser
og ferie- eller fritidsreiser, at nær halvdelen
av all trafikk gjennom veka er på fredag og søndag,
og at om lag 70 pst. av alle reiser er med eigen bil. Det
vil sjølvsagt vere positivt om fleire nyttar
offentleg transport, slik representanten Jan Sahl peikar på.
Det er likevel slik at med den samansetjinga som er av
trafikken, er det spesielt utfordrande å overføre
nettopp slike reiser til offentleg transport.

Måndag den 30. april hadde eg eit møte
med m.a. dei transportselskapa som står for store delar
av kollektivtrafikken gjennom Vestfold. I dette møtet vart
det presentert ulike forslag som kan bidra til å leggje
betre til rette for forsterka kollektivtrafikk. Enkelte forslag
vert no gjennomførde, medan nokre vert vurderte fortløpande
opp mot dei faktiske problema som vil kunne oppstå når
trafikken aukar framover mot sommaren. Det vil så snart som
råd verte etablert kollektivfelt ved Bergsenga,
der trafikken frå nord vert ført over på gamle
E18. Det vil lett danne seg kø ved innsnevringa, og med
kollektivfelt vil kollektivtrafikken sleppe forbi denne køen.

  Når spørsmåla som
vert stilte til statsråden, er tilnærma like,
er det naturleg at òg svara må verte tilnærma
like.

Det har vore gjort ei god marknadsføring
frå kollektivselskapa si side, men som eg sa, er samansetjinga
av trafikken slik at det er vanskeleg å fange
opp all den auka trafikken i kollektivsystemet. Det handlar
for tog sin del rett og slett om å ha kapasitet på dei
aktuelle tidspunkta, når ein får ein så stor,
komprimert trafikk på fredag ettermiddag og søndag
kveld. Busselskapa, som er meir fleksible, har marknadsført sine
tilbod ekstra godt. Vi jobbar òg saman med dei
for ytterlegare å forsterke marknadsføringa av
eksisterande kollektivtilbod.

  Samferdselsdepartmentet og NSB AS underteikna
rundt årsskiftet 2006/2007 ei ny rammeavtale om
statleg kjøp av persontransporttenester med tog. Denne
gjeld for perioden frå 1. januar 2007 til 31.
desember 2010.

Lokaltoga i Oslo-området er ein viktig
del av den totale trafikkavviklinga i hovudstadsområdet,
og eg har vore oppteken av at tilbodet skal vere
påliteleg og attraktivt for passasjerane.

I nærtrafikken rundt Oslo
vert det i tida framover gradvis sett inn ekstra
vogner på avgangar som inngår i gjeldande rutetabell.
Dette gir langt fleire sitjeplassar i rushtrafikken i hovudstadsområdet.

Hovuddelen av vognene vert sette inn frå ruteterminskiftet
i januar 2008. NSB vil med denne kapasitetsauken kunne produsere
i overkant av 2 000 fleire sete i rushperioden enn det
dei hadde i 2006.

Rammeavtala legg òg opp til fleire
avgangar utanfor rushtrafikken i nærtrafikken
rundt Oslo og i intercitytrafikken, primært frå ruteterminskiftet
i 2008. Avgangane vil m.a. tette gapa i gjeldande ruteplan, slik
at rutetilbodet vert jamt over heile driftsdøgnet. Eg meiner
dette er eit riktig tiltak, fordi rutetabellen vert langt enklare å forstå, og
fordi dei reisande får eit jamt tilbod gjennom
heile dagen. Erfaringane òg frå annan kollektivtransport
er at dette er ei tilbodsforbetring dei reisande set stor
pris på, og som fører til at fleire reiser kollektivt.

Fleire avgangar aukar behovet for fleire lokførarar. NSB
har orientert om at selskapet no har ein stram mannskapssituasjon,
m.a. på grunn av ein stram arbeidsmarknad. NSB har sett
i verk mange gode tiltak for å avhjelpe situasjonen.
Eg er sikker på at selskapet gjer sitt beste både
for å behalde personalet og for å trekkje til
seg nye lokførarar, slik at det kan levere den avtalte
produksjonen snarast mogeleg.

Departementet har vidare ein god dialog
med Norsk jernbaneskole, som har ansvaret for utdanninga av lokførarar.
Eg er trygg på at skulen i åra framover
gjer sitt beste for å utdanne så mange
som mogeleg i forhold til innmelde behov.

  Sjølve sikringsarbeidet for dei sju
tunnelane i Nordre Vestfold er delte inn i to store entreprisar,
som begge vert utførde av Veidekke. Saman med dei reparasjonsarbeida
som allereie er utførde på rasstaden, og andre
kostnader summerer dette seg til ein stad mellom 340 mill.
kr. og 350 mill. kr.

Regjeringa vil kome tilbake med ei
nærare framstilling av kostnadene i revidert nasjonalbudsjett,
som vert lagt fram den 15. mai.

  Å fjerne bygningar som står
nær inntil vegen, kan føre til betre trafikktryggleik,
trafikkavvikling og miljø og
vil kunne gi fordelar ved drift og vedlikehald av vegen. Derfor
er dette tiltak som vert prioriterte, m.a. av omsyn til trafikktryggleiken.
I rundskriv frå Vegdirektoratet er det gjort klart at regionvegkontora
kan bruke drifts- og vedlikehaldsmidlar for å løyse
inn slike bygningar. I rundskrivet er det òg presisert
at slike kjøp kan gjerast utan å gå vegen
om reguleringsplan.

Statens vegvesen vil ikkje løyse
inn slike bygningar utan at etaten vert einig
med eigaren. Den heimelen Statens vegvesen har til å oreigne,
vert altså ikkje nytta i slike høve.
Innløysing skjer gjerne i samband med at eigedomane vert
lagde ut for sal. Det er derfor viktig at Statens vegvesen følgjer
med på eigedomsutlysingar. Det er òg nyttig å varsle
eigedomsmeklarar om at ein er interessert i å løyse
inn denne typen eigedomar. Ofte er det slik at eigaren
sjølv tek kontakt med Statens vegvesen og tilbyr eigedomen.

  Eg vil fyrst understreke at Statens vegvesen
har lang røynsle med forvalting av bruer, og
har system, rutinar og kompetanse som er bygd opp over lang tid.
Dette er fundert på eigen kunnskap og tilrådingar
frå m.a. OECD.

Vegdirektoratet opplyser at bruer vert utforma
spesielt for å sikre enkel tilkomst
for inspeksjon og vedlikehald. Krav til utforming
i regelverk og kontroll og godkjenning av alle planar
for nybygging og ombygging av bruer er viktig for å få dette
til.

Generelt oppsyn inngår i funksjonsavtalane,
og Statens vegvesen føretek enkel inspeksjon
og hovudinspeksjon med faste intervall. I tillegg føretek
Statens vegvesen spesialinspeksjon etter behov. Kompetanse
vert sikra gjennom krav til fagkunnskap i regelverket
og vert utvikla gjennom kurs og samlingar.

Ved gjennomføring av inspeksjonane
skal det kontrollerast at bruene har den naudsynte tryggleiken,
og vedlikehaldsbehovet skal identifiserast. Kontrollintervall vert tilpassa
kvar enkelt bru innafor gitte rammer. Til dømes skal
eldre bruer med skadar som kan utvikle
seg til fare for tryggleiken, inspiserast oftare enn nye
bruer.

Kvar bru har si eiga arkivmappe med
dokumentasjon frå prosjektering, bygging og vedlikehald.
I tillegg nyttar ein det databaserte bruforvaltingssystemet BRUTUS
for å halde oversikten over tilstand, vedlikehaldsbehov
og prioritering av vedlikehaldsmidlar til om lag 16 000 bruer på riks-
og fylkesvegar.

Ut frå den utgreiinga eg har fått
frå Vegdirektoratet, kan eg ikkje sjå at
det er behov for ein eigen gjennomgang av rutinane for inspeksjon
og vedlikehald av bruene. Gjeldande rutinar skal sikre
trygg ferdsel på bruene.

 Regjeringa arbeider med eit introduksjonsprogram
for biodrivstoff i samsvar med Soria Moria-erklæringa.
Me vil presentere Regjeringa sin samla politikk for å fremje
bruken av biodrivstoff i dette introduksjonsprogrammet.
Strategien skal bl.a. innehalde ein plan for korleis biodrivstoff
skal fasast inn i drivstoffmarknaden.

Samtidig er det svært viktig å få på plass
ordningar som sikrar at biodrivstoff på den
norske marknaden ikkje gir negative verknader
på mattryggleik og matvareprisar eller på miljøverdiar
som skogareal, biologisk mangfald og vassressursar. Såkalla
andre generasjons biodrivstoff er
meir miljøvennleg enn biodrivstoff
som vert produsert i dag. Ut frå dette og av omsyn til
næringsutvikling og økonomisk vokster i distrikta
er det viktig å stimulere til norsk produksjon
av andre generasjons biodrivstoff.

Regjeringa er òg oppteken av at bileigarar
skal få informasjon om kor mykje biodrivstoff
bilen deira toler, og eg har bedt Vegdirektoratet sjå på alternativ
for korleis me kan informere om dette.

 Når det gjeld godstrafikken på jernbane,
har denne auka betydeleg dei seinare åra.
Frå 2003 til 2005 auka innanlands godstransport
med jernbane med om lag 46 pst. Veksten har halde fram
i 2006 og 2007 og er venta å halde fram også i
2008. At Regjeringa frå 1. januar 2007 fjerna elavgifta
på jernbane, kan òg medverke til at etterspurnaden aukar
ytterlegare. Som eit døme på den auka
etterspurnaden kan eg nemne at det frå januar 2008 er bestilt
dagleg ruteleige for åtte togpar mot fem i dag
på Sørlandsbana og elleve togpar mot seks–sju
i dag på Bergensbana.

Den sterke auken fører til press på kapasiteten både
ute på dei enkelte jernbanestrekningane og på terminalane
for lasting og lossing. For å auke kapasiteten
for godstransporten er det for alle strekningane
naudsynt å få gjennomført fleire tiltak
som må sjåast i samanheng.

På oppdrag frå departementet
vurderer Jernbaneverket for tida kva for tiltak som best
kan leggje til rette for auka godstransport
med jernbane.

Ved årsskiftet 2007/2008
vil den nye godsterminalen på Ganddal stå ferdig.
Det er òg sett i gang arbeid med å auke
kapasiteten på dagens godsterminal på Alnabru
i tillegg til at Jernbaneverket arbeider med planar om bygging av
ein ny containerterminal på Alnabru.

I tillegg til enkelte punkt innanfor
intercity- og nærtrafikkområda rundt dei største
byane, t.d. Lysaker–Sandvika, Eidsvoll–Hamar,
Ski–Oslo, Arna–Bergen, er det tre banestrekningar
som Jernbaneverket vurderer som særleg avgrensande for
framføring av godstog. Desse omfattar Sørlandsbana mellom
Kristiansand og Ganddal, Gjøvikbana mellom Grefsen
og Roa, som vert nytta til godstrafikken mellom Oslo
og Bergen, og Nordlandsbana nord for Saltfjellet.

For Nordlandsbana inngår kapasitetsaukande
tiltak som ein del av den pågåande utbygginga
av fjernstyring mellom Mosjøen og Bodø.
Planlegging av tiltak på resten av jernbanenettet vert
no forsert i 2007. I 2008 er det særleg aktuelt å prioritere
tiltak på Sørlandsbana og Gjøvikbana – saman
med vidare planlegging for nye tiltak i 2009.

I fyrste omgang vil det verte lagt vekt på tiltak
som gjer det mogleg å køyre
fleire godstog enn i dag. Samstundes vil anlegg som vert
bygde ut, verte dimensjonerte slik at dei kan inngå i eit
trinn to med sikte på å kunne køyre lengre
godstog. Dette vert gjort for å følgje opp eit
ynskje om å køyre 600 meter lange godstog
annankvar time.

