 Fyrst: Dersom det er slik at vedlikehaldsbudsjettet til Jernbaneverket er det
                     same i 2009 som i 2001, betyr det i så fall at eg har brukt dei siste tre åra
                     på å rette opp att dei kutta som Bondevik II-regjeringa gjorde på sitt drifts-
                     og vedlikehaldsbudsjett i perioden 2003–2006. Den tabellen eg har, kan vel vise
                     at det er riktig. I 2001 var det 3 349 mill. kr, og i 2009 var det 3 801 mill.
                     kr – for å vere nøyaktig på tala, omrekna til 2009-kroner. 

Funksjonskontraktar på veg har vore ein blanda suksess. Frå landet rundt har me
                     fått melding om at ein er misnøgd med vedlikehaldet på veg etter at ein starta
                     med funksjonskontraktar, og at standarden har gått ned. Det ser vi no nærare
                     på. Før eg har fått svaret på om inngåing av funksjonskontraktar har ført til
                     dårlegare vedlikehald på veg, ynskjer eg ikkje å gå den vegen med jernbanen.
                     Men no er det òg slik at vedlikehaldskontraktar, ein stor del av dei, òg er på
                     anbod i Jernbaneverket sitt system. 

