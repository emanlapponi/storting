 Eg viser til mitt svar på skriftleg spørsmål nr. 330 frå
                     stortingsrepresentanten Borghild Tenden i brev av 2. desember d.å. og til mitt
                     svar på spørsmål frå stortingsrepresentanten Arne Sortevik i spørjetimen onsdag
                     den 19. november d.å., der eg gir svar på nokolunde same spørsmål. 

Det høge talet på innstillingar i persontrafikken i 2009 kjem m.a. av
                     toginnstillingar for å kunne gjennomføre naudsynt vedlikehald på jernbanelina.
                     Dette gjeld særleg i Oslo-området på grunn av arbeidet med opprusting av
                     Oslotunnelen og det store anleggsarbeidet som går føre seg i Vestkorridoren.
                     Auka kapasitetsutnytting, særleg i rushtrafikken der kapasiteten fleire stader
                     er fullt utnytta på jernbanenettet, har òg gjort det vanskelegare å gjennomføre
                     naudsynt vedlikehald på jernbanelina på ein effektiv måte utan at dette skapar
                     problem for togtrafikken. Eg har god tru på at driftsstabiliteten i
                     togtrafikken vil verte betre etter kvart som utbetringsarbeida i Oslotunnelen
                     vert ferdige, og ikkje minst når anleggsarbeidet i Vestkorridoren er avslutta i
                     2011. 

Dessverre har ikkje skiftande storting og regjeringar over tid hatt prioritet
                     på drift og vedlikehald av jernbana i tilstrekkeleg grad. Det gjer at store
                     delar av jernbanenettet har gamle tekniske anlegg som det er krevjande å
                     vedlikehalde for å kunne sikre driftsstabiliteten i togtrafikken. Dette er òg
                     årsaka til at eg har vore nøydd til å prioritere løyvingar til drift og
                     vedlikehald høgare i planperioden 2006–2009 enn det var lagt opp til i den
                     vedtekne planramma. 

Som eg sa i mitt innlegg i budsjettdebatten i samband med handsaminga av
                     2009-budsjettet, er den største utfordringa å få orden på den daglege drifta
                     som kan sikre ein betre og meir driftsstabil togtrafikk. Den høge alderen på
                     dei tekniske anlegga betyr at det framleis er behov for å ha høg prioritet på
                     vedlikehald og fornying av det eksisterande jernbanenettet, noko eg vil kome
                     tilbake til i samband med Nasjonal transportplan 2010–2019. 

Eg har merka meg at stortingsrepresentant Borghild Tenden i sitt spørsmål viser
                     til at løyvinga til drift og vedlikehald i 2009 er om lag på same realnivå som
                     ho var i 2001. Eg veit ikkje kor Tenden har tala sine frå, men denne regjeringa
                     har i statsbudsjettet for 2009 auka satsinga på drift og vedlikehald av
                     jernbanenettet med om lag 550 mill. kr samanlikna med Bondevik II-regjeringa
                     sitt framlegg i 2006-budsjettet omrekna til 2009-kroner. Løyvinga i 2009 er
                     dermed om lag 500 mill. kr høgare enn ei jamn fordeling av planramma i Nasjonal
                     transportplan 2006–2009. Eg er likevel særs glad for at representanten Tenden
                     og fleirtalet i Stortinget har slutta seg til denne naudsynte auken i
                     Jernbaneverket sitt drifts- og vedlikehaldsbudsjett. 

