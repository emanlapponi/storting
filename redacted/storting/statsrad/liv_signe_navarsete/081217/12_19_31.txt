 Staten kjøper tenester på det regionale flyrutenettet i Noreg for i overkant av
                     1/2 milliard kr årleg. Kjøpet skjer ved anbodskonkurranse der flyselskapa
                     konkurrerer om ruter som av Samferdslesdepartementet er pålagde såkalla
                     forpliktingar til offentleg tenesteyting, forkorta FOT. Flyrutene vert kjøpte
                     på kontraktar som gjeld for tre år av gangen. Samferdsledepartementet har nyleg
                     fått inn tilbod på rutedrift av 18 ruteområde, som skal gjelde i tre år frå 1.
                     april 2009. Desse kontraktane vil verte tildelte like over nyttår. 

Statleg kjøp av flyrute ved Harstad/Narvik lufthamn, Evenes var blant ynska som
                     vart spelte inn til Samferdsledepartementet før denne anbodsrunden.
                     Harstad/Narvik lufthamn, Evenes er i dag ikkje omfatta av det statlege kjøpet
                     av regionale flyruter. 

I vurderinga av flyrutekjøpet har Samferdsledepartementet teke omsyn til
                     trafikkstandarden og trafikkutviklinga på flyrutestrekningane, både for dei
                     rutene som i dag har statleg kjøp, og for andre ruter. Innanfor dei gjeldande
                     rammene for flyrutekjøp er det ikkje funne rom for å ta inn nye ruter i det
                     statlege flyrutekjøpet i denne omgangen. 

Rutene som i dag vert kjøpte av staten, omfattar om lag 6 pst. av den totale
                     flytrafikken i Noreg, målt i talet på avreiste passasjerar. Resten er
                     kommersielle ruter. Det er altså framleis slik at hovuddelen av passasjerane
                     flyr med ruter som flyselskapa etablerer på kommersiell basis. Statens
                     Flyrutekjøp er, og skal vere, eit supplement der marknaden ikkje er sikra eit
                     flyrutetilbod. 

Som følgje av at me har ein liberalisert luftfartsmarknad, er det opp til
                     flyselskapa sjølve å bestemme rutetider og billettprisar på rutene der staten
                     ikkje er engasjert i drifta. 

På Harstad/Narvik lufthamn, Evenes er det eit kommersielt rutetilbod til og frå
                     Oslo, Bodø og Tromsø. Staten kjøper flyruter mellom Narvik lufthamn, Framnes og
                     Bodø. Det er fungerande buss- og rutebåttilbod i regionen. I sum vurderer eg
                     det eksisterande rutetilbodet som tilfredsstillande og har ikkje gått inn for å
                     utvide ordninga med offentleg kjøp av flyruter til å gjelde ruter på
                     Harstad/Narvik lufthamn, Evenes. 

