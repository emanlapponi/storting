 Eurovignettdirektiv 2006/38/EC er ein revisjon av det opphavlege
                     Eurovignettdirektivet frå 1999, som er ein del av norsk rett. I direktivet frå
                     2006 er det nedfelt ei maksimal rabattgrense på 13 pst. Denne grensa er
                     problematisk for Noreg sidan me i dag opererer med rabattar opp til 50 pst.
                     Noreg har av den grunn framleis ikkje implementert dette direktivet, og har
                     bedt Kommisjonen om tilpassingstekst. I tilpassingsteksten ber Noreg om eit
                     generelt unntak frå rabattgrensa både for eksisterande og framtidige
                     bompengeprosjekt. Noreg er for tida i dialog med Kommisjonen om
                     tilpassingsteksten. Me arbeider aktivt for å finne ei løysing som varetek
                     norske interesser. Eg har teke dette opp på møte både med det franske
                     formannsskapet og EU-kommissæren for transport. Eg opplever at me har ein god
                     prosess. 

I 2006-direktivet artikkel 9 heiter det at inntekter frå bompengar skal nyttast
                     til tiltak som er til fordel for transportsektoren, og som kan optimere heile
                     transportsystemet. Dette skaper ikkje noko problem i høve til norsk
                     bompengepolitikk, der bompengeinntektene vert nytta til det konkrete prosjektet
                     eller pakka. 

Kommisjonen la i juli 2008 fram eit forslag til revidert direktiv. Det er her
                     m.a. føreslått at det kan vere eit tillegg i bompengesatsane for eksterne
                     kostnader. Det er føreslått at dette tillegget i tilfelle skal øyremerkjast
                     miljøtiltak i vid forstand. Forslaget er no til handsaming i Rådet og
                     parlamentet. Noreg følgjer arbeidet med det nye direktivet nøye og med sikte på
                     å øve påverknad der dette er nødvendig ut frå norske interesser. 

