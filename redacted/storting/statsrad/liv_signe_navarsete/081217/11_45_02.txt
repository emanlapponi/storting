 Trafikktryggleik knytt til transport av skuleelevar i buss har fleire gonger
                     vore til handsaming i Stortinget, og Regjeringa har m.a. vorte oppmoda om å
                     vurdere om det er mogleg å innføre påbod om sitjeplass for barn under
                     skuleskyss i buss. 

SINTEF la fram rapporten «Sikkerhet knyttet til transport av skolebarn med
                     buss» i slutten av mai 2008. Rapporten viser at skuleelevar i liten grad vert
                     skadde som passasjerar i buss, og at skadane som oppstår, er lite alvorlege.
                     SINTEF viser til at ut frå ulukker registrerte til politiet i perioden
                     2002–2006 kan ein anslå at to barn i grunnskulealder har vorte alvorleg skadde
                     under transport med skulebuss i løpet av denne perioden. Ulukkestala viser at
                     dei alvorlege skadane for denne trafikantgruppa skjer i situasjonar der
                     skuleelevane anten er på veg inn i eller ut av bussen, eller dersom dei går
                     eller syklar til og frå skulen. Kartlegging av tilbodet til fylkeskommunane
                     viser at fleire av fylkeskommunane arbeider aktivt med trafikktryggleik og
                     skuleskyss m.a. ved å stille krav om sitjeplass til skuleelevane, krav om
                     maksimalalder og gjennomsnittsalder ved bussparken eller gjennom eige
                     skyssreglement for sjåførar og elevar. 

Rapporten frå SINTEF viser at det er eit omfattande og komplisert arbeid som må
                     gjerast for å innføre særlege tiltak for denne trafikantgruppa, både med omsyn
                     til økonomi og praktiske og juridiske løysingar. På bakgrunn av funn i
                     rapporten frå SINTEF vil det verte gjennomført naudsynte vurderingar i
                     samarbeid med m.a. Kommunal- og regionaldepartementet og bussnæringa for å få
                     fram forslag til tiltak som kan vere føremålstenlege. Eg vil understreke at
                     Regjeringa er oppteken av at alle skulebarn, uavhengig av kva for fylke dei
                     veks opp i, skal kunne ferdast så trygt som råd er til skulen. Eg vil kome
                     tilbake til Stortinget med ei eiga sak om dette når det er teke endeleg
                     stilling til føremålstenlege tiltak for denne trafikantgruppa, utover dei
                     allmenne krava til sikring som følgjer av gjeldande regelverk. 

Eg vil òg understreke at det i dag er fullt mogleg for fylkeskommunane å stille
                     krav til alder på materiell som skal brukast i skuleskyss. Som heimel har alle
                     bussar i klasse 2 og 3 registrerte etter 1. oktober 1999 pålegg om
                     tilgjengelege setebelte. Om fylkeskommunane set slike krav i anbodsutlysinga,
                     vil ein gradvis få ei naturleg utskifting til bussar med setebelte. 

