 Føremålet med reguleringa av den norske marknaden for elektronisk kommunikasjon
                     er å sikre brukarane i heile landet gode, rimelege og framtidsretta
                     elektroniske kommunikasjonstenester gjennom effektiv bruk av samfunnet sine
                     ressursar ved å leggje til rette for berekraftig konkurranse og stimulere til
                     næringsutvikling og innovasjon. For å leggje til rette for konkurranse peiker
                     Post- og teletilsynet ut tilbydarar med sterk marknadsstilling i ei rekkje
                     førehandsdefinerte marknader og pålegg spesialtilpassa regulatoriske plikter
                     som skal bidra til å bøte på identifiserte konkurranseproblem i marknadene. Ein
                     av marknadene som vert regulert, er marknaden for mobil terminering. Bakgrunnen
                     for denne reguleringa er at tilbydarane i praksis har moglegheit til å
                     fastsetje monopolprisar på avslutting av samtalar, såkalla terminering, i eige
                     nett, og at det er konkurrentane sine kundar som vert fakturerte for
                     termineringsprisen. 

Post- og teletilsynet fatta i 2007 vedtak som medførte at Telenor ASA og NetCom
                     AS frå 1. juli i år har eit symmetrisk nivå på termineringsprisane sine.
                     Termineringsprisane til dei to selskapa vil via ein trappetrinnsmodell verte
                     sette ned til 45 øre i 2010. Størsteparten av trafikken i Noreg vert terminert
                     i desse to netta. Tilsynet påla også Tele2 å redusere sine termineringsprisar i
                     denne vedtaksrunden. Vedtaket om NetCom og Tele2 sine prisar vart påklaga til
                     departementet som klageinstans. Den delen av vedtaket som gjaldt NetCom, vart
                     halde ved lag av departementet. På bakgrunn av at Tele2 fremma nye opplysningar
                     i saka om at selskapet saman med Network Norway AS hadde konkrete planar om å
                     byggje ut eit felles mobilnett, vart det avgjort at Tele2 sine
                     termineringsprisar ikkje skulle reduserast før styresmakta hadde fått oversikt
                     over den nye situasjonen. Tele2 si sak vart derfor send tilbake til Post- og
                     teletilsynet for ei ny vurdering. 

Når det gjeld det nye vedtaket frå tilsynet, legg dette opp til at også andre
                     tilbydarar enn Telenor og NetCom frå neste år trinnvis skal redusere
                     termineringsprisane sine. Samferdsledepartementet er klageinstans for vedtak
                     fatta av Post- og teletilsynet. Klagefristen var 8. desember i år, og
                     departementet har registrert at det har kome inn sju klager. Dersom Post- og
                     teletilsynet etter å ha sett seg inn i klagene, finn å ville halde ved lag
                     vedtaket sitt, skal tilsynet i tråd med rettleiande saksbehandlingsreglar for
                     klager på vedtak sende klagene saman med innstillinga si til departementet
                     innan 8. februar 2009. Klagene vil deretter verte handsama i departementet.
                     Departementet er oppteke av føreseielege rammevilkår i mobilmarknaden.
                     Departementet er òg oppteke av å utføre ei grundig og forsvarleg
                     sakshandsaming. Klagene vil på denne bakgrunnen verte handsama så raskt som
                     mogleg innanfor desse rammene. 

Eg har ikkje på det noverande tidspunktet høve til å kommentere saka sine
                     realitetar, i og med at klagesaka ligg hos meg. 

