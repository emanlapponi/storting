 Ifølgje Statens vegvesen er det lokale ønskje
om å byggje om lag 8 km med gang- og sykkelveg langs E6
i Drivdalen. Statens vegvesen er samd i at dette er ønskjeleg,
særleg på ei 1 km lang strekning sørover
frå Driva skule til fylkesveg 520. Statens vegvesen fann
likevel ikkje å kunne prioritere dette
innanfor ramma til mindre investeringstiltak
på denne stamvegruta i handlingsprogrammet for perioden 2006–2009.
I Sør-Trøndelag er trafikktryggleikstiltak, utbygging
av hovudvegnett for sykkel i Trondheim og kollektivtrafikktiltak
prioriterte først.

Det ligg ikkje føre
planavklaring for gang- og sykkelveg
på strekninga. Før det kan vere aktuelt å prioritere midlar
til tiltaket, må det liggje føre godkjend
reguleringsplan. Eg føreset at Statens vegvesen vurderer
vidare prioriteringar, inkludert eventuelle endringar i høve
til fastsett handlingsprogram. Det må sjølvsagt
gjerast i samband med arbeidet med dei årlege budsjetta,
og det vil skje i samråd med fylkeskommunen. Sidan ruta
går gjennom fleire fylke, må Statens vegvesen
vurdere dei lokale prioriteringane opp mot kvarandre
ved den endelege prioriteringa av tiltak, både
på denne stamvegruta og på stamvegnettet samla
sett.

  Eg er kjend med at regionvegkontoret anbefalte
at prosjektet vart ført opp som marginalprosjekt med eventuelt auka rammer
i slutten av perioden 2006–2009. Med dei budsjettrammene
som vart gjevne av den førre regjeringa, samt den påplussinga
som denne regjeringa la opp til, er det eit etterslep på 25
mill. kr i høve til handlingsprogrammet etter
to år.

Når det gjeld forskotering, har me
jo reglar for korleis kommunen kan ta opp ei forskoteringssak gjennom sine organ
og gjennom fylkeskommunen, og dersom kommunen vel å gjere
det, skal eg sjølvsagt gå nøye
inn i saka og vurdere ho når ho kjem på mitt
bord.





                

  Det er heilt rett at NSB har hatt ein monaleg auke
i talet på kundar dei siste åra, og at dette nokre
stader har medført svært fulle tog i høgtrafikkperiodar.
Eg gler meg over at fleire vel å reise med tog. Eg har
ikkje fått noka melding som tyder på at
NSB ikkje varetek tryggleiken på ein tilfredsstillande måte òg
i rushtida.

Det er NSB som fastset togtilbodet til pendlarane
i Oslo og Akershus ut frå kva selskapet meiner
er forretningsmessig lønsamt. Dei krava til togtilbodet
som er sette av Samferdselsdepartementet, dei beløpa departementet
kjøper togtenester for, og kapasiteten på jernbaneinfrastrukturen
i Oslo-området har likevel stor påverknad
på kva slags togtilbod NSB kan tilby.

Infrastrukturen i Oslo-området er
i dag så godt som fullt utnytta. Dette betyr at utbygging
av infrastruktur er naudsynt for å kunne køyre
fleire pendelavgangar i rushtida. Den pågåande
utbygginga av dobbeltspor mellom Lysaker og
Asker samt den planlagde utbygginga mellom Oslo
og Ski vil betre dagens krevjande kapasitetssituasjon og skape grunnlag
for vidare utvikling og eit godt tilbod for m.a. togpendlarar i
lokaltrafikken i Oslo-området. Eg vil òg arbeide
for å auke satsinga på infrastrukturutvikling i
tråd med Soria Moria-erklæringa og stortingsfleirtalet sitt
vedtak under behandlinga av Nasjonal transportplan 2006–2015.

Samferdselsdepartementets og NSBs avtale om
statlege løyvingar til kjøp av persontrafikk med
tog har stor innverknad på togtilbodet til m.a. pendlarar
i Oslo-området. Denne avtalen skal det forhandlast om på nytt
i 2006. Auka togavgangar i høgtrafikkperiodar
påverkar storleiken på NSB sin materiellpark og
trongen for auka statleg løyving til
kjøp av persontrafikk frå NSB. Eg vil i samband
med forhandlingar med NSB leggje vekt på å vurdere
om det er mogleg å auke talet på togavgangar
i høgtrafikkperiodar i lokaltogtrafikken i Oslo-området.

  Eg er svært glad for det engasjementet
som stortingsrepresentant
Hans Frode Kielland Asmyhr viser, og som slik sett ikkje
står heilt i stil med det budsjettforslaget som Framstegspartiet
fremja, der det låg inne omfattande kutt på nettopp
jernbana. Eg trur brukarane av togtenester i Oslo-området
skal vere glade for at det ikkje er Framstegspartiet
sitt budsjett som denne samferdselsministeren skal styre etter
i neste periode.

I Regjeringa er me opptekne av å auke
tilbodet til togreisande, ikkje minst i intercity-triangelet.
Me ser at det her er store gevinstar, både for
dei reisande, for miljøet og for å avlaste eit
vegnett som er i ferd med å verte overbelasta i dette området.

 Eg gjorde i mitt første
svar greie for kva eg vil gjere både på infrastruktursida
og når det gjeld kjøp av tenester.

Når det gjeld Regjeringa sitt syn
på korleis me skal få ei betre samferdsle omkring
Oslo, og den store utfordringa som ligg her, vil me prioritere kollektivtrafikken,
for dermed å avlaste vegane. Me har altså det
heilt motsette synet i forhold til Framstegspartiet,
som vil auke trafikken på vegane for å avlaste
kollektivtrafikken. Me vil satse på kollektivtrafikken,
inkludert jernbane, i åra framover, og eg er veldig glad
for at Framstegspartiet i Oslo
går inn for bompengefinansiering og slik sett vil vere
med på eit lyft som vil gjere det merkbart betre for kollektivreisande
i dette området i åra framover. Det er eit heilt
nødvendig grep som ein tenkjer seg å ta i Oslopakke
3, som eg ikkje har fått på mitt bord,
men som eg er orientert om, og som eg vil følgje veldig nøye
med på framover.





                

  Det har dei siste åra vore
mange alvorlege ulukker på E6 frå Gardermoen til
Otta. På E6 i Hedmark er 19 menneske drepne dei siste fem åra.
I Hedmark miste totalt 94 menneske livet i trafikken i den same
perioden. 65 pst. av dei drepne og hardt skadde på E6 i
Hedmark var involverte i møteulukker. I samband
med dei siste tragiske ulukkene på E6 i Stange var det
vinterføre, og i begge ulukkene kom det eine
køyretøyet over i motgåande køyrebane.

Det mest effektive tiltaket for å hindre
møteulukker er bygging av midtdelar mellom motgåande
køyrebaner. I St.meld. nr. 24 for 2003–2004, Nasjonal
transportplan 2006–2015, er det føresett at strekninga
E6 Gardermoen–Kolomoen skal byggjast om til firefelts veg
med fysisk midtdelar i planperioden. Dette er følgt opp
i handlingsprogrammet for investeringar på stamvegnettet
for perioden 2006–2009, med anleggsstart i første
fireårsperiode dersom
det blir tilslutning til delvis bompengefinansiering av prosjektet.
Eg er oppteken av at planar og finansieringsopplegg for strekninga
vert avklara, slik at anlegget kan kome i gang og verte
gjennomført som planlagt. I handlingsprogrammet for perioden
2006–2009 er det òg sett av 65 mill. kr til bygging
av fysisk midtdelar på ulukkesutsette strekningar på E6
i Ringsaker kommune.

Som eit ledd i trafikktryggingsarbeidet utfører
Statens vegvesen automatisk fartskontroll på riksvegnettet
i samarbeid med politiet. Langs E6 i Hedmark
er det fem punkt for automatisk trafikkontroll. Trongen for nye
kontrollpunkt vert vurdert årleg. Teknisk kontroll av tunge
køyretøy er eit anna
satsingsområde, med m.a. kontroll av bremsar og dekk. Denne
innsatsen vil verte auka. Vidare vil Statens vegvesen halde fram
med å prioritere brøyting, strøing og
salting av E6 for å halde vegen mest mogleg fri for
is og snø.

I 2005 etablerte Statens vegvesen eigne ulukkesanalysegrupper
i alle regionane. Gruppene er sette saman av fagfolk med
brei kompetanse. Alle vegtrafikkulukker med dødsfall
vert undersøkte av desse gruppene. For dei to siste dødsulukkene
på Stange ligg det enno ikkje føre politirapport eller
rapport frå ulukkesanalysegruppa.

Eg viser òg til mitt svar på spørsmål
nr. 11, frå representanten Thore A. Nistad, i spørjetimen
11. januar i år, som galdt tilhøva på E6
i Oppland.

 Statsråden kan svare eit eintydig
ja på spørsmålet. Det er god økonomi
i å bruke samfunnet sine midlar til
eit betre vegnett, både for å tryggje
vegane og for å sikre ikkje minst næringslivet sine
interesser og dei fastbuande.

Representanten Bredvold har eit stort engasjement
for dette. Han har stilt liknande spørsmål
om E6 og trafikktryggleik tidlegare, og det er veldig bra. Eg har
som statsråd eit sterkt søkjelys på dette.
Regjeringa vil arbeide etter målsetjingane i
Soria Moria-erklæringa om å auke rammene
til vegbygging med 1 milliard kr. Det skal me følgje opp.

Det som kanskje forundrar meg, er at det store
engasjementet som Bredvold har no, og som han òg har hatt
tidlegare, ikkje har vorte nedfelt i ei auka
satsing i dei åra som Framstegspartiet
hadde moglegheit til å påverke
budsjettløyvingar og rammer. Det ville vore eit
betre grunnlag for denne statsråden å begynne
på om rammene hadde vore noko større
då me starta.

 Eg har gjort greie for kva eg ønskjer å satse
på. Eg har gjort greie for dei ulike trafikktryggleikstiltaka
me vil satse på. Eg har gjort greie for at me skal auke
ramma med 1 milliard kr, som det står i Soria Moria-erklæringa,
som ei oppfølging av handlingsprogrammet. Det er den lina
eg arbeider etter.

Når det gjeld prioriteringa av dei
enkelte veganlegga, ligg det føre eit stortingsvedtak
om det som me vil følgje opp. Vidare arbeider me no med
rullering av Nasjonal transportplan, og sjølvsagt
skal me intensivere denne satsinga vidare framover. Målet
mitt er å auke både fokuseringa
og den økonomiske innsatsen på vegbygging i Noreg
i tida som kjem. Slik sett er eg veldig glad for det store
og gode engasjementet som fleire stortingsrepresentantar
og parti viser ved å støtte meg i det viktige
arbeidet framover.





                

 Utbetring av rv. 61 frå Møre
og Romsdal grense til Naveosen starta opp våren 2005 og
er venta avslutta til sommaren. Dette vil fullføre ein
del utbetringar som vart gjennomførte på 1990-talet.
Problemet på strekninga har i hovudsak vore svake
kantar og låg bereevne og i mindre grad den geometriske
utforminga. Kostnadsoverslaget er på 20 mill. kr. Det er
varsla kostnadsreduksjonar på strekninga.

For strekninga frå Naveosen til Bryggja
vart det utarbeidd ein detaljplan etter veglova i 1980.
Vågsøy kommune har nyleg bede Statens vegvesen
vurdere om denne planen er tilstrekkeleg plangrunnlag for å utbetre
strekninga. Hovudutval for samferdsle i Sogn og Fjordane har bede Statens
vegvesen om eit notat om utbetring av rv. 61. Det vart sendt til
dei i førre veke.

Strekninga frå Naveosen til Bryggja
er ikkje prioritert i handlingsprogrammet for øvrige
riksvegar i Sogn og Fjordane i perioden 2006–2009. Kostnadsreduksjonane på strekninga Møre
og Romsdal grense–Naveosen vil berre kunne finansiere
ein liten del av utbetringa frå Naveosen til
Bryggja. Eg vil i arbeidet mitt, her som elles, leggje avgjerande
vekt på prioriteringane til Vestlandsrådet og
Sogn og Fjordane fylkeskommune.

   Posten Norge
AS har gjennomført ei omfattande omstilling og effektivisering
av verksemda dei siste åra, og selskapet kan
i dag vise til svært gode resultat.
Dette har skjedd samtidig som Posten har lagt vinn på auka
service og kvalitet på dei leveringspliktige posttenestene.

Eg er som forvaltar av staten sitt eigarskap
i Posten oppteken av at selskapet skal fortsetje med å utvikle
verksemda til ei moderne og effektiv verksemd
som tek samfunnsansvar. I dag kjem i underkant av 90 pst. av Posten sine
inntekter frå konkurranseutsette område. Konkurransen
i marknaden legg press på verksemda til å effektivisere
drifta og vidareutvikle tenestene. Samtidig vil inntektsbortfall
på grunn av nedgang i A- og B-postvolumet, saman med den
generelle løns- og kostnadsveksten, framleis vere
ei stor utfordring for Posten si lønsemdsutvikling i åra
framover. Utviklinga i postmarknaden legg med andre ord,
uavhengig av om og eventuelt når postmarknaden vert
liberalisert, eit press på Posten til å gjennomføre
tiltak for å underbyggje lønsemda i selskapet.

Eg veit at styret og leiinga i Posten vil vidareføre
den vellukka utviklinga i selskapet, og at dei gjer dei nødvendige
tilpassingane for å sikre at vi òg i
framtida vil ha ei god og effektiv postverksemd, som skal vere
til stades for alle brukarane i heile landet.

 Løyvinga til asfaltering i 2006 vart
gjennom handsaminga av tilleggproposisjonen auka med 70
mill. kr. Dette er lagt inn i den ordinære løyvinga
til kvar region og fordelt med 10–19 mill. kr til kvar
region. Region sør, som omfattar m.a. Telemark, fekk 15
mill. kr. Vidare fekk Region aust 19 mill. kr, Region vest
13 mill. kr, Region midt 10 mill. kr og Region nord 13 mill. kr.

Regionane fordeler midlane til asfaltering
ut frå fastsette kriterium som skal sikre fordeling
av midlane i høve til tilstandsutvikling av vegdekka. Midlane
vert fordelte til dei vegstrekningane i regionen der behovet er
størst. Dette gjer at dei årlege overføringane
til kvart fylke òg relativt sett vil variere.

Sjølv med vår auke
i forhold til Bondevik II sitt budsjett er den
totale ramma til Region sør for 2006 for post 23, som omfattar
dette området, om lag 63 mill. kr lågare enn i
2005. Det betyr at regjeringa Bondevik kutta ganske mykje
på dette. Sjølv om vi prøvde å følgje
opp noko av det, vart det ikkje nok. Dette vil
resultere i at òg innsatsen til asfaltering i regionen
vert redusert. I 2005 gav Vegdirektoratet regionen høve
til å overskride budsjettet til asfaltering med 15 mill.
kr. Telemark sin del av dette var 5 mill. kr. Denne overskridinga
vil i samsvar med tidlegare praksis verte dekt av ubrukte midlar
på andre postar, og dei oppgitte 5 mill. kr vert
såleis for Telemark sitt vedkommande ikkje kravde
tilbake.

Thorbjørn Jagland hadde
her gjeninntatt presidentplassen.

