 Eg vil takke interpellanten for at han tek opp spørsmålet om resultat og oppfølging av hovudstadsmeldinga. Ein velfungerande hovudstad er viktig for dei som bur i Oslo, men òg avgjerande for heile landet. Oslo er ein viktig by for handel, tenester og hovudkontor for næringslivet, som heile landet har nytte av. I eit moderne kunnskapssamfunn er hovudstaden viktig med si tyngd av universitet, høgskular, forsking og kulturinstitusjonar. Det er bra for Noreg at me har eit samspel mellom storbymiljø i hovudstaden og dei mange sterke regionane og lokalsamfunna rundt om i landet.




Lat meg fyrst slå fast at eg vurderer at me har kome særs langt i å følgje opp tiltaka i hovudstadsmeldinga, og med gode resultat. Mange departement – dei fleste tiltaka ligg utanfor Kommunal- og regionaldepartementet sitt område – har bidrege i dette arbeidet, saman med regionale og lokale styresmakter. Oslo skal vere ein god by å bu i for alle. Gode nærmiljø er avgjerande for å byggje ein by. Dei store samfunna vert bygde av dei små, òg i ein storby som Oslo. Områdesatsing er difor eit viktig tiltak i hovudstadsmeldinga.




Oslo kommune har ansvaret for den heilskaplege utviklinga i Groruddalen. Miljøverndepartementet samordnar staten sin innsats, men fleire departement tek del. Regjeringa har bidrege med 586 mill. kr og Oslo kommune med 266 mill. kr. Samferdselsdepartementet har m.a. medverka til å doble talet på avgangar og til oppgradering av stasjonar langs Grorudbana og Furusetbana, ny gang- og sykkelbru over E6 og fleire nye gang- og sykkelvegstrekningar. Miljøverndepartementet medverkar med midlar til bydelspark i kvar bydel og til opprusting av ein Akergard i kvar bydel. Mange ferdigstilte turvegtiltak gjer det no mogleg å gå og sykle langs Alnaelva. Det gir livskvalitet.




Kommunal- og regionaldepartementet gir støtte til områdeløft for to nye område i kvar bydel i Groruddalen. Støtte er gitt m.a. til sosiale arrangement, motorsenter og skatehall på Haugenstua, opprusting av Svartjern på Romsås og til leiarprogram for ungdom. Barne-, likestillings- og inkluderingsdepartementet medverkar med midlar til gratis kjernetid i barnehagane. Kunnskapsdepartementet gir midlar til Språkløftet og Utviklingsprosjektet, dvs. ekstra ressursar til skular med meir enn 25 pst. minoritetsspråklege. Helse- og omsorgsdepartementet medverkar med midlar til to folkehelseprosjekt.




Det er i 2011 gjennomført ei midtvegsevaluering av satsinga i Groruddalen. Konklusjonen er at satsinga i hovudsak er på rett kurs.




Staten og Oslo kommune har inngått ein intensjonsavtale om eit handlingsprogram for Oslo sør for perioden 2008–2017, om forpliktande samarbeid for å betre oppvekst- og levekåra i bydelen Søndre Nordstrand. Staten gir om lag 16,4 mill. kr i ekstraordinære midlar til handlingsprogrammet i 2012.




Hovudstadsmeldinga slår fast at det er store levekårsutfordringar i hovudstaden. Oslo har ein relativt høg prosent innvandrarar. Kvalifisering og arbeid er nøkkelen til inkludering. Innvandrarar vert prioriterte ved inntak til arbeidsretta tiltak saman med ungdom, langtidsledige og personar med minska arbeidsevne. Introduksjonsprogram og opplæring i norsk og samfunnskunnskap er viktige tiltak retta mot nykomne innvandrarar.




Regjeringa la i samband med statsbudsjettet for 2007 fram ein handlingsplan mot fattigdom. Planen er følgt opp med tiltak og styrkingar i dei årlege statsbudsjetta. Tiltaka er retta mot grupper i arbeidsmarknaden med svake kvalifikasjonar, mot inkludering av barn og unge og tiltak for å betre levekåra for vanskelegstilte. Tilskotsordninga Barne- og ungdomstiltak i større bysamfunn er ei sentral ordning som er retta mot barn, unge og familiar som er råka av fattigdomsproblematikk. Tilskotsordninga er styrkt, seinast i 2012.




Regjeringa har òg teke initiativ til og del i plansamarbeidet mellom Oslo og Akershus. Målet er å få til ein meir koordinert areal- og transportpolitikk i Oslo-regionen som kan redusere utslepp av klimagassar og lokal forureining, leggje til rette for auka bruk av kollektivtransport og bevare Marka, grøne lunger og verdifulle jordbruksareal.




Som samferdsleminister hadde eg eit godt og fruktbart samarbeid med Oslo og Akershus om Oslopakke 3, som vart innført i 2008. Pakka skal finansiere raskare utvikling av transporttilbodet i Oslo og Akershus og sikre god framkomst for alle trafikantgrupper. Oslopakke 3 vert finansiert av bompengar og løyvingar frå staten, Oslo kommune og Akershus fylkeskommune.




Revidert avtale om Oslopakke 3 frå 2012 byggjer på målsettinga i klimaforliket om at vekst i persontransporten i storbyområda skal skje med kollektivtransport, sykkel og gange.




Opprusting av vegstrekningar for auka trafikktryggleik, redusert støy og betre framkomstvilkår for mjuke trafikantar er spesielt viktig i Groruddalen-satsinga.




Regjeringa har lagt til rette for ei rekkje verkemiddel som vil betre den lokale luftkvaliteten, både mellombelse og meir varige tiltak – regelverksendringar og endringar i metodar og teknologi.




Jernbana er ein viktig del av kollektivtilbodet i austlandsområdet. Det er m.a. føreslått 827. mill. kr til nytt dobbeltspor Oslo–Ski, nær ein million til togtilbodet i austlandsområdet, og 2,9 mrd. kr til statleg kjøp av persontransport. Ny rutestruktur på jernbane gjer kvardagen enklare for folk i Oslo og i austlandsregionen. Det er mange pendlarar som skal ut og inn av byen, og me må innsjå at veksten i pendlarar, folk som skal til og frå arbeid, må takast på kollektiv, sykkel og gange i framtida. Viss ikkje vil Oslo verte kvelt av biltrafikk. Dette er ei utvikling me må løyse i lag – staten, Oslo kommune og Akershus fylkeskommune.




Sett i forhold til folketilveksten er det ingen auke i kriminaliteten i Oslo sidan 2006. Det er positivt. Det er òg positivt at oppklaringsprosenten er betra frå 19,4 pst. i 2006 til 24,1 pst. i 2011.




Budsjettet for Oslo politidistrikt har auka frå 1,4 mrd. kr i 2007 til 2,1 mrd. kr i 2012. Det vert satsa særskilt på å auke tryggleiken i område av sentrum som har vorte oppfatta som utrygge. Dei siste somrane har det òg vore ei særskilt sentrumssatsing gjennom auka patruljering og bruk av mobile politipostar i sentrum. Det å vere trygg i kvardagen er ein viktig del av livskvaliteten for folk i Oslo.




Frå 2012 er det tidlegare gjengprosjektet lagt inn som ei linjeoppgåve ved seksjon Organisert kriminalitet i erkjenning av at denne innsatsen må ha eit langsiktig perspektiv.




Auken i løyvingane til Oslo politidistrikt er også gjort for betre å kunne handtere dei nasjonale oppgåvene som politidistriktet forvaltar. Dette gjeld m.a. livvakttenesta, beredskapstroppen, helikoptertenesta og planlegging av det nye beredskapssenteret. 22. juli har vist oss at me må satse meir, og me må satse meir planmessig på tryggleik, på sikkerheit, og Oslo er definitivt den byen som er mest utsett.




Tiltaka som er sette i gang på landsbasis for å styrkje nyskaping, er òg viktige for Oslo. Investinor vart oppretta i 2008. Selskapet har kontor i Trondheim og har ein forvaltningskapital på 3,7 mrd. kr. Selskapet har 28 verksemder i porteføljen, og 9 av desse har hovudkontor i Oslo.




Dei seks nye landsdekkjande såkornfonda som skal opprettast, vil gi ny von for nyskaping i Oslo så vel som i andre delar av landet.




Det skjer ein interessant framvokster av kulturnæringar og kunnskapsmiljø, m.a. langs Akerselva og på Grünerløkka. Kulturnæringane i Oslo står for 45 pst. av den totale verdiskapinga i dei norske kulturnæringane.




Regjeringa legg til grunn at ny statleg verksemd skal leggjast utanfor Oslo, med mindre det ligg føre særskild grunngiving. Dersom det ikkje er mogleg med lokalisering utanfor Oslo, skal lokalisering i Groruddalen vurderast. Dette er seinast følgt opp i retningsliner som vart sende over til Statsbygg i januar 2012. Likevel viser alle tal at veksten i statlege arbeidsplassar er stor i Oslo. Alle dei tunge statlege institusjonane ligg her, og det meste av veksten som kjem i statlege arbeidsplassar, kjem ikkje som følgje av einskildvedtak. Veksten kjem som følgje av organisk vekst og budsjett som har auka – ikkje minst med raud-grøn regjering, som har sett fellesskap og fellesskapstenester i høgsetet, og dermed òg auka budsjettet i dei aller fleste sektorar.




Regjeringa har gitt kommuneøkonomien eit stort løft. Det har i perioden 2005–2012 vore ein realauke i dei samla inntektene til kommunesektoren på 61 mrd. kr. – tilsvarande over 20 pst. Oslo har fått sin del av denne veksten. Etter våre anslag vil Oslo i 2013 få ein nominell vekst i frie inntekter på om lag 5,9 pst., noko som er godt over gjennomsnittet for sektoren. I 2011 hadde kommunen eit driftsoverskot på 4,5 pst. målt i forhold til driftsinntektene, noko som òg er langt over gjennomsnittet, som var 2,5 pst.




Etterspurnaden etter nye bustader aukar og er ei stor utfordring for dei store byane, og særleg for Oslo. Men me er på rett veg. Bustadbygginga skyt no fart. Frå 2009 til 2011 var talet på igangsette bustader i Oslo nær tredobla. Prognosesenteret anslår i sin rapport frå september i år at det på landsbasis vil verte bygd om lag 30 000 bustader i 2012. I Oslo forventar dei ei igangsetjing av 3 600 bustader i år, og me har føreslege ein vekst i låneramma til Husbanken på 20 mrd. kr i 2013 for å byggje opp om den veksten, som må fortsetje.




