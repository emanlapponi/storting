  Jeg legger stor vekt på en optimal
organisering av Kystverket og de tjenester som de tilbyr sine brukere.
I St.meld. nr. 13 for 2000-2001 Om organisering av Kystverket, som
ble behandlet i Stortinget den 27. februar i år, fremholdes
det at Kystverkets forvaltning og administrasjon på regionalt
nivå bør gjennomgås. Poenget med et slikt
arbeid er å se på mulighetene for effektivisering
og spesialisering samt å sentralisere ulike funksjoner
der dette er rasjonelt. 

I Innst. S. nr. 127 for 2000-2001 slutter flertallet
i samferdselskomiteen seg til at plasseringen av administrative
funksjoner kan vurderes ut fra hensynet til effektiv drift.

Lostjenesten har i øyeblikket sju
losformidlingssentraler langs kysten. Losformidlerne har som hovedoppgave å motta
losbestillinger fra lossøkende fartøyer og å tilvise
losinger på bakgrunn av bestillingene. Losformidlingsdatabasene
anvendes til registrering av trafikken langs kysten og til å føre
kontroll med bruken av farledsbevis. Sentralen i Lødingen
har ansvaret for losformidlingen i Nordland, Troms og Finnmark.

Et viktig effektiviseringstiltak i lostjenesten
vil være å sentralisere losformidlingen til færre
steder. De siste års utvikling med innføring av
datasystemer og mobiltelefoner har gjort dette mulig. Kystdirektoratet
går i denne omgang inn for at tre steder skal drive losformidling. Disse
stedene vil være Horten, Kvitsøy og Lødingen. Denne
omleggingen forventes gjennomført i løpet av inneværende år.
Erfaringer fra denne omleggingen vil være avgjørende
for en eventuell videre effektivisering av tjenesten. En slik framtidig
effektivisering kan oppnås ved at formidlingen legges til
ett sted for hele landet.

Jeg understreker at den framtidige strukturen
for losformidlingen selvsagt må ta hensyn til effektiv
drift, samtidig som vi har et sterkt behov langs vår langstrakte kyst
for å opprettholde høyest mulig sikkerhetsnivå.
Lostjeneste og tilhørende losformidling er et viktig element
i denne sikkerheten.

En ytterligere samling av funksjoner til én
felles losformidlingssentral vil derfor først bli vurdert
på bakgrunn av de erfaringer man vil trekke ved etableringen
av tre losformidlingssentraler. Det er derfor ingen planer om å legge
ned losformidlingssentralen i Lødingen.

  Jeg er helt enig med representanten Kristiansen
i at dette er et viktig kystområde, hvor det er viktig å ha
en god kystberedskap, og lostjenesten er en del av dette. Sentralen
i Lødingen er av veldig stor betydning og kommer til å være
det også i fremtiden, og jeg kan ikke se at det vil være
forsvarlig, med det vi kan overskue for tiden, å foreta
noen endring i dette. Dette vil også være en del
av et totalsystem som må ha andre elementer. Men vi har
samtidig et krav på oss, siden dette er tjenester som er
betalt av næringen, til å sørge for at
dette drives på en rasjonell og fornuftig måte,
slik at de totale losressursene vi har, utnyttes så godt som
mulig. Og jeg slipper vel å gjøre oppmerksom på at til
tider kan loskapasiteten være en flaskehals.

  Representanten har helt rett når
han oppfatter dette som et positivt svar. Vi har behov for den kompetansen
som ligger i Lødingen, og jeg kan ikke se at det foreligger
grunner til å endre på dette, så langt
som vi kan overskue.





                

