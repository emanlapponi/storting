  Kontroll med ressursuttaket i våre
havområder er en grunnleggende forutsetning for en stabil
og langsiktig høy avkastning fra fiskeriene. Som fiskeriminister
er jeg svært opptatt av dette.

Jeg er ikke ukjent med at det går
og har gått rykter om at det finner sted ulovligheter i
form av kvotejuks. Jeg er imidlertid kun i den aller siste tid gjort
oppmerksom på at omgåelsene kan ha et meget stort
omfang. Det lar seg ikke tallfeste hvor stort dette omfanget er,
men det kan fastslås at omfanget er så stort at
en økt kontrollinnsats og sterkere reaksjoner må iverksettes.
Dette bekreftes av kontroll som foretas av Kystvakta, Fiskeridirektoratet
og salgslagene.

Fiskeridepartementet tar selvfølgelig
også velfunderte påstander om ulovligheter på alvor.
Men det kan ikke være slik at utøvelsesreglene
for denne næringen, med et mangfold av aktører
innenfor enorme havområder, skal baseres på rykter.
Det ville være uansvarlig av meg. Jeg må ta utgangspunkt
i de opplysninger som fremkommer av kontrollinstansenes og påtale-
og domsmyndighetenes virksomhet innenfor dette området.
Og disse tegner et noe mindre dramatisk bilde enn det vi har kunnet
lese ut av mediene de siste dagene. 

Fiskeridepartementet arbeider kontinuerlig
med å forbedre og effektivisere kontrollvirksomheten. Dette
innebærer også å være i dialog
med næringen og trekke veksler på det erfaringsgrunnlaget
fiskere, kjøpere og andre aktører sitter inne
med. 

I går avholdt jeg et møte
i Fiskeridepartementet med representanter fra Norges Fiskarlag,
Fiskerinæringens Landsforening, Fiskesalgslagenes Samarbeidsråd,
Kystvakta, Fiskeridirektoratet og Justisdepartementet. På dette
møtet var det enighet om en rekke tiltak for å komme kvotejukset
til livs. Vi kommer ikke utenom at det må settes inn mer
penger i kontrollen. Dette kan skje delvis ved omprioriteringer,
at aktørene på kjøper- og selgersiden
tar en større del av kostnadene ved økt kontroll,
og at det bevilges friske midler fra fellesskapets side. 

Det ble videre fokusert på behovet
for innføring av landingsseddel samt strengere og mer effektive
reaksjoner på det strafferettslige og administrative nivå.
At påtalemyndigheten må prioritere de
sakene som relaterer seg til kvotejuks, ble sterkt understreket
i denne sammenheng. Likeledes skal arbeidet med å fremme
gode holdninger innenfor næringen vektlegges.

  Jeg er enig med representanten Kongshaug i
at det er viktig at man ikke generaliserer i denne saken, og at
man setter inn tiltak der de virker. 

Det har alltid vært slik at man gjennomfører
en omfattende kontroll. Slik skal det fortsatt være. Videre
har det alltid vært slik at de som utfører denne
kontrollen, rapporterer til fiskerimyndighetene om hvordan dette
følges opp, og hvorvidt det følges opp i det omfang
som er nødvendig for å få kontroll med
de faktiske forhold. 

Basert på den oppsummeringen vi gjorde
på møtet i går, har vi konkludert med
at det er grunnlag for å øke straffereaksjonene
og kontrollere mer. Dette er og bør alltid være
en helt naturlig del av fiskeriforvaltningens arbeid. Jeg vil sørge
for at jeg hele tiden holdes orientert om situasjonen når
det gjelder dette, og at de nye tiltakene som vi nå iverksetter,
fungerer, slik at vi kommer dette til livs. 





                

  Stortinget har de siste to år bevilget
1,7 mill. kr til inspektørordningen på sjøen. Det
er på denne bakgrunn ansatt fire inspektører.
Disse brukes innen torskesektoren i Barentshavet og under det norske
makrellfisket i Nordsjøen.

I Barentshavet brukes inspektørene
om bord på trålere hele året, bortsett
fra perioden september–oktober, da de brukes om bord på norske
ringnotfartøyer under makrellfisket. 

I torskefisket har inspektørene stått
om bord i tråleren fra to til seks uker. I makrellfisket
har inspektørene vært om bord i hele perioden
fartøyet brukes til å fiske sin kvote.

Om bord på trålerne er det
to inspektører som følger fartøyets vaktordning,
mens det under makrellfisket er én inspektør.

  Jeg kan bekrefte at de midlene som er avsatt
til dette formålet, blir brukt. Jeg kan også gjenta
det jeg sa i mitt forrige svar, nemlig at midlene avsatt til kontroll
skal økes. Det er min holdning at fiskeridirektøren
er den nærmeste til å vurdere hva som gir mest
mulig kontroll basert på de midlene som vi har tilgjengelig.
Hvis fiskeridirektøren kommer til at det mest effektive
er at vi øker kontrollene om bord i fartøyene,
vil jeg ta det til etterretning og følge det. Hvis han konkluderer
med at midlene i kontrolløyemed er bedre anvendt om de
brukes på andre forhold i fiskeriene, vil jeg fortsatt
mene at han er den nærmeste når det gjelder å være
kompetent til å vurdere hvor vi får mest mulig
kontroll for pengene.





                

  Enhver feil i fangststatistikken forkludrer
både grunnlaget for forskernes kvoteanbefalinger og grunnlaget
for den eksisterende regulering av fisket. I dag har vi ikke tallfestede
anslag for feil i fangststatistikken for norsk-arktisk torsk. Det
er derfor umulig å gi en brukbar kvantifisering av hvilken
effekt underrapportering har for prognoser for fangst og bestand.

Underrapportering på et nivå omkring
100 000 tonn i år og neste år, slik representanten
Myrvoll antyder, vil selvsagt øke faren for at vi går
glipp av den bestandsøkningen som avtalt kvote for 2001-2003
i utgangspunktet skulle gi rom for. 

Ved siste bestandsvurdering i Det internasjonale
råd for havforskning, ICES, var det en bred diskusjon om påliteligheten
av fangstrapporteringen. Konklusjonen var at problemet kan være
betydelig, men tilgjengelig dokumentasjon var for spinkel til at
man kunne tallfeste feilen. ICES presenterte derfor ikke beregninger
basert på underrapportering. Det ble imidlertid innført
enkelte endringer for å gjøre beregningene mindre
følsomme for eventuelle langtidsendringer i grunnlagsdata,
men prognosene er fortsatte følsomme for eventuelle feil
i fangststatistikken de siste årene og i kommende år. 

I løpet av det siste året
er det fra Havforskningsinstituttets side satt i gang flere prosjekter
for å belyse påliteligheten i fangststatistikken.
Det er satt ned en referansegruppe som skal etablere et system for å framskaffe
pålitelige fangstdata med tilhørende anslag for
usikkerhet. Videre er det etablert en referanseflåte bestående
av seks fiskefartøy som foretar regelmessige og detaljerte
målinger, og samtidig foretas det spørreundersøkelser
rettet mot fiskerinæringen. 

Problemstillingene knyttet til underrapportering
i torskefiskeriene er således satt på dagsorden,
og tiltakene som jeg nå har nevnt, vil danne grunnlag for
en nærmere tallfesting av problemet. I dag har vi imidlertid
ikke grunnlag for en konkret beregning av endrede fangstprognoser.

  Jeg prøvde å svare veldig konkret
på det spørsmålet som var stilt fra representanten Myrvoll.
Og det konkrete svaret når det gjaldt å kvantifisere,
er at dette pr. i dag ikke lar seg kvantifisere i et slikt omfang
at man kan beregne den eksakte effekten av det.

Men dette er ting som man tar på alvor.
Man har iverksatt nye utredninger for å være i
stand til å kvantifisere dette. Når vi likevel
har funnet grunnlag for å sette denne kvoten som vi har
gjort, er det også basert på de analyser som Havforskningsinstituttet
har gjort, som viser en underliggende vekst i bestanden, men disse
analysene er også basert på de usikre tallene
man har. Det er gitt et konfidensintervall på dette, og
det er det som vi er nødt til å forholde oss til.





                

  Spørsmålet om adgang til transitt
av fisk gjennom Norge ble reist fra EUs side under forhandlingene
om EØS-avtalen. En transitt innebærer at EU-fartøy
kan lande fisk i Norge for videre transport til EU, uavhengig av
ordningen med omsetning gjennom eller med godkjenning av et salgslag.
Da EØS-forhandlingene ble avsluttet, var dette spørsmålet
fremdeles ikke avklart. Partene var imidlertid enige om å fortsette
drøftingene med sikte på å nå fram
til en gjensidig tilfredsstillende løsning.

Forhandlingene ble senere gjenopptatt, og det
ble oppnådd enighet om en tekst i november 1995. Under den
etterfølgende behandlingen av avtalen i EU, reiste Sverige
innvendinger mot avgiftsdelen. Senere sluttet også Frankrike
seg til de innvendinger som var reist. Avtalen ble som en følge
av dette ikke finalisert, og det er fortsatt situasjonen.

Den framforhandlede avtalen innebærer
at for å kunne transittere fisk måtte EU-fartøyer
lande fisken i en av 20 utpekte havner. Landingene skulle varsles
i god tid. Havnene ble valgt under hensyn til muligheten for å gjennomføre
en ressurskontroll og en rimelig geografisk spredning. Ved slik
transitt skulle det betales en kontrollavgift.

En slik transittordning vil inngå som
en del av de bestemmelser som gjelder for handel av fisk mellom
Norge og EU. I disse bestemmelsene som er regulert i Protokoll 9
til EØS-avtalen, er det en del uavklarte spørsmål.
For Norge er dette ikke tilfredsstillende, og det har fra 1999 vært
en dialog mellom EFTA-landene og EU-kommisjonen for å gjøre
noe med denne situasjonen. EU-kommisjonen har ikke signalisert noen
sterk vilje til omfattende realitetsdrøftinger av eventuelle
endringer eller presiseringer i EØS-avtalens Protokoll 9.

Vi må imidlertid forholde oss til
at transitt er noe vi i EØS-avtalen har forpliktet oss til, og at
EU har signalisert at de fremdeles ønsker en slik ordning.

Det er således ikke riktig å hevde
at Regjeringen signaliserer en endring av politikken. Det som skjer,
er at vi følger opp det initiativet som er tatt for å komme
i dialog med EU om handelsbetingelser for eksport av fisk til EU. Transittspørsmålet
vil være en del av den totalpakken som er oppe i dialogen
med EU.

  Som jeg sa, er spørsmålet om
transitt ikke på plass. Vi har altså ikke transittering
 av fisk gjennom Norge. Men vi har en avtale som åpner for
dette, og som kan iverksettes hvis begge parter er enig.

Transitt betyr at ting ikke omsettes. I den
avtalen som er gjort med EU, har vi sørget for at fisken
blir kontrollert hvis den landes i Norge. Vi har også sørget
for at de norske kontrollmyndighetene eller salgslagene som skal gjøre
dette, skal ta seg betalt for det.

Så lenge vi sikrer at transittering
ikke er omgåelse av regelverk eller gjelder fangst utenom
kvote, og vi sørger for at det blir registrert og rapportert,
bør kontrollen med dette være akkurat like god
som den kontrollen vi utøver med egne fartøy.

  Det er en reell fare for at representanten
Bastesen får oppfylt sitt ønske, for det har ikke
vært særlig stor vilje fra EU-kommisjonens side
til å gå videre når det gjelder disse
spørsmålene. 

Men jeg vil gjenta det som jeg sa i sted: I
den avtalen som er framforhandlet – og det er altså en
spesifikk avtale med EU som gjelder transitt av fisk gjennom Norge – skal
kontrollspørsmålene være ivaretatt ved
at fisken skal kontrolleres ved landing, ved at EU-fartøyene
er nødt til å forholde seg til et lite antall
havner, og ved at de er nødt til å varsle på forhånd
om hvor de kommer, og når de kommer.





                

 La meg få lov til å begynne
med å slå fast at regelverket 

er

 komplisert.
Eksempelvis er reglene om bifangst og minstemål ikke alltid
like enkle å forholde seg til når man driver fiske.
Når man setter bruk, vet man ikke hva man får.
En fisker er imidlertid ikke en forbryter selv om fangsten ikke
alltid måtte passe til regelverket. Det er ikke kriminelt å få for
mye bifangst. Det som er kriminelt, er å prøve å skjule
faktum.

Det man skal gjøre, er å føre
fangstdagbok, slik at det fremgår hva man har fått,
og ved levering skal det føres bryggeseddel, eller sluttseddel,
som viser fangsten som den er. Deretter skal den delen av fangsten
som eventuelt er i strid med reglene, inndras, og verdien tilfaller
salgslagene, som, som kjent, er eid av fiskerne selv. Fiskeren får
kompensert kostnadene ved ilandføring av fangsten, standardisert
til 20 pst. av inndragningsbeløpet.

Det er dette som er en lojal etterlevelse av
reglene, og denne form for inndragning er på ingen måte
en kriminalisering av fiskerne. Dersom man imidlertid forsøker å skjule
det som har skjedd, ved uriktig føring av fangstdagbok
eller sedler, er situasjonen en annen.

Når det gjelder spørsmålet
om å ta initiativ til å få oppnevnt en
sannhets- og amnestikommisjon, anser jeg dette – på bakgrunn
av mitt svar til representanten Kongshaug – som en uaktuell
tilnærming til de spørsmål vi står
overfor. Jeg viser for øvrig til mitt tidligere svar til representanten
Kongshaug vedrørende spørsmålet om omfattende
kvotejuks.

Avslutningsvis må jeg understreke
at aktørene har et nøkkelansvar for å ivareta
fiskeressursene. Fiskerne benytter seg vederlagsfritt av våre
felles naturressurser og bør ikke sage over den greina
som de sitter på. Gjennom systematisk juks er det ikke
bare torskebestanden som står i fare, men også fiskernes
eget levebrød.

 Jeg forstår meget godt representanten
Bastesens reaksjoner og de initiativ som han kaller på.
Jeg har nøyaktig samme holdning til dette. Dette er ting
som vi er nødt til å gjøre noe med. Vi
må sette inn kontrollressurser der de virker. Vi må ta
til doms de som har gjort noe feil, og da mener jeg at det er feil
signal å gi et generelt amnesti basert på en rykteflom. 

Vi har en generell økning i antall
saker som bringes til påtale. Dette er bra, og jeg håper
at det er avskrekkende. Vi skal styrke disse tiltakene, de skal
ha mer avskrekkende effekt, vi skal ha mer kontroll. Men min holdning
er at hvis den mest effektive kontrollen er på kaikanten,
så skal vi gjøre den der. Hvis den mest effektive
kontrollen er å se i dokumenter og sjekke om inngående
og utgående kjøp stemmer, så skal vi
også gjøre det.

  Fiskermanntallets formål er å sikre
en registrering av alle som er bosatt i Norge og som har saltvannsfiske
eller dyrefangst i havet som næring, til bruk bl.a. ved
tilståelse av rettigheter eller støtteordninger
for dem som helt eller delvis har fiske eller fangst som levevei.

At man er ført i fiskermanntallet,
har hovedsakelig betydning i tre ulike tilfeller:

		Det er ved tilståelse av
rettigheter etter folketrygden, dvs. sykepenger, yrkesskadeerstatning
mv.

		Det er ved tilståelse av støtte i henhold
til ulike støtteordninger, som garantilott, a-trygd, lineegnetilskudd, refusjon
av avgift på mineralolje, pensjonstrygd mv.

		Det er til å styre deltakelsen i de forskjellige
fiskeriene.

I tillegg brukes registrering i fiskermanntallet
når man vurderer om en person er yrkesfisker, eller om
vedkommende skal karakteriseres som fritidsfisker i saltvannsfiskelovens
forstand. En person som ikke er ført i fiskermanntallet,
regnes som fritidsfisker og er underlagt saltvannsfiskelovens bestemmelse
om bruk av største mengde fangstredskap.

Om man står registrert i fiskermanntallets
blad B, har dessuten betydning for om søknad om ervervstillatelse kan
innvilges eller ikke.

Dersom man endrer vilkårene for opptak
i fiskermanntallet, vil dette således ha betydning utover
det at en manntallsført person får drive fiske
med en redskapsmengde som overskrider det en annen fritidsfisker
har anledning til å bruke.

Jeg ønsker ikke å gå inn
for å endre vilkårene for å kunne føres
i fiskermanntallet uten at dette er grundig utredet. Jeg viser imidlertid
til at en arbeidsgruppe, bestående av representanter fra
bl.a. Norges Fiskarlag og fiskerimyndighetene, tidligere
har fått i oppdrag å se på regelverket
omkring fiskermanntallet. Arbeidet pågår og  
   vil fortsette utover i 2001. Jeg vil sørge for at arbeidsgruppen
orienteres om spørsmålet som her er reist, og
at dette drøftes internt i denne arbeidsgruppen. Jeg vil
avslutningsvis minne om at yrkesfiskere fortsatt bør ha
et visst yrkesvern. Men når arbeidsgruppen kommer med sin
tilråding, vil jeg selvsagt se nærmere også på denne problemstillingen.

  Ifølge det jeg kjenner til om denne
saken, tror jeg det vil være å gå for
langt å karakterisere dette som forsøksfiske eller
forskning som faller inn under de definisjonene som vi normalt bruker. Jeg ønsker å bruke
som prinsipp at like saker skal behandles likt. 

Det er en kjent sak at det er en relativt stor
del av befolkningen som etter hvert har rimelig greit med fritid, det
kan være folk som driver i aktiviteter der de har lange perioder
ute av tjeneste. Jeg tror at det vil være feil anvendelse
av våre ressurser om vi skal legge spesielt til rette for
at personer som har mye fritid, skal kunne utvide sin virksomhet
på bekostning av det som er yrkesfiske. Men denne problemstillingen
vil, som jeg sa, bli vurdert i forbindelse med framlegget av rapporten
fra det utvalget som nå er i arbeid.

  Vi har et regelverk gjennom f.eks. reglene
om satellittsporing av fiskefartøy, fangstdagbokføring
og bryggeseddel/sluttseddel som skal sikre at den fangsten
fiskeren tar ut av havet, blir registrert. Jeg forventer at fiskerne
følger dette regelverket.

Fiskeridirektoratet og Kystvakten legger ned
et stort arbeid for å kontrollere både utøvelsen
av fiske og levering av fangst. Det sier seg imidlertid selv at
vi ikke kan kontrollere enhver landing, langt mindre enhver fangstoperasjon.
Det ville kreve langt større ressurser enn det som er mulig å sette
inn, og jeg tror heller ikke at noen av oss ved nærmere
ettertanke ønsker et samfunn hvor kontrollen er så tett.

Når det gjelder omfanget av det jukset
som begås, viser jeg til mitt svar på spørsmålet
fra representanten Kongshaug.

Det er likevel viktig at det blir reagert på de
brudd på reglene som blir avdekket. Vi foretar i dag administrative inndragninger,
og alvorlige regelovertredelser blir i tillegg anmeldt og forfulgt
av politi og påtalemyndighet. Jeg innser likevel at dette
ikke er tilstrekkelig.

I møte i Fiskeridepartementet i går
med bred deltakelse fra fiskerinæring og forvaltning ble
det, som jeg har vært inne på tidligere i dag,
enighet om økt kvotekontroll og tiltak for øvrig
som skal bidra til å komme kvotejukset til livs. Jeg ser
behovet for å tilføre kontrollområdet
flere midler for å intensivere kontrollarbeidet. Jeg vil
vurdere behovet for å innføre landingsseddel,
og legge til rette for strengere og mer effektive reaksjoner fra
forvaltning og domstolene på det jukset som blir avdekket.
Jeg ser behovet for at påtalemyndigheten må prioritere
arbeidet med fiskerirelaterte saker. Og ikke minst må det
gjøres en innsats på det holdningsskapende området – som sammen
med effektive kontrollrutiner skal trekke i riktig retning.

Fiskeridepartementet vil arbeide videre med
forslag til endringer av regelverket, som i ytterligere grad vil
styrke kontrollen med ressursuttaket. Dette er forslag som har vært
på høring og som vil berøre bl.a. beregningsregler for
landet fangst, utvidelse av rammen for inndragning, utvidet kontrollkompetanse
for Fiskeridirektoratet og endring av strafferammene i saltvannsfiskeloven
og råfiskloven. Det tas sikte på at det vil bli
lagt fram en proposisjon om saken for Stortinget i løpet
av mars neste år.

  Det foregår et betydelig arbeid i
alle deler av fiskeriforvaltningen for å avdekke fiskejuks.
Dette vises av det økende antall anmeldelser som vi har
av forhold som fiskeriforvaltningen avdekker. Senest i gårsdagens
Finnmarken ble det av regiondirektør Hartviksen i Vadsø gjort
rede for at de hadde avdekket to nye tilfeller av fiskejuks i en
sak som de hadde jobbet med en god stund. Dette er bra, men det
er altså ikke godt nok når dette har et omfang
som vi har hørt om i det siste. Derfor er det viktig å tilføre
mer ressurser, derfor er det viktig å øke reaksjonsnivået
for å komme dette ordentlig til livs.

Jeg kan ikke se at det er riktig å agere
hver gang man får denne type rykter. Det viktige er å skaffe
seg en grundig oversikt over hva som er den faktiske situasjonen. Først
da er vi i stand til å medisinere riktig i forhold til sykdommen. 

