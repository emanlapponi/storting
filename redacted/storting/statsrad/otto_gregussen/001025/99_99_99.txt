 Tilskudd til Redningsselskapet ligger innenfor
Fiskeridepartementets programkategori 16.60 Kystforvaltning, som
omfatter kystadministrasjonen, havnetjenesten, fyrtjenesten,
lostjenesten, trafikksentraler og elektroniske navigasjonshjelpemidler. Fiskeridepartementets
overordnede mål innenfor denne programkategorien er å ivareta
sikkerheten og fremkommeligheten i norske farvann og havner. I en
vurdering av den samlede sikkerheten til sjøs har Regjeringen
foreslått en total bevilgning for programkategorien kystforvaltning
på 1 044 mill. kr, som er en økning på 9,5
pst. i forhold til saldert budsjett 2000. For 2001 har vi prioritert bl.a.
merking av leder for hurtigbåter. Med en total økning
på årets budsjett for programkategorien kystforvaltning
mener Regjeringen at dette bidrar til å styrke sikkerheten
til sjøs.

Det foreslås et tilskudd til Redningsselskapet
på 43,3 mill. kr. Selv om tilskuddet til Redningsselskapet reduseres
med 8,7 mill. kr i forhold til saldert budsjett 2000, er
det her viktig å understreke at tilskuddet fra staten utgjør
en liten andel av Redningsselskapets totale inntekter. I 1999 utgjorde
statens tilskudd ca. 18 pst. av selskapets totale inntekter.
I forhold til de totale inntektene i 1999 vil et kutt på 8,7 mill.
kr utgjøre en samlet reduksjon i selskapets inntekter på under
3 pst. I lys av dette kan det stilles spørsmålstegn
ved at Redningsselskapet nå ser seg nødt til å ta
ut hele seks fartøyer på grunn av reduksjonen
i statlige tilskudd, som altså bare utgjør 3 pst.
av totale inntekter.

Under søke- og redningsoppdrag står
redningsskøytene under operativ ledelse av en lokal redningssentral
eller en av hovedredningssentralene. Alle endringer i stasjonering
og disponering av redningsskøytene skjer i samarbeid med
hovedredningssentralene og aktuelle interesseorganisasjoner. Jeg
forutsetter derfor at fordeling av fartøyene til Redningsselskapet
avgjøres ut fra hvor disse gjør størst
nytte i det totale beredskapsopplegget.

Det kan virke uheldig for sikkerheten til sjøs
at Redningsselskapet nå velger å trekke redningsskøyter
ut av beredskap. Samtidig må sikkerheten ses i et helhetlig perspektiv.
Dette innebærer at de samlede bevilgninger under Fiskeridepartementet
til kystforvaltning, bevilgninger under Forsvarsdepartementet til
Kystvakten og andre av marinens fartøyer og bevilgninger
under Justisdepartementet til hovedredningssentralene, Kystradioen og
de frivillige hjelpeorganisasjonene ses i sammenheng. Regjeringen
mener i denne sammenhengen at budsjettforslaget samlet sett bidrar
til en akseptabel sikkerhetssituasjon på sjøen
for fiskere og andre sjøfarende. 

  Jeg er enig med representanten Kongshaug i
at det er mye som kan gjøres når det gjelder tilrettelegging
for å få mest mulig igjen for den innsatsen som
brukes på sjøsikkerhet. Jeg mener at dette i dag
er ivaretatt på en tilfredsstillende måte med
den koordinering som hovedredningssentralene gjør. 

Når det gjelder mulighetene for å koordinere
Redningsselskapet tettere med offentlige myndigheter, skal vi selvsagt
se på dette. Redningsselskapet er en institusjon med høy
anseelse i norske kystsamfunn. Vi har tradisjon for at norske kystsamfunn,
kvinner og menn, gjennom frivillig arbeid, frivillig innsamling
av midler, bidrar til dette. Jeg syns at dette er en sunn og god
tradisjon som viser viktige og positive sider av den norske folkesjelen,
som vi skal ta vare på. 

  Jeg er enig med representanten i at fiskerinæringen
er en av grunnpilarene i kystsamfunnet. Jeg er også enig
i at det er viktig at storsamfunnet viser at man setter pris på dette.
På samme måte er det viktig at lokalsamfunnene
gjennom alle de lokale lagene av Redningsselskapet kan gi uttrykk
for det samme. Det kan man fortsatt gjøre gjennom Redningsselskapet. 

Når det gjelder muligheten for å se
på en total gjennomgang av beredskapen, vil dette selvsagt
bli gjort. Spørsmålet vil også bli besvart
senere i dag når det gjelder en annen del av dette, men
det totale er vi nødt til å komme tilbake til
på et senere tidspunkt. 





                

  Innledningsvis vil jeg bemerke at den hemmelige
rapporten det refereres til, kjenner verken jeg eller andre av de
ansatte i departementet til. Jeg kan derfor selvsagt ikke forholde
meg til det beløpet som nevnes.

Rettledningstjenesten for fiskerinæringen
og Kontrollverket ble 1. november 1998 slått sammen til
en ytre etat for fiskeriforvaltningen. Ved sammenslåingen
ble ytre etat delt opp i ni regioner. Hvert regionkontor består av
to seksjoner, seksjon for næringsutvikling og planlegging
og seksjon for tilsyn og kontroll.

I Nordland er regionkontoret geografisk delt
i to, med regiondirektør og seksjon for næringsutvikling
og planlegging lokalisert i Bodø, mens seksjon for tilsyn
og kontroll og laboratorium er lokalisert i Svolvær.

Ordningen har av flere grunner vist seg å være
mindre heldig, og delte løsninger er erfaringsmessig dyrere
på grunn av behov for overlappende administrativ kompetanse
og kapasitet.

Hensynet til de ansatte, behov for samkjøring
av regionledelsen samt en mer optimal oppgaveløsning for
hele ytre etat gjør det nødvendig med en samling
av ledelsen av regionkontoret i Nordland. Det vil senere bli vurdert å flytte
også resten av seksjon for tilsyn og kontroll til Bodø.
Laboratoriet vil bli værende i Svolvær.

Ved valg av Bodø er det lagt vekt
på at kontoret får en geografisk og kommunikasjonsmessig
sentral plassering i regionen. Behovet for samhandling med øvrige
offentlige etater og næringsorganisasjoner samt en forventet
relativt sett økning av produksjon og verdiskaping innenfor havbruk,
der virksomheten er spredt over hele fylket, tilsier en slik lokalisering.

  Da gjeldende rettledningstjeneste ble etablert,
var situasjonen i fiskerinæringen vesentlig forskjellig
fra det den er i dag. Det var da naturlig å legge virksomheten
der hvor fiskerne lokaliserte seg, og hvor viktige fiskerier foregikk.
Slik er ikke situasjonen i dag. Vi har viktig virksomhet i Lofoten,
rett nok, men også i andre områder. 

Når en sier at ordningen fungerer
dårlig, er det fordi man har behov for en koordinerende
funksjon én plass i forhold til øvrig saksbehandling
og i forhold til fylkeskommunen, som man samarbeider nært
med.

Når en sier at de ansatte presser
på, er det ikke det som er sagt, men det er hensynet til
de ansatte og deres muligheter til å få gjort
en tilfredsstillende jobb i forhold til alle de kontaktpunker som
man har, som det er lagt vekt på.

  Jeg vil gjenta at når jeg snakker
om forholdet til de ansatte, er det deres mulighet til å gjøre
en tilfredsstillende jobb for den regionen man er plassert i, og
for resten av fylket. Det er generelt konkludert med at Rettledningstjenesten
er mest mulig hensiktsmessig oppbygd, med sterke regionkontorer.
Det er vanskelig for meg å se at Nordland skal ha noe spesielt å tjene
på at man ikke på samme måte som i andre
fylker, lager én sterk og god fylkesadministrasjon. Jeg
tror at det fortsatt er behov for å effektivisere denne
tjenesten. Vi har fortsatt for liten kapasitet i mange sammenhenger
på regionkontorene til å håndtere en
relativt stor saksmengde, som ikke minst kommer fra havbrukssiden.





                

