  Oslo havn er Norges største havn
når det gjelder omlasting av stykkgods, og har stor betydning
for transport av varer til og fra hele Norge. Ved behandlingen av
St.meld. nr. 46 for 1996-97, Havner og infrastruktur for sjøtransport,
jf. Innst. S. nr. 254 for 1996-97, sluttet Stortinget seg til at
Oslo havn sammen med syv andre havner skulle klassifiseres som nasjonale
havner på bakgrunn av deres store betydning i transportsammenheng.
Mitt ansvar som ansvarlig minister for havnepolitikken er å bidra
til at de nasjonale havnene kan fylle den viktige funksjonen de
har i en nasjonal transportsammenheng, samtidig som de kommunale ønsker
blir tilbørlig ivaretatt innenfor havne- og farvannslovens
rammer.

Oslo kommunes ønske om å benytte
havnearealer til andre formål enn havnevirksomhet kan derfor
ikke ses uavhengig av havne- og transportsituasjonen i regionen som
helhet. 

Fiskeridepartementet oppnevnte den 24. april
1998 et utvalg som skulle vurdere framtidig havnestruktur og havnesamarbeid
i Oslofjord-regionen. Utvalgets innstilling er trykt som NOU 1999:24,
Havnestrukturen i Oslofjord-regionen. Utvalget fant at det fremdeles
bør være containerhåndtering i Oslo havn,
men at man delvis kan imøtekomme fjordbyvisjonen ved at
man kan effektivisere arealbruken i havnen og legge et tak på utbyggingen. Utvalget
la til grunn at veksten i havnevirksomheten bør fordeles
på havnene i regionen og dermed redusere miljøproblemene
i hver enkelt av de havnene som er aktuelle for håndtering
av containertrafikk. Den framtidige havneutviklingen bør
skje innenfor rammen av interkommunalt havnesamarbeid.

I bystyrevedtak den 19. januar 2000 legger
Oslo kommune til grunn at man ønsker å frigjøre
en størst mulig del av havnearealene til byutvikling, og
kommunen uttaler bl.a. at man ønsker å innlede
samarbeid med staten, fylkeskommuner og aktuelle kommuner for å komme fram
til regionale havneløsninger.

En gjennomføring av Oslo bystyres
vedtak innenfor rammen av havne- og farvannslovens bestemmelse om bruk
av havnekassens midler til havneformål er først
og fremst Oslo kommunes ansvar. Fiskeridepartementet har imidlertid
merket seg Oslo kommunes uttalelse om samarbeid i denne saken. Jeg
vil i denne sammenheng vise til at det er etablert interkommunale
havnesamarbeider andre steder i landet, og at enkelte av disse samarbeidene
er blitt utvidet den seneste tiden. Interkommunalt havnesamarbeid åpner
muligheten for å kunne etablere regionale havneløsninger
som støtter bruken av sjøtransport som en miljøvennlig
transportform. Jeg vil derfor følge opp invitasjonen fra
Oslo kommune om en dialog, og har stor tro på at vi i fellesskap
kan finne en løsning som ivaretar hensynet til
havnevirksomhet og hensynet til byutvikling.

Per Ove Width hadde
her overtatt presidentplassen.

  Jeg oppfatter det ikke slik at statssekretær
Bergli har uttalt at man har et ønske om å gå imot
Oslo kommune, men statssekretæren har gjort rede for begrensningene
når det gjelder bruken av havnekassens midler.
Disse uttalelsene er jeg selvfølgelig   enig i.

Ellers vil jeg gjenta det jeg sa i mitt hovedsvar:
Det er faktisk en nasjonal oppgave å sørge for
at kysttransport og havnevirksomhet også kan gjennomføres
i Oslo, som i andre byer. Men jeg tror fullt og fast på at
et konstruktivt samarbeid mellom fiskerimyndighetene, i dette tilfellet, og
Oslo kommune kan bidra til at man finner løsninger som
er til å leve med for alle parter.

  Staten vil selvsagt alltid være en
pådriver for at det lokale demokrati skal være
så levende som mulig, men det er faktisk slik at enkelte
fagområder er av nasjonal betydning. 

Jeg syns det er spennende at flere havner i
området rundt Oslo ønsker et samarbeid med mer
aktivitet lagt til disse havnene. Jeg vil gjenta det jeg sa i mitt
hovedsvar: Jeg tror at det skal være mulig å finne
fram til praktiske løsninger på både
transportbehov og havnebehov samtidig som visjonen om fremtiden
i Oslo havn lar seg realisere.





                

  Kystverket har i dag forvaltningsansvar for
en rekke grunneiendommer langs kysten, og de fleste av disse eiendommene
er tilknyttet fyrtjenesten. Avhending av Kystverkets eiendommer skal
i utgangspunktet skje i henhold til statens instruks om avhendelse
av fast eiendom. Her slås det fast at avhendelse som en
hovedregel skal skje etter offentlig kunngjøring og basert
på markedspris. Forslag om salg til underpris eller avhending
som gave skal således legges fram for Stortinget.

Strukturendringer innenfor fyrtjenesten har
resultert i at enkelte eiendommer ikke lenger har nytteverdi for Kystverket,
og Regjeringen har i St.meld. nr. 33 for 1996-97, Vurdering av den
gjennomførde nedlegginga av vakthaldet på fyr,
lagt følgende prosedyre og vilkår til grunn for
avhendelse av fyreiendommer:

1.	Takst innhentes.

2.	Aktuelle statlige, fylkeskommunale eller kommunale institusjoner
kontaktes for mulig overdragelse, fortrinnsvis til takst.

3.	Skulle disse ikke være interessert, vil man
kontakte foreninger med allmennyttige formål, og til slutt
vurdere salg til private.

4.	Ved enhver overdragelse av fyrstasjoner vil det bli stilt krav
om vedlikehold.

Ved behandlingen av nevnte stortingsmelding
sluttet Stortinget seg til dette i Innst. S. nr. 186 for 1996-97.

Til opplysning kan det nevnes at det de siste årene
er avhendet sju fyrstasjoner. I tillegg er det bestemt at Filtvet
fyr skal selges i 2000. Taksten på dette fyret er satt til
3,5 mill. kr, men Hurum kommune vil få overta stasjonen
for 350 000 kr. Årsaken til dette er at kommunen skal etablere
et maritimt kultursenter på fyret, og i tillegg gjøre
området rundt installasjonen tilgjengelig for lokalbefolkning
og tilreisende. Fiskeridepartementet vil i forbindelse med salget
av Filtvet fyrstasjon til Hurum kommune legge inn en tinglyst klausul
om bruk til allmennyttige formål.

For øvrig varsles det i St.prp. nr.
1 for 1999-2000 for Fiskeridepartementet at det i løpet
av 2000 vil legges fram en stortingsmelding om fyrtjenesten. Foruten å behandle
områder som bemanning, sikkerhet, vedlikehold og forvaltningsansvar,
vil meldingen ta opp problemstillinger knyttet til overføring
og avhendelse av ulike fyreiendommer. Et viktig element
i de vurderinger som skal foretas, er selvfølgelig å legge
til rette for allmennhetens tilgang til de eiendommer der dette
er av interesse og lar seg gjennomføre. Regjeringen vil
derfor komme tilbake til Stortinget med nærmere vurdering
av det spørsmål som stortingsrepresentant Kvassheim
reiser.

  Spørsmålet om overføring av
fyrstasjoner til andre offentlige institusjoner vil selvsagt være
en del av det som skal være med i den meldingen som fremmes
for Stortinget.

Jeg vil understreke én ting til, og
det er at i tillegg til det å avhende eiendommer, overføre
dem til andre etater, private eller offentlige, legger vi spesiell
vekt på at disse, som tross alt er kulturminnesmerker,
skal ha en vedlikeholdsplikt på seg. 

  Den meldingen som vil bli lagt frem, vil i
hovedsak omhandle fyrtjenesten. Men jeg antar at en rimelig fornuftig
tilnærming til dette er at de konklusjoner som der trekkes,
også legges til grunn for behandling av tilsvarende spørsmål
for andre av Kystverkets eiendommer der dette er naturlig, dersom ikke
andre hensyn skulle tilsi at forholdene er for forskjellige.





                

  Kongekrabbebestanden forvaltes i
dag av Norge og Russland gjennom Den blandete norsk-russiske fiskerikommisjon.
På forrige kommisjonsmøte i Murmansk i november
1999 ble spørsmålet om kvote for kongekrabbe drøftet,
og det ble enighet om å fastsette en kvote på 75 000
krabber for 2000.

Jeg har fått opplyst at russiske forskere
i fjor høst gikk ut til norsk fiskeripresse i forkant av
møtet i Murmansk og signaliserte et ønske om kvotetall
for kongekrabbe i den størrelsesorden som representanten
Bastesen nevner i sitt spørsmål. Jeg vil imidlertid
presisere at det her ikke var snakk om noe offisielt russisk forslag
overfor norske myndigheter. Tvert imot, i kommisjonsmøtet
foreslo Norge en økning av kvoten, noe russerne på det
daværende tidspunkt var absolutt negative til.

Det er videre viktig å ha klart for
seg at i forhandlingene mellom Norge og Russland er det forhandlingslederne
som gjennom sine mandater har myndighet til å drøfte
kvotenivået og forhandle seg frem til en totalkvote for
kongekrabbe, ikke forskerne.

Jeg kan selvsagt ikke redegjøre her
for hva partene i en slik bilateral forhandling har diskutert. Jeg
kan imidlertid svare på det jeg oppfatter som representanten
Bastesens egentlige spørsmål, nemlig
om norske myndigheter ønsker å øke kvoten
for kongekrabbe. Jeg kan da opplyse om at vi faktisk har tatt dette
opp gjennom en formell forespørsel til russiske myndigheter
i februar i år. Spørsmålet vil bli behandlet
gjennom Den blandete norsk-russiske fiskerikommisjon, hvor det tas
sikte på et ekstraordinært møte allerede
i juni.

Jeg kan for øvrig opplyse om at Fiskeridepartementet
i disse dager vil sende ut en invitasjon til møte med berørte parter,
hvor man skal diskutere alle relevante spørsmål
i forhold til forvaltningen av kongekrabbe. Møtet skal
være et ledd i prosessen som skal føre frem til
et opplegg for fremtidig norsk forvaltning av kongekrabbe. Diskusjonen på dette
møtet vil være et nytt innspill som bakgrunnsmateriale
for det ekstraordinære møtet i kommisjonen i juni.

  Jeg er ikke kjent med at man hadde forutgående
drøftinger med Norge før man satte ut kongekrabbe
for 30 år siden. Det som jeg imidlertid har sagt i tidligere
svar i spørretimen, er at slik situasjonen er,
og slik vi i dag vurderer biodiversitet, ville vi aldri
ha tillatt denne type fremmed organisme i den type biotop som Barentshavet
er.

På spørsmålet fra
representanten Bastesen om vilje til å øke kvotene
svarer jeg fra norsk side ja. Vi ser at dette har skapt et betydelig
problem, og vi ser at denne krabben brer seg vestover i et tempo
som er meget urovekkende.

  Jeg kan forsikre representanten Bastesen om
at Norge ikke føler noen form for underdanighet i Den norsk-russiske
fiskerikommisjonen. Vi er to likeverdige parter. Men vi har altså kommet
til enighet om et bestemt uttak av krabbe, og vi akter å holde
oss til det som vi har avtalt med russerne, inntil noe annet er avtalt.
Det ville være meget uheldig om en av avtalepartene skulle åpne
for en praksis hvor man ikke fulgte til punkt og prikke innholdet
i avtalen.

Jeg er enig i den bekymring som Bastesen gir
uttrykk for når det gjelder utbredelsen av denne bestanden.
Det har jeg tidligere gitt uttrykk for. Jeg tror i likhet med ham at
den ikke lar seg utrydde, men vi skal gjøre det vi kan for å forsikre
oss om at dette ikke blir et større biologisk eksperiment
enn det framstår som i dag.





                

 Norske fiskerimyndigheter er selvfølgelig
svært bekymret for torskebestanden i Barentshavet.

De siste tallene fra Havforskningsinstituttet
viser at det er grunn til å anta at gytebestanden vil øke
fram til 2002 og 2003. Det bekymringsfulle er at rekrutteringen til
bestanden har sviktet de siste to årene. Skulle rekrutteringen
svikte også i år, har vi en svært alvorlig
situasjon, hvor de relativt gode årsklassene fra 1994 og
1996 må vare tre år lenger enn under normale forhold.
Det høye beskatningsnivået og beskatningsmønsteret,
som nå ser ut til å rette seg mot tre og fire år
gammel torsk, er ikke gunstig for bestanden. I tillegg kan det være
fare for at vi går mot en kaldere periode i de arktiske
havområdene.

I juni i år skal Norge og Russland
avholde et ekstraordinært møte i Den blandete
norsk-russiske fiskerikommisjonen. Til dette møtet vil
det foreligge nye bestandsvurderinger og rådgivning fra
Det internasjonale råd for havforskning, ICES, for norsk-arktisk
torsk og hyse.

På fjorårets kommisjonsmøte
ble man enige om et nivå på torskekvoten på 390 000
tonn for 2000. I henhold til de bestandsprognosene som lå til
grunn for rådgivningen for 2000, innebærer dette
at gytebestanden i løpet av 2000 vil øke fra 275 000
til ca. 350 000 tonn. Dette er fortsatt under det anbefalte
nivået på 500 000 tonn. Det er videre
enighet om å bygge opp gytebestanden til over 500 000
tonn samt å redusere fiskedødeligheten ytterligere
de neste årene.

Det permanente utvalg for forvaltnings- og
kontrollspørsmål under Den blandete norsk-russiske
fiskerikommisjonen har fått i oppdrag i forkant av neste
kommisjonsmøte å utarbeide et forslag til opplegg
for samordning av ulike tekniske reguleringstiltak for forbedring
av beskatningsmønsteret.

Jeg vil også minne om at det siden
1997 er gjennomført sterke reduksjoner i totalkvoten for
norsk-arktisk torsk. Samlet er det foretatt reduksjoner som utgjør 460 000
tonn i løpet av de tre siste årene. De siste toktresultatene
indikerer at det kan bli nødvendig med ytterligere kutt
i kvoten.

For øvrig er det ikke slik som det
påstås her, at gytebestanden av norsk arktisk
torsk er redusert med 70 pst. siste år. Derimot
er det observert en indeks for denne bestanden som er 70 pst.
lavere. Dette betyr at de absolutte nivåene på gytebestanden
ikke kan leses direkte ut av disse indeksene. Her vil jeg henvise
til møtet som akkurat i disse dager pågår
i Arctic Fisheries Working Group, under Det internasjonale råd
for havforskning. Arbeidet her vil danne grunnlag for bestandsanalysene
og den reviderte rådgivningen som vil foreligge i begynnelsen
av juni.

  Jeg er enig både med Petter
Dass og representanten Bastesen i at vi er avhengig av torskebestanden.
Slik har det vært, og slik kommer det til å være
i all fremtid. 

Jeg er også enig i det som sies om
at vi skal angripe der det er mulig å angripe. Det er helt
klart i norsk interesse å ha et forbedret beskatningsmønster
på denne viktige bestanden. Men samtidig er det slik at
beskatningsmønsteret er avhengig av flere ting.
Blant annet er beskatningsmønsteret avhengig av styrken
på de forskjellige årsklassene. Når vi
har to sterke årsklasser av ungfisk i bestanden tilgjengelig
for fiske, vil man uunngåelig få et forhøyet
fiskepress på disse bestandene.

Men jeg vil gjenta det jeg sa i mitt hovedsvar:
Dette skal vurderes på nytt i det neste møtet
i kommisjonen.

  Som jeg nevnte i mitt hovedsvar, vil Det internasjonale
råd for havforskning gjennomgå dataene for torskebestanden
på nytt samt de nye dataene som man har. Jeg har full tillit
til at dette miljøet innehar den kompetanse som er nødvendig
for å sikre at vi får de best mulige vitenskapelige
råd. 

For øvrig vil jeg alltid være
beredt til å diskutere mulige forbedringer i metodikk med
de forskerne som i dag har ansvaret for å få dette
gjennomført. Og jeg er sikker på at det samme
miljøet vil ha stor nytte og interesse av å diskutere
dette med alle som har kompetanse og innsikt på området.

