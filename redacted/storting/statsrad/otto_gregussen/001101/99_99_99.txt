  Fra tid til annen dukker det opp en diskusjon
om hvorvidt skjærebrett laget av tre kanskje er hygienisk
bedre enn skjærebrett laget av plastmateriale. Bakgrunnen
er undersøkelser hvor man har påvist at bakterier
overlever kortere tid på treverk enn på plast.
Resultatene tilskrives at treverk kan inneholde stoffer som er bakteriedrepende.

Dette har blitt brukt av enkelte for å argumentere
mot kravet om at trematerialer vanligvis ikke tillates i næringsmiddelvirksomheter
med mindre de er gitt spesielt beslag eller beskyttelse. Dette kravet
framgår av kvalitetsforskriften for fisk og fiskevarer
av 14. juni 1996 §§ 3 og 6.

Alle undersøkelser viser imidlertid
at dersom man kontrollerer mengden bakterier etter at man har vasket
og desinfisert skjærebrettene, er tre ikke å foretrekke
framfor plast. 

Treverk har ikke de egenskapene som man ønsker
av overflater i næringsmiddelvirksomheter. Det kreves at disse
skal være glatte og lett vaskbare. Treverk blir fort flisete,
sprekkete og hakkete, spesielt i områder hvor det brukes
mye vann, som i en sjømatbedrift.

Kravene til overflatens beskaffenhet i virksomheter som
produserer mat, er ikke særegne for EØS-området. Anbefaling
om at overflatene skal være glatte og lett vaskbare er
også gitt av Codex Alimentarius, som er FN-organisasjonen
som lager internasjonale standarder for matproduksjon. Ved en eventuell
handelstvist på mattrygghetsområdet
under WTO-avtalen vil disse standardene bli brukt som referanse.

Siden norsk sjømatindustri i stor
grad baserer seg på eksportmarkedet, vil etterlevelse av
de internasjonale kravene for matproduksjon gi bedre markedsadgang
for næringen sett under ett.

For fiskeriforvaltningen er det likevel viktig å ta
hensyn til eventuelle særegne forhold ved sjømatproduksjon i
de tilfeller hygienekrav fra landbruksbasert næringsmiddelproduksjon
overføres til sjømatnæringen. Vurderingen
om at treverk i utgangspunktet ikke kan brukes som overflate i virksomheter
som produserer mat, har man imidlertid ikke funnet grunn til å trekke
i tvil.

Når det gjelder siste del av spørsmålet
fra Steinar Bastesen, er dette et spørsmål som
har vært tatt opp i Stortinget flere ganger den senere
tid. Jeg vil derfor i denne sammenheng begrense meg til å minne
om at både Kommunal- og regionaldepartementet og Fiskeridepartementet
har anmodet Statens nærings- og distriktsutviklingsfond
om å prioritere bedrifter som i dag ikke oppfyller dagens
hygienekrav, innenfor SNDs ordinære virkemiddelapparat.
For øvrig kan jeg opplyse at jeg så sent som 24.
oktober i år hadde møte med SND der bl.a. denne
saken ble drøftet.

  Jeg tror det er riktig å gjøre
representanten Bastesen oppmerksom på at store deler av
norsk fiskeindustri har tatt de pålegg som har kommet fra
ESA, svært alvorlig, at de har foretatt store investeringer
i nødvendige oppgraderinger som er nødvendig for å tilfredsstille
de krav som EØS og Codex Alimentarius setter, men som også er
et krav fra bedriftenes kunder. Jeg synes det viser at man har funnet
en form på dette og et nivå som en stor andel
av bedriftene har akseptert. Dette har også i stor grad
vært finansert gjennom SND.

Det er svært vanskelig for meg å kommentere
om hygienetilstanden i norsk restaurantbransje er tilfredsstillende,
men jeg antar at Statens næringsmiddeltilsyn på myndighetenes
vegne på en forsvarlig måte sikrer at folkehelsen
også der blir ivaretatt.

  Jeg insinuerer ingenting om folkehelsen. Men
det er riktig som representanten Bastesen sier, at det er forskjell
på det regelverket som Statens næringsmiddeltilsyn
har, og det som gjelder når fisk skal eksporteres. Det
stilles strengere krav til en bedrift som skal drive med fiskeeksport,
enn til en bedrift som skal omsette lokalt. Jeg mener faktisk at
det kan føres en rimelig klar og logisk begrunnelse for
dette. For varer som skal transporteres langt over lang tid, er
det ikke urimelig at man har en enda strengere hygiene enn man har
for varer som produseres lokalt. Jeg har imidlertid full tillit
til at dette håndteres på en slik måte
at norsk folkehelse er trygg, og at det fortsatt er trygt å spise norsk
sjømat i Norge. 





                

  Representanten Foss har stilt meg to spørsmål.
La meg først svare på Regjeringens syn på det
lokale selvstyre i forhold til havnevirksomhet. 

Havnene er fra 1985 overført til kommunene.
Dette medfører at det i første rekke er et kommunalt
ansvar å forestå havnevirksomhet. Denne virksomheten
er underlagt bestemmelsene i havne- og farvannsloven av 1984. Så lenge
virksomheten drives innenfor lovens ramme, angår den kommunale
havnedriften ikke departementet. 

I forhold til den videre utvikling av Oslo
havn er dette nærmere omtalt i St.meld nr. 46 for 1999-2000
Nasjonal transportplan 2002-2011. I og med at denne havnen er en nasjonal
havn, har dens videre utvikling betydning utover de kommunale behov.
Jeg har etablert en dialog med Oslo kommune og Oslo havnestyre om
den videre prosess og forholder meg til disse partene i den videre
utvikling av Oslo havn. I denne dialogen ser jeg muligheter for å finne
fram til løsninger som tilfredsstiller både kommunens
behov for arealer til byutvikling og næringslivets behov
for rasjonelle transportløsninger. 

Spørsmål nr. 2 om havnelovutvalget
bygger på en misforståelse. Oslo kommune er ikke
invitert til å sitte i dette utvalget. De organisasjoner
som er invitert til å sitte i dette utvalget, er Kommunenes
Sentralforbund, Norsk Havneforbund, Transportbrukernes Fellesorganisasjon, Norges
Fiskarlag, Oljeindustriens Landsforening og Norges Rederiforbund.
Utvalget vil bli oppnevnt i nær framtid. 

  Det er min bestemte oppfatning at Fiskeridepartementet
er i dialog med Oslo kommune. Jeg har avholdt møter mellom
Fiskeridepartementet og Oslo havn, mellom Fiskeridepartementet og Oslo
kommune og mellom Fiskeridepartementet og Oslo havn og Oslo kommune
sammen. Dette danner grunnlaget for den videre dialog, hvor jeg
har sagt at jeg ikke aksepterer at problemstillingen er byutvikling
eller havn. Det må være mulig å løse
havnebehovet uten at mulighetene for byutvikling kommer i fare.

Vi har god tradisjon for at vi velger representative
organisasjoner til å sitte i den type utvalg som her er
foreslått. Jeg synes fortsatt ikke at det er naturlig at
Oslo havn, selv om den er spesiell, blir invitert til å sitte
i dette utvalget. Jeg mener det er naturlig at havnene representeres
gjennom Havneforbundet. 

  Det er åtte havner som har status
som nasjonalhavn. Oslo er en av disse. Vi har funnet det riktig å la
havnene være representert og la Kommunenes Sentralforbund
være representert i utvalget. Da mener jeg at det skal
være en god og rimelig balanse i dette forholdet. Jeg mener
også at det skal være mulig å gjennomføre
en utvikling i Oslo hvor havnebehovet løses i Oslo kommune
eller i omkringliggende kommuner på en slik måte
at man får til byutvikling. Men det vil ikke være
mulig å fjerne havner før alternative løsninger
er etablert, og det forstår jeg at partene er innforstått
med.





                

  Vikna kommune tok denne saken opp med meg
i brev av 14. juli i år. Jeg svarte i brev av
9. august at det dessverre ikke var midler til omprioriteringer
for 2000 til en ytterligere oppmerking av leden på vestsiden
av Vikna kommune.

Jeg er enig i at det er et behov for oppmerking
av denne leden. Dette er ett av flere prosjekter langs kysten hvor
det er behov for ytterligere tiltak. I budsjettforslaget for 2001
er det lagt inn en realøkning i budsjettet for nyanlegg
til fyr- og merketjenesten på 14,9 mill. kr.
I tillegg er det foreslått en realøkning på 2 mill. kr
til økte vedlikeholdsutgifter. Regjeringen har lagt til
grunn at det er behov for å øke sikkerheten for
hurtigbåter og større passasjerferger.

I det foreliggende forslag om ytterligere merking
av leden ved Vikna er det foreløpige kostnadsanslaget på rundt
2,9 mill. kr. Jeg er kjent med at det er en dialog
om felles finansiering med både kommune, fylkeskommune og
Kystverket, men at hovedtyngden av finansieringen vil ligge på Kystverkets
budsjett.

Under forutsetning av at Stortinget slutter
seg til Regjeringens budsjettforslag om en styrking av fyr- og merketjenesten,
vil jeg be Kystdirektoratet vurdere prosjektet på Vikna
i forhold til andre prosjekter, slik at det sikres en god faglig
prioritering av de mest nødvendige tiltak som øker
sikkerheten for menneskeliv, miljø og fartøy. Jeg
gjør også oppmerksom på at sikkerhet
og fremkommelighet til sjøs er et prioritert innsatsområde
i St.meld. nr. 46 for 1999-2000 Nasjonal transportplan 2002-2011.
Regjeringen har lagt inn en økning av planrammen i perioden
2002-2011 til Kystverket for dette formål. Konklusjonen
min blir derfor at leden vest av Vikna kommune vil bli merket, men
at tidspunktet for merking vil avhenge av de årlige budsjettprosesser
og en faglig vurdering av dette tiltaket i forhold til andre viktige
prosjekter. 

  Det jeg gjorde helt klart, var at merkingen
av innseilingen til Vikna vil bli prioritert. Det vil bli gjort
i en faglig vurdering, og vi er faktisk i en situasjon hvor vi er
nødt til å foreta prioritering av dette området
sammen med andre. Så jeg kan bekrefte at det vil bli prioritert,
og at arbeidet vil bli utført, men det er ikke mulig for
meg på det nåværende tidspunkt å angi et
eksakt tidspunkt for når dette vil skje. Innseilingen til Vikna
er svært vanskelig. Det vil den også være
i framtiden selv om den er merket. Så det er klart at dette
er en viktig oppgave.





                

