  I forbindelse med de årlige reguleringene
av fisket ble det fra departementet sendt ut en pressemelding i
desember 1999 om at det ville bli innført en generell påskestopp
i 2000. Begrunnelsen er hensynet til vern av gytebestanden. Etter
nærmere vurderinger ble stoppen justert noe i tid, samtidig
som den ble innskrenket til kun å gjelde fiskeslagene torsk,
hyse og sei. Melding om dette gikk ut til næringen 3. mars
2000.

Påskestoppen er et tema som årvisst
engasjerer, og det har flere år først vært
fastsatt påskestopp, som like før påske
er blitt opphevet etter sterkt press fra deler av næringen.
Dette kan for noen synes fornuftig, mens det skaper problemer for
andre som har planlagt sin drift ut fra hva som faktisk er fastsatt.
Skal både hav- og landsiden kunne drive en næring
med en viss grad av forutsigbarhet, er det viktig at en står
på de beslutninger som fattes. Vekst og økt verdiskaping
i norsk fiskerinæring vil bl.a. kreve at de offentlige
rammebetingelsene er langsiktige og forutsigbare.

Internasjonale forpliktelser og meddelelser
overfor andre land om påskestoppen taler dessuten for ikke å gjøre
endringer i bestemmelsen. Forskriften er sendt andre land for notifisering,
der det samtidig er gjort klart at det er biologiske hensyn som
ligger til grunn, med behov for tiltak for å bedre gyteforholdene
og derved også sikre en bedre rekruttering til bestanden.
Det er nødvendig å stå fast ved fastsatte
beslutninger dersom Norge skal fremstå som en seriøs
ressursforvalter, og vi sitter ikke i dag inne med informasjon som
skulle ha endret grunnlaget for innføring av påskestopp.

Dårlig vær med mye landligge,
kombinert med sent innsig av torsk, har brakt en del av denne flåten
i en vanskelig situasjon. Det ble derfor sist fredag fastsatt en
bestemmelse om at fartøy under 28 m som fisker med konvensjonelle
redskap, ble gitt unntak fra søn- og helligdagsfredningen
i fisket etter torsk, hyse og sei fram til påskestoppen
inntrer. På denne måten kombinerer vi ønsket
om flere fiskedøgn med behovet for en sammenhengende gytevernperiode.
Unntaket har medført en del reaksjoner, og jeg registrerer
at deler av næringen fortsatt vil ta omkamp på denne
saken og forhandle seg fram til en kortere påskestopp enn
den fastsatte.

Både myndigheter og næring
må ta de signaler vi har fått fra forskerne på alvor
og gjøre vårt for å legge forholdene
til rette for at torsken skal kunne få gyte under best
mulige betingelser. Jeg vil minne om at det er fastsatt en totalkvote
for torsk for 2000 som innebærer en gradvis gjenoppbygging
før vi med rimelig sikkerhet kan anta at torsken igjen
skal befinne seg innenfor trygge biologiske grenser. Dette krever
forsiktighet i gjenoppbyggingsfasen. Det vil derfor ikke bli foretatt
endringer i den vedtatte påskestoppen. Med de reduserte
kvotene som i år er innført i torskesektoren,
har jeg tro på at fiskerne vil fiske sine kvoter
til tross for at det blir fiskeforbud i en kort periode. Torskekvoten
for konvensjonelle redskap er i år 2000 fastsatt til 136 150
tonn. Til sammenligning var denne kvoten 163 990 tonn i
1999, altså en reduksjon på 27 840 tonn.

Samlet sett må jeg få understreke
at fisket så langt er i rute i forhold til de siste årene.
Ifølge Råfisklagets statistikk er det levert 12 036
tonn skrei i Lofoten pr. uke 11 i år. Til sammenligning
var det på samme tidspunkt i fjor levert 13 543
tonn.

  Jeg er glad for at jeg og representanten Solholm
er enige om at det er viktig med stabilitet i rammebetingelsene,
og dette er en av de rammebetingelsene som bør være
stabile. Jeg tror vi kommer i en veldig vanskelig situasjon hvis
vi skal legge oss til som en regel at vi på reguleringer
som skal gjelde over et helt år, skal korrigere avhengig
av hvordan utviklingen i fisket er, som igjen kan være
avhengig av vær osv.

Jeg har i motsetning til Solholm ikke noen
frykt for at den norske torskekvoten ikke blir tatt. Jeg har heller
ikke noen frykt for at den forutsatte fordelingen mellom de forskjellige
gruppene ikke vil bli opprettholdt.

  Jeg vil gjenta det jeg sa i mitt første
svar, at et vesentlig element for meg i vurderingen av dette er
at vi har notifisert alle land som fisker i vår sone om
at dette er en stopp som innføres, og som gjelder også for
andre lands fartøyer. Denne notifiseringen har en begrunnelse
av hensyn til biologien, og denne begrunnelsen står fast.
Det er derfor viktig for vår troverdighet at vi står
fast på den reguleringen som er gjennomført.

Jeg er ikke enig i antydningen om de kvotene
som er satt for i år; de er høye i forhold til
hva man kunne ha fastsatt. Hvis man skulle hatt et ønske
fra norsk side, måtte det ha vært at det var mulig å fastsette
kvoter som tillot en raskere oppbygging av torskebestanden enn det som
gjeldende kvoteordning legger opp til.





                

