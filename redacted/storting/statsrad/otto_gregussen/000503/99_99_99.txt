  Oslo havnevesen er en kommunal bedrift eiet
av Oslo kommune. Oslo havnevesen er derfor ikke noen selvstendig
grunneier. Den grunn Oslo havnevesen disponerer for havneformål,
eies av Oslo kommune selv. Det gjelder også havnearealene
i Bjørvika. Dette betyr imidlertid ikke at kommunen fritt kan
disponere disse arealene.

Ved at havnene opphørte som selvstendige
rettssubjekter og i stedet ble kommunale etater da gjeldende havne-
og farvannslov av 1984 trådte i kraft 1. januar 1985, overtok
kommunene også eiendomsretten til de arealer havnene tidligere
selv hadde eiet. Hensikten med denne overtakelsen var at kommunene
skulle bruke disse arealene for å drive sin havnevirksomhet.
For nettopp å sikre havnevirksomheten ble bestemmelsen
i den gamle havneloven av 1933 om at havnekassens aktiva bare kunne brukes
til havneformål, videreført i havne- og farvannsloven
av 1984. Dersom havnekassens arealer blir tatt i bruk til annet
enn havneformål, krever bestemmelsen at havnekassen tilføres
kompensasjon etter markedspris for de angjeldende arealene.

Ved behandlingen av St. meld. nr. 46 for 1996-97, Havner
og infrastruktur for sjøtransport, uttalte samferdselskomiteen
i Innst. S. nr. 254 for 1996-97 på side 15, første
spalte, at denne regelen også må gjelde i framtiden.
Stortinget sluttet seg til dette.

Stortinget har sluttet seg til at Oslo havn
skal være nasjonal havn, og staten har derfor en interesse
av hvordan Oslo kommune forvalter sine havnearealer og driver sin havnevirksomhet.
Den havnevirksomheten som må vike plassen for byutviklingen
i Bjørvika, må flyttes til andre steder, og det
er pekt på de muligheter som foreligger for å få opparbeidet
erstatningsarealer andre steder i havnen.

Utover dette er konflikten mellom byutviklingsinteressene
og havneinteressene i Bjørvika en intern kommunal sak som
Oslo kommune selv må løse innenfor lovens grenser.
Dersom havnetrafikken skal flyttes, er det i prinsippet ikke noe
i veien for at de eiendommer i Bjørvika som tilhører
Oslo kommunes havnekasse, kan disponeres til byutviklingsformål.
Loven krever imidlertid i dette tilfellet at Oslo kommunes havnekasse
tilføres markedsverdien av disse eiendommer. Det beløp
et eventuelt salg av disse eiendommene innbringer, kan derfor ikke
brukes til finansiering av senketunnelen. Disse midlene må overføres
havnekassen i overensstemmelse med bestemmelsene i havne- og farvannsloven.

  Som jeg sa i mitt hovedsvar, er det min vurdering
at det innenfor de fullmakter som gjelder, og gjeldende lover, ikke
er anledning til det som er foreslått når det
gjelder å bruke av havnekassens midler til formål
som ikke har med havnas drift å gjøre. Jeg vil
i den forbindelse gjøre oppmerksom på at havner
i stor grad er finansiert ved avgifter fra brukerne av havna, og
det som skjer hvis man foretar slike grep som foreslås, er
at man kryssubsidierer fra én sektor til en annen – fra en
gruppe brukere til andre formål i det samme området der
disse brukerne opererer.

  Regjeringen er selvsagt innstilt på at
man skal ha en aktiv dialog med brukerne av Oslo havn. Men i tillegg
til de problemene som oppstår i forbindelse med det representanten
Dørum nevner, er det også slik at havnas behov
heller ikke er blitt ivaretatt innenfor de muligheter man har vært
i stand til å se til nå.

Det er fortsatt slik at det fins formelle begrensninger
i loven for hva disse midlene skal kunne brukes til, og det må vi
velge å forholde oss til inntil videre.





                

  Norge driver i dag og har tradisjonelt drevet
selfangst i to ulike områder. Vi fanger klappmyss og grønlandssel
i Vesterisen, og vi fanger grønlandssel i Østisen. I Østisen
viser de nyeste estimatene for bestanden at det er rundt 2,2 millioner
dyr, mens antall dyr i Vesterisen er estimert til 590 000
dyr.

Beregninger foretatt av Fiskeriforskning, viser
at de sel- og hvalbestandene vi har tall for, i et gjennomsnittsår til
sammen spiser ca. 1,9 millioner tonn av kommersielle fiskeslag
i Barentshavet. Det er omtrent like mye som vi fisker av de samme
bestandene.

Problemstillingen som representanten Harald
T. Nesvik ønsker besvart, er knyttet til bestanden av grønlandssel
i Østisen. Denne bestanden er russisk forvaltningsansvar.
Det settes kvoter for uttak av bestanden etter internasjonale
forvaltningsprinsipper gjennom behandling og rådgivning
fra det internasjonale havforskningsrådet, ICES.

På bakgrunn av bl.a. høy
ungedødelighet i bestanden har forskerne tilrådd
en kvote på 31 600 voksne dyr i år 2000. 

Gjennom forhandlinger med Russland i den blandede norsk-russiske
fiskerikommisjonen har Norge i år fått tildelt
en kvote på 5 000 voksne dyr. Norsk selfangst
har derfor ut fra de rammebetingelsene som i dag foreligger, liten
innvirkning på bestandsutviklingen av grønlandssel i
Østisen.

Norge har i år tatt sin kvote i Østisen.
Det vil også i de kommende år bli lagt til rette
og utformet virkemidler med sikte på at kvotene i Østisen
skal tas, enten ved norsk fangst, russisk fangst eller ved en kombinasjon
av norsk og russisk fangst, slik det er i dag.

Fiskerimyndighetene har to målsettinger
for selfangsten: økt lønnsomhet og økt
fangst sett ut fra et flerbestandsperspektiv.

For å bidra til å nå disse
målsettingene har myndighetene iverksatt ulike typer virkemidler.
Vi har siden 1991 gitt driftsstøtte til fartøyene
som har drevet selfangst, og til mottaksanlegg for sel. Videre støtter
vi ulike informasjonsprosjekter med sikte på å øke
kunnskapen om norske prinsipper for flerbestandsforvaltning. Det
gis også betydelig støtte til prosjekter hvor
formålet er produktutvikling og markedsføring
av selprodukter.

Det arbeides for at selbestandene på sikt
skal bli en verdifull ressurs som kan være med på å bidra
til den betydelige verdiskapingen som i dag finner sted innenfor fiskerinæringen.

 Jeg er enig med representanten Nesvik i at
den store selbestanden er et betydelig problem for norsk fiskerinæring.
Men også dette er et spørsmål som vi
må løse innenfor rammen av de internasjonale regler
som gjelder. Det er i vår interesse på både kort
og lang sikt at vi bidrar til at internasjonale avtaler, internasjonalt
samarbeid, er rammen for samarbeidet om ressursforvaltning.

Vi fører ikke en passiv linje i denne
saken. Vi har møter årlig i den norsk-russiske
kommisjonen, vi skal ha et ekstra møte i sommer, og det
er klart at de nye opplysningene som vi får om utviklingen
i denne bestanden, blir tema for dette møtet.

  Etter min oppfatning er det ingen grunn til
at representanten Nesvik skal være bekymret for at man
legger tilrådinger fra internasjonale forskere til grunn.
De internasjonale forskerne konstaterer at man har med veldig høye
bestander å gjøre. Det som imidlertid er et problem
med utviklingen av denne næringen, er at det
har vært vanskelig å skaffe et marked for disse
produktene, fordi det i markedet nærmest har vært
politisk motstand mot omsetningen av disse. Det er i hvert fall
et problem for oss i Vesten. 

Hvert år tar vi opp spørsmålet
om hvordan vi skal utvikle denne fangsten videre, og dette vil selvsagt
bli meldt til Stortinget på behørig måte.





                

  Til grunn for spørsmålet ligger
tre premisser – trålkonsesjoner konsentreres på færre
hender, konsesjoner forsvinner ut fra Nord-Norge, og leveringsforpliktelser
overholdes ikke. Jeg skal ikke her og nå ta standpunkt
til om disse premissene er riktige i forhold til hele trålflåten.
Ut fra spørsmålet antar jeg at det først
og fremst siktes til situasjonen for ferskfisktrålerflåten.

For denne gruppen har det vært en
tendens til konsentrasjon av eierskap til større grupperinger,
og at det reelle eierskapet og den overordnede styringen av virksomheten
har blitt lokalisert et annet sted enn tidligere, selv om fartøyene
har forblitt registrert på samme sted. «Et annet sted» har
imidlertid ikke nødvendigvis vært utenfor Nord-Norge.

I utgangspunktet mener jeg at det vil være
uheldig om en enkelt eller noen få aktører oppnår
kontroll med for mange fiskefartøy. Jeg ønsker
en fiskerinæring som bidrar til levedyktige kystsamfunn
gjennom en allsidig og variert struktur, både på land
og sjø. Jeg tror at dette bl.a. oppnås gjennom
en differensiert flåtestruktur, både med hensyn
til lokalisering og eierskap. Jeg er i prinsippet derfor positiv
til det taket den forrige regjeringen satte når det gjelder
konsentrasjon av eierskap i fiskeflåten.

På den annen side: Ferskfisktrålerkonsesjonene
ble delt ut for å oppnå en helt spesiell hensikt.
Hensikten var at konsesjonene skulle bidra til å skape
stabile arbeidsplasser, sysselsetting, på land. Konsesjonene
skulle bidra til velferd i regionene. Dette betyr imidlertid at
hensynet til å trygge arbeidsplassene, som f.eks. nå i
Hammerfest, må stå sentralt når man skal
vurdere en sak som den aktuelle mellom Norway Seafoods og Findus.

Derfor er dette vanskelige saker, og situasjonen
for denne trålergruppen er nok annerledes enn for fiskeflåten for øvrig.
Dette må også tas i betraktning når man
anvender generelle eierskapsbegrensninger på ulike fartøygrupper.

Når det gjelder leveringsforpliktelser
til industrien, har en rekke av ferskfisktrålerne slike
forpliktelser. Det har vært mye snakk om at disse ikke
overholdes, og for å få brakt klarhet i dette,
er vi nå i ferd med å gjennomføre en
undersøkelse i de aktuelle fylkene om i hvilken grad forpliktelsene
ble oppfylt i 1999. Så langt resultatene er klare, kan
vi konstatere at det er store variasjoner mellom fartøyene.

La det være klart: Disse konsesjonene
ble ikke delt ut for at den enkelte fartøyeier skulle oppnå egen
vinning gjennom fiske, men for å støtte opp under
industrivirksomheten. 

Jeg vil være villig til å diskutere
hvordan vilkårene konkret skal forstås og praktiseres
i ulike situasjoner hvor landindustrien har andre råstoffkilder.
Jeg vil derimot ikke være villig til å diskutere
prinsippet – det er ikke et tema å se bort fra
leveringsvilkårene. Dette vil bli formidlet til det enkelte
rederi, i klartekst, når gjennomgangen er avsluttet. Jeg
skal ikke her og nå sluttbehandle den enkelte sak. Rederiene
skal få anledning til å kommentere undersøkelsen
og forklare bakgrunnen for at det er levert som det er. Målet
er imidlertid at så mye som mulig av råstoffet
fra disse trålerne skal komme industrien til gode og danne
grunnlag for aktivitet i regionen. 

  Det var godt å høre at representanten
Bastesen og jeg har samme syn når det gjelder behovet for
en differensiert fiskeflåte. Jeg tror ikke at vi kommer
til å oppleve det som et problem om eierskapet til trålerrederiene
eller industribedriftene endres. Poenget er at de vilkår
som gjelder, de forutsetninger som har vært grunnlaget
for tildeling av konsesjoner, ikke endres. Disse konsesjonene skal
brukes til å sikre sysselsetting på land.

Når det gjelder den faren man ser
for konsentrasjon av eierskap i kystflåten, må man
selvsagt følge med og se til at deltakerloven praktiseres
etter sin bokstav. Jeg har ingen planer om å foreslå endringer
i deltakerloven. Fiskeflåten skal i prinsipp og i praksis
være eid av aktive fiskere. Hvis så ikke er tilfellet,
må det tas tak i. 

  Jeg er enig med Steinar Bastesen i at det
er bekymringsfullt hvis vi står foran en dramatisk forverret
ressurssituasjon når det gjelder torsk. Jeg klarer imidlertid
ikke å se at det er en logisk sammenheng mellom hvor de
norske trålerne har levert sine kvoter, og bestandssituasjonen.

  Jeg vil allerede innledningsvis presisere
at lov om motorferdsel i utmark og vassdrag ikke hindrer transport
av folk og forsyninger i en slik krisesituasjon som er beskrevet
i spørsmålet.

Lovens § 4 tillater nødvendig
person- og godstransport til og fra faste bosteder. Bestemmelsen
tar normalt sikte på å dekke transportbehovet
for permanent vegløse bosteder, men også i en
situasjon der bosteder blir uten vegforbindelse på grunn
av ras eller rasfare antas den å gi nødvendig
hjemmel for kjøring med snøscooter. Likeledes
hjemler loven nødvendig kjøring i politi-, ambulanse-
og redningstjeneste.

Av kommunens eget saksframlegg i saken framgår
at kommunen er klar over at det ikke er behov for særlige tillatelser
eller løyper til slik kjøring som er nevnt. Når fylkesmannen
har opphevet Balsfjord kommunes vedtak om å opprette en
beredskapsløype, har det sin bakgrunn i at loven ikke gir
hjemmel til å opprette løyper for dette formål.

Dette bør likevel ikke være
til hinder for at kommunen kan gjøre forberedelser i forkant
av en mulig ras- eller rasfaresituasjon ved å ha
utpekt en trasé som er egnet for å kunne gjennomføre
den nødvendige transport på en sikker måte.
Denne forberedelsen kan bl.a. bestå i å finne den
beste traseen i samarbeid med grunneiere i området. Det
kan heller ikke være noe i veien for at en slik trasé merkes
i nødvendig utstrekning.

Det må likevel være klart
at en slik trasé ikke har noen juridisk status etter motorferdselloven,
og bruken av en slik trasé må for øvrig
skje i tråd med motorferdsellovens bestemmelser.

  Jeg mener at det hovedsvar som er gitt, gir
uttrykk for at det er anledning til å finne en praktisk
løsning på det problemet som folk i Tamokdal
har. Forskjellen mellom dette som rent formelt sett er en veg, og
det som kan brukes til ferdsel, er at dette er en mulig forberedelse
til å kunne ta i bruk en trasé hvis det skulle
bli nødvendig. Jeg synes at dette er en rimelig praktisk
tilnærming til dette.

  De siste synspunktene som representanten Tor
Nymo har framsatt her om de faktiske forhold i Balsfjord, vil selvfølgelig
bli notert og tatt med i den videre saksbehandling. Like fullt vil
jeg hevde at her er angitt en praktisk løsning på hvordan
dette kan være. Det å merke en løype
på forhånd må kunne være et
proaktivt tiltak for å forhindre at dette blir en enda
vanskeligere situasjon ved neste korsvei, og dette har kommunen
anledning til.





                

  Når det gjelder en eventuell søknad
fra DNMI, NP og TSS fra høsten 1997, er denne ikke registrert
verken i Fiskeridepartementets eller Miljøverndepartementets
arkiv. Vi er imidlertid kjent med at disse institusjonene nå er
i ferd med å utarbeide en ny søknad.

Når det gjelder temaet sjøsikkerhet
rundt Svalbard for øvrig, henger økt fokusering
på dette sammen med at skipstrafikken i farvannene rundt
Svalbard etter hvert har blitt relativt omfattende. Det foregår
trafikk med nesten alle typer fartøyer, ikke minst i de
kystnære farvannene. Det går bulk- og stykkgodsbåter
til og fra Svalbard, og turistbåttrafikken er betydelig
i sommersesongen. Mindre båter opererer ut fra Longyearbyen,
og store cruisebåter er innom både Longyearbyen
og andre havner og fjorder på øygruppen.

Videre drives det internasjonalt fiske i fiskevernsonen,
og en rekke fiskebåter fisker årlig i området
fra Isfjorden på Spitsbergen og videre nordover.
Særlig rekefisket innbringer hvert år
betydelige inntekter for næringen. En del av dette fisket
vurderes imidlertid som svært risikofylt, og Hinlopen er
spesielt farlig på grunn av kraftig strøm og isgang.
Samtidig er det slik at det meste av denne fiskeflåten
ikke er bygd med tanke på å forsere is, og isskader,
tap av redskap og forlis fører til betydelige årlige
forsikringsutbetalinger. I perioden 1994-96 registrerte Sysselmannen
ca. 20 henvendelser hvor trålere trengte assistanse, og
ved årsskiftet 1995/96 gikk reketråleren «Atlantic
Prawn» ned i Hinlopen på grunn av isforholdene.

På denne bakgrunn foreslo Sysselmannen
i 1996 å stenge Hinlopen for fiske i deler av året.
Under møter Miljøverndepartementet hadde med andre
berørte departementer, etater og fiskerinæringen
v/Fiskebåtredernes Forbund, kom det fram at stenging
var lite aktuelt, og man ble enig om å utrede andre mulige
tiltak, som bl.a. strengere krav til isklasse og bedring av is-
og værvarslingstjenesten i området.

Nå har det lenge eksistert en tjeneste
med utsending av daglige iskart for de nordlige havområder.
I tillegg har det vært mulig å bestille mer detaljerte
kart over Hinlopen. Satellitteknologien har imidlertid
så langt hatt begrensninger med hensyn til registrering
av isforholdene under skydekke og i mørketiden. I tillegg
har tilgjengelige satellittbilder hatt dårlig oppløsning,
dvs. ca. 30 km. Til sammen har dette medført at isvarslingstjenesten
ikke har hatt mulighet til å tilfredsstille brukernes behov
fullt ut.

Miljøverndepartementet har på sin
side fulgt opp arbeidet med å bedre isvarslingen gjennom
sin ytre etat Norsk Polarinstitutt, og det ble startet et arbeid
med å utvikle et prosjekt for etablering av et isvarslingssenter
i Tromsø, basert på den kompetanse som finnes
i byen gjennom i første rekke Det norske meteorologiske
institutt, Norsk Polarinstitutt og Tromsø Satellittstasjon.
I mai 1998 fikk Miljøverndepartementet en første
skisse til en slik tjeneste fra disse miljøene.

Basert på ny satellitteknologi har
DNMI, NP og TSS nå også gjennomført et
demonstrasjonsprosjekt med sikte på å øke
kvaliteten på iskartene som utarbeides av DNMI over områdene
rundt Svalbard. Resultatene er meget positive, og så langt
er elleve iskart lagt ut på Internett.

Det skal samtidig påpekes at Regjeringen
har vært oppmerksom på den forhøyede
risikoen sjøtrafikken rundt Svalbard medfører
også med hensyn til skade på miljøet
og risikofylte redningsoperasjoner. Økt sjøsikkerhet er
derfor gitt en bred omtale i St.meld. nr. 9 for 1999-2000, Svalbard,
som nå ligger i Stortinget til behandling. I meldingen
omtales en rekke tiltak for å bedre sjøsikkerheten
i farvannene ved Svalbard, som bl.a. isovervåking, isvarsling
og sjøkartlegging. For å få en samordnet
plan for arbeidet med bedring av sjøsikkerheten på Svalbard
nedsatte regjeringen 3. november 1999 en arbeidsgruppe som skal
vurdere og samordne de ulike tiltak som er foreslått for å bedre
sikkerheten i farvannene. Arbeidsgruppen består av representanter
fra de aktuelle departementer og direktorater samt fra Sysselmannen
på Svalbard. Arbeidsgruppens rapport legges fram i løpet
av år 2000.

  I mitt hovedsvar gjorde jeg rede for at det
allerede har vært nedlagt et betydelig arbeid for å forbedre
de forholdene som er tatt opp. De søknadene som kommer
fra disse institusjonene, vil selvfølgelig bli besvart,
som jeg signaliserte i mitt hovedsvar. 

Når det gjelder dette med registrering
av disse søknadene og prosessene på dette, vil
de spørsmålene som representanten har stilt, bli
brakt videre og gjort rede for. Jeg holder det imidlertid for å være
relativt lite sannsynlig at det i to departementer skulle mangle
en registrering av noe slikt som dette, men det vil selvsagt bli
og er allerede blitt undersøkt.

  Kommunene har i dag myndighet til å gi
utslippstillatelse for avløpsanlegg fra inntil sju bolig-
eller hytteenheter etter forskrift om utslipp fra separate avløpsanlegg,
separatforskriften, av    8. juli 1992. Forskriften stiller krav
til type tekniske løsninger som kan benyttes
for slike avløpsanlegg, og minirenseanlegg er
en av fire hovedmetoder som kan brukes. Forskriften stiller ikke
generelle krav til minimumsvannføring, men kommunene kan
fastsette vilkår om dette ut fra hensynet til resipienten
og tilhørende brukerinteresser. Det er i denne sammenheng
viktig å merke seg at også mange små utslipp,
som isolert sett har små forurensingsmessige ulemper, til
sammen kan utgjøre et betydelig forurensingsproblem for
noen resipienter. 

Miljøverndepartementet fastsatte den
12. april i år en ny forskrift om utslipp fra mindre avløpsanlegg,
der kommunenes myndighet økes betydelig. Forskriften, som
vil avløse separatforskriften fra 1. januar 2001, innebærer
at kommunene vil kunne gi utslippstillatelse på inntil
1 000 personekvivalenter. I den nye forskriften stilles det ingen
krav til tekniske løsninger, og det blir dermed opp til
kommunene selv å stille rensekrav og velge tekniske løsninger. 

En viktig del av arbeidet med å gi
kommunene økt myndighet innenfor avløpssektoren
er at kommunene fastsetter miljømål for sine vannforekomster.
Utarbeiding av miljømål vil gi kommunene et godt
grunnlagsmateriale for helhetlige avgjørelser av søknader
om utslippstillatelser ved at utslippets størrelse, andre
brukerinteresser og resipientens faktiske tilstand kan vurderes samlet
i forhold til målet for miljøtilstanden i vannforekomsten.

  I mitt hovedsvar gjorde jeg rede for at man
gir kommunene større frihet til å fastsette utslippskrav
basert på det som resipienten kan tåle. Jeg mener
det må være riktig å ta hensyn til den
totale belastningen på en resipient. Jeg forutsetter videre
at hvis den faktiske renseeffekten på disse anleggene er
så høy som 99 pst., vil det også være
mulig å gjennomføre dette i de aller fleste tilfellene.

  Jeg vil gjenta det som jeg sa både
i hovedsvar og tilleggssvar. Jeg føler det er riktig at
kommunene har ansvaret for miljøtilstanden i sine egne
resipienter. Men de poengene som er framført av representanten,
vil selvfølgelig bli tatt med i den videre saksbehandlingen
i Miljøverndepartementet.





                

