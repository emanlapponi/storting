  Jeg vil begynne med å si at jeg deler
representanten Bastesens bekymring for beskatningsmønsteret
og for det høye fiskepresset på torskebestanden.
Jeg må samtidig understreke at torskestammen i Barentshavet
ikke er nær en kollaps. Jeg synes derfor vi skal la sammenligningen
med situasjonen på Newfoundland ligge.

Forskerne viser til at de yngste årsklassene
av torsk er svake, mens de mellomliggende årsklassene,
dvs. 4–7 år, er på et gjennomsnittlig
nivå. Fisk eldre enn 7 år er det lite
av, og langt mindre enn ønskelig. Den fiskbare
delen av bestanden består dermed i stor grad av 5–7-åringer. Dette
reflekteres i at bare en mindre del av de totale landingene
av torsk består av eldre fisk over 7 år.

Vi har med andre ord ikke et optimalt
beskatningsmønster, og med dagens bestandssammensetning
kan vi heller ikke få det. Dette er bekymringsfullt og
representerer klart en ikke optimal beskatning av bestanden.

Denne situasjonen har i stor grad oppstått
som følge av et høyt uttak over tid. Hovedutfordringen
er derfor å få uttaket ned på et bærekraftig
nivå. Greier vi det, vil vi gi gytebestanden bedre
vilkår for vekst og sikre et bedre beskatningsmønster.

Norge og Russland har avtalt en torskekvote
på 395 000 tonn for 2001, som skal gjelde til
og med 2003. Kvoten har blitt kritisert for å være
for høy i forhold til kvotenivået som ble anbefalt
av forskerne, og at kvoten ikke er forenlig
med en føre var-tilnærming.

Til grunn for den treårige kvoten
ligger imidlertid vitenskapelige vurderinger som tilsier at både
gytebestand og fiskedødelighet
vil komme langt innenfor føre var-grensen
mot overgangen til 2004.

Usikkerhetsmomentene vil imidlertid være
om forskerne har overvurdert bestanden og/eller undervurdert fiskedødeligheten.
Vekstvilkårene i havet og eventuelt uregistrert
fangst er to andre usikkerhetsmomenter som vi må forholde
oss til. Det internasjonale havforskningsrådet, ICES, kommer
med nye bestandsvurderinger og kvoteanbefalinger i månedsskiftet
mai/juni. Først når disse rådene
foreligger, vil vi vite om forutsetningen vi la til grunn for den
treårige kvoten, holder stikk.

På bakgrunn av de nye rådene
vil Den blandete norsk-russiske fiskerikommisjon foreta en vurdering
av kvotenivået og andre reguleringstiltak for å bevare
torskebestanden.

  Det er riktig, som Bastesen sier, at kvoten
for inneværende år for kystfiskeflåten, båter
under 28 meter, er tatt. Vi har tatt et ansvarlig
grep som vi må gjøre, når dette har skjedd,
og dette er egentlig høyst uventet.

Når det gjelder spørsmålet
om eventuelle tiltak overfor fritidsfiske eller turistfiske, så foreligger
det for første gang en kvalifisert vurdering
av omfanget av dette. Denne vil vi selvfølgelig studere
nøye, se på premissene, se om det er muligheter
for og/eller fornuftig og tilrådelig å gripe
inn fra myndighetenes side overfor dette. Da må vi tillegge
biologiske hensyn, bestandshensyn, vekt, men det er samtidig klart
at både fritidsfiske og turistfiske er viktig for nordmenn
og for turister i Norge.

  Jeg føler meg helt trygg på at
alle relevante vurderinger av fakta som vedrører enhver
sak i Fiskeridepartementet som ikke har politisk karakter, som hører
hjemme i det forrige regime, får jeg tilgang til.

Det har vært en rapport, et høringsutkast,
om tiltak i forbindelse med regelomgåelser som har vært
på høring siden 1998. Dette har vi tatt grundig
tak i. Når det gjelder de forslagene som vi nå snart
legger fram for Stortinget, vil representanten Bastesen kunne se
at dette er møysommelig gjennomgått og reflektert
der.





                

