 Fiskeriforvaltningen har et overordnet mål
om å utnytte knappe ressurser på en måte
som gir et best mulig tjenestetilbud til brukerne.

På bakgrunn av dette har man for ytre
etat i lengre tid arbeidet for å samlokalisere de ulike
funksjoner. Foruten ressursbesparelser med felles lokaler og administrasjon, rimeligere
edb-løsninger gjennom færre datalinjer, vil ytre
etat ved å opprette større enheter med flere ansatte
få samlet en bredere kompetanse på ett sted. Dette
vil gi et bedre og et mer stabilt tjenestetilbud til brukerne. 

Moderne kommunikasjon med raskere og mer effektive
reisemåter samt mulighetene til å kommunisere
elektronisk gjør brukerne mindre avhengig av å ha
et tilbud i umiddelbar fysisk nærhet.

I det konkrete tilfellet som er nevnt i spørsmålet,
er det snakk om å flytte en fiskerirettleder til et større
og bredere fagmiljø i Bergen sentrum. Forflytningen vil medføre
besparelser med hensyn til leie av kontorlokaler og en rimeligere
edb-løsning. Avstanden mellom nåværende
lokalisering og Bergen er ca. 20 minutter med bil.

På bakgrunn av ovennevte synes fordelene,
også for brukerne, åpenbare, uten at tilgjengeligheten
i vesentlig grad svekkes.

 Fiskeridepartementet forvalter tre ulike kystgebyrer:
Losgebyr, som dekker utgiftene til lostjenesten, alminnelige kystgebyr,
som dekker 30 pst. av utgiftene til fyr- og merketjenesten,
og sikkerhetsavgift, som dekker utgiftene til trafikksentralene. 

Ved innføringen av det nye los- og
kystgebyrsystemet fra 1. mai 1995 ble enkelte av de tidligere fritaksbestemmelsene
fra å betale losgebyr og alminnelig kystgebyr fjernet fra
forskriftene. Dette gjaldt bl.a. fritak for fartøy som
ikke anløp norsk havn, eller fartøy i gjennomgangsfart
som anløp bare for egen forsyning av skipsfornødenheter
eller på- og avmønstring av mannskap. Fjerningen av
fritaket ble bl.a. gjort med bakgrunn i loslovens prinsipp om en
kostnadsorientert utforming av gebyrene, og at slike fritak fra
gebyrene ikke kunne begrunnes ut fra kostnadsmessige hensyn.

Endringer i betalingsplikten for bøyelasteskip
og all annen skipsfart på norskekysten før og
etter 1995 må ses på bakgrunn av endringen av
lossystemet, som gjennom nye regler for både losplikt og
losgebyrer ble etablert dette år. Reformen innebar bl.a.
at man påla skipsfarten losplikt ikke, som tidligere, ut
fra forsvarsmessige hensyn, men ut fra sikkerhet for liv, verdier
og miljø. Losplikten har med andre ord et utspring i den
risiko et fartøy representerer for disse verdiene i norsk
indre farvann.

I tillegg er det et nedfelt prinsipp i losloven
om at fordelingen av losutgiftene mellom de ulike brukergruppene så vidt
mulig skal skje i forhold til de kostnadene de forårsaker,
altså et kostnadsansvarsprinsipp. Dette har medført
at gebyrforskjellen mellom det å seile med og uten los
nå er blitt større enn tidligere. Videre er det
nye regelverket utformet slik at det er de fartøyer som
enten er pliktige til å benytte los eller til å bruke
farledsbevis, som også er betalingspliktige, dvs. de samme
fartøyer som legger beslag på lostjenesten.

Begge forhold har bl.a. medført at
man ved gebyrfastsettelsen nå ikke lenger tar hensyn til årsaken
til et fartøys anløp av norsk havn, men legger
vekt på den risiko anløpet representerer og de
kostnader anløpet og losplikten påfører
lostjenesten.

Dette prinsipp gjelder for alle de tre statlige
kystgebyrer. Slik sett er satsene like, enten et tankfartøy
ankommer norsk havn for ordinær lossing eller lasting,
mannskapsbytte, bunkring, verkstedsopphold eller opphold i vente
på nye oppdrag. Dette ut fra at risikosituasjonen i det
store og hele er den samme, og at bruken av de offentlige navigasjonshjelpemidlene
er den samme.

En endring i retning av rabatterte gebyrer
for de anløp bøyelasterne gjør i Åmøyfjorden,
vil få konsekvenser for andre sider ved gebyrsystemet,
og åpne for krav om at også andre særskilte
hensyn skal ivaretas ved rabatt- og fritaksordninger. Dette vil
uthule de grunnleggende prinsipper som gjeldende gebyrsystem bygger
på. Dessuten er losgebyrene også basert på et
prinsipp om selvfinansiering, noe som innebærer at en reduksjon
for en type anløp må kompenseres ved andre typer
anløp, og således velte kostnadene over på andre
aktører i næringen. 

I St.meld. nr. 47 for 1998-99, Om evaluering
av losplikt- og losgebyrsystemet, nevnes en rekke tiltak som har
til hensikt å gjøre lostjenesten mer kostnadseffektiv og
gebyrene mer kostnadsorientert. Dette kan bidra til at de samlede
gebyrene for sjøfartsnæringen reduseres, og dermed
gjøre næringen mer konkurransedyktig. Jeg mener
at man som en del av oppfølgingsarbeidet med        St.
meld nr. 47 snarere bør gjøre en prinsipiell vurdering av
gebyrsystemet på generelt grunnlag enn å gå inn
på enkeltvise unntaksordninger. Oppfølgingen av
denne losmeldingen har høy prioritet i Fiskeridepartementet. 

 Jeg er enig med representanten Simonsen i at
det er viktig at kystgebyrene og alle andre gebyr er så lave
som mulig. Det viktigste for å oppnå dette er
imidlertid at vi utvikler en lostjeneste som er så effektiv
som mulig. I det gamle systemet hvor man hadde noen former for anløp
som var lavere prioritert når det gjaldt avgifter, var
det i realiteten en subsidiering av disse fra de andre brukerne.
Dette er uheldig. Det viktigste er at vi får til et effektivt
og billig lossystem, og det vil stasråden alltid være
opptatt av. 





                

 Kystdirektoratet har som et kostnadseffektiviserende
tiltak vurdert å flytte losbordingsfeltet fra Færder
til farvannet ved Horten. Farvannet mellom Hvasser og Horten er åpent
og enkelt å trafikkere. Vurderingene er gjort som følge
av kravet om å redusere kostnadene forbundet med losingen
i dette området og en bedre utnyttelse av statslosene. 

Kystdirektoratet anser at sikkerheten fortsatt
blir ivaretatt selv om flyttingen gjennomføres.
Opprettelsen av trafikksentralen i Horten har også reist
krav fra skipsfartsnæringen om at dette nye sikkerhetstiltaket
må få innflytelse på de totale kostnadene
for skipsfarten i Oslofjorden til los- og sikkerhetsgebyr. I utgangspunktet innebærer
innføringen av trafikksentralen med tilhørende sikkerhetsgebyr
en ekstra kostnad for skipsfarten. I den forbindelse er det aktuelt å se
på om innføringen av trafikksentralen med tilhørende
sikkerhetsgebyr kan bidra til å redusere tiltak på andre
områder. På den måten unngår
man at gebyrbelastningen blir urimelig høy, og at det betales
for overlappende tjenester. Det forutsettes imidlertid at sikkerheten
opprettes på samme nivå ved en eventuell endring
av systemet. 

Effekten av tiltaket er av Kystdirektoratet
anslått til å gi en besparelse på totalt
ca. 8 mill. kr. Skipsfarten vil få en avgiftslettelse
på ca. 6 mill. kr, mens innsparingen for Kystverket
blir på ca. 2 mill. kr. 

Tiltaket er foreløpig ikke gjennomført
fordi det bl.a. krever en ytterligere merking av farleden. Dessuten
er det ønskelig å vinne erfaring med nye tjenester
fra trafikksentralen i Horten. Så langt er det derfor ikke
tatt stilling til om tiltaket skal gjennomføres og når
dette eventuelt skal skje. 

Min holdning til saken er at man må se
de ulike sikkerhetstiltakene under fyrtjenesten, lostjenesten, trafikksentraler
og elektroniske navigasjonshjelpemidler i sammenheng. På den
måten kan vi finne den porteføljen av sikkerhetstiltak
som mest mulig kostnadseffektivt tilfredsstiller et strengt krav
til sikkerhet. 

  Som nevnt i mitt første svar er tiltaket
ikke gjennomført. Det er behov for å «vinne
erfaring med nye tjenester fra trafikksentralen i Horten».
Jeg er på samme måte som representanten Width opptatt
av sikkerheten, og kan forsikre at dersom det gir grunnlag for å konkludere
med at sikkerheten ikke blir ivaretatt på en tilfredsstillende
måte ved å endre dette bordingsfeltet, vil dette
heller ikke bli gjort.

Men la meg samtidig si at jeg er opptatt av
at vi skal spare kostnader på hele lostjenesten, og jeg
er overbevist om at det er mulig å gjøre dette
uten at det går ut over sikkerheten.





                

  Vi vil sette i gang et prøveprosjekt
med samlekvote nord for 62ºN i 2001. I første omgang
har vi valgt å avgrense samlekvotemodellen til å omfatte
torsk, hyse og sei.

Vi ønsker å utrede reguleringsformen
for at fartøyene skal få utnytte ressursene på en
så rasjonell måte som mulig. For eksempel: Et
fartøy fra et område hvor det er store forekomster
av sei, skal med samlekvotemodellen kunne fiske nettopp sei. Ordningen
kan gjøre hverdagen enklere for mange, samtidig som den
også kan medføre jevnere leveranser til landsiden.

Ordningen har imidlertid også sine
svake sider. Forskjellig markedsverdi kan medføre at ett
fiskeslag overfiskes i forhold til de fastsatte kvoter basert på biologisk rådgivning,
hvis vi ikke iverksetter tiltak for å hindre dette. Ett
tiltak vil være å omregne fangsten i såkalte
ekvivalenter. Om dette tiltaket er tilstrekkelig, er det vanskelig å si
noe om før vi høster erfaringer fra prosjektet.
Derfor er det viktig at vi i første omgang prøver
ut modellen på en relativt liten gruppe av fartøy.

For å få kartlagt positive
og negative sider med modellen har vi valgt å gjennomføre
et prosjekt hvor ca. 175 fartøy deltar. Disse fartøyene
er fra gruppe I, og vi vil forsøke å spre deltakelsen
både når det gjelder fartøystørrelse
og geografi.

At nettopp gruppe I-fartøy ble valgt,
skyldes at disse fartøyene normalt er de mest aktive. Et
poeng med prosjektet er å se hvordan fiskemønsteret
i praksis blir på de forskjellige arter, i de forskjellige
landsdeler. Da gruppe II-fartøy har mindre kvote enn gruppe
I-fartøy, vil fiskemønsteret kunne være
noe annerledes for denne gruppen. Ved å la kun gruppe I-fartøy
delta får man et klarere bilde av hvordan fiskemønsteret
blir for de mest aktive fartøyene under samlekvotemodellen.

At det kun er fartøy i gruppe I som
får delta i pilotprosjektet, betyr imidlertid ikke at modellen
ikke vil kunne være en alternativ reguleringsform også for
gruppe II i fremtiden. Erfaringer vi tilegner oss på bakgrunn
av prosjektet, vil bli brukt for å vurdere om ordningen
kan være egnet også for andre grupper senere år.

Interessen for prosjektet er stor. Ca. 800
fartøy ønsker å delta, og Fiskeridirektoratet
står over en omfattende jobb med å plukke ut fartøy
blant de påmeldte, selv om prosjektet altså kun
omfatter fartøy fra gruppe I.

Om samlekvotemodellen er reguleringsformen
for kystflåten i fremtiden, vil jeg ikke spekulere på i
dag. Jeg ser imidlertid fram til at prosjektet settes i gang ved årsskiftet,
og kommer til å følge utviklingen nøye.

Jeg er opptatt av at fiskerne skal få drive
et så rasjonelt fiske som mulig, og dette gjelder alle
fartøygrupper. Men jeg er også opptatt av at våre
ressurser skal forvaltes på en forsvarlig måte,
herunder at fastsatte fiskekvoter ikke overfiskes. En forsvarlig
ressursforvaltning er absolutt nødvendig for at vi skal
kunne oppnå en bedre verdiskapning innenfor fiskerinæringen
i fremtiden – en verdiskapning som vil gagne både
den enkelte fisker, kystsamfunnene og samfunnet som sådant.
Det er derfor meget viktig at samlekvotemodellen utredes nærmere
før den eventuelt prøves ut på en større
del av flåten.

Per Ove Width hadde
her overtatt presidentplassen.

  Jeg kan forsikre om at hvis det viser seg
at dette er et vellykket tiltak og vi konkluderer med at det sannsynligvis
også er en fornuftig måte å regulere
gruppe II-båtene på, så vil dette bli
gjort.





                

 Norge er en sterk tilhenger av prinsippet om
bærekraftig utnyttelse av naturens ressurser. Den norske
hvalfangsten er nettopp basert på et ønske om å drive
en bærekraftig forvaltning av ressursene i havet
som tar utgangspunkt i vitenskapelige fakta og nødvendigheten
av en flerbestandsforvaltning.

Arter og bestander som trenger vern, må beskyttes. Men
det er også av avgjørende betydning at man – innenfor
de nødvendige begrensninger – kan utnytte bestander som
tåler å bli høstet. De ulike artene i økosystemet
må ses i sammenheng. Som toppredator i havet spiser sjøpattedyrene
store mengder fisk. Sjøpattedyr kan ikke vokse fritt i
et system som ellers er underlagt en målrettet forvaltning.
På generelt grunnlag vil jeg derfor støtte en islandsk
avgjørelse om å drive bærekraftig høsting
av hval.

Jeg vil likevel vise til at Norge – så langt – har
valgt å arbeide for en bærekraftig forvaltning
av hval innenfor Den internasjonale hvalfangstkommisjonen, IWC.
IWC har imidlertid utviklet seg til å bli en ren verneorganisasjon,
som ikke baserer sine beslutninger på vitenskapelige prinsipper.
Dette er i strid med det traktatrettslige grunnlaget for Hvalfangstkommisjonen.
For oss har resultatene fra IWCs vitenskapskomite vært
av sentral betydning, i motsetning til de rent politiske beslutninger
i selve kommisjonen.

Samtidig har Norge lagt stor vekt på forpliktende
internasjonalt samarbeid, og har derfor valgt å arbeide
for løsninger innenfor IWC. At vi vil ha fokus på de
norske interesser i det videre arbeid i hvalsaken, må være
opplagt. Det betyr ikke at man ikke kan gi støtte til andre
stater som har sammenfallende interesser.

Til slutt vil jeg påpeke at forvaltning
av sjøpattedyr også må ses i et regionalt
perspektiv. Her vil jeg vise til det samarbeidet som i dag er etablert
med Island i Den nordatlantiske sjøpattedyrkommisjonen,
NAMCO. 

 Etter at Det internasjonale råd for
havforskning, ICES, har lagt fram sine kvoteanbefalinger, avholder
som kjent Fiskeridepartementet et forberedende møte forut
for de årlige fiskeriavtaleforhandlingene med andre land.

Her deltar de myndigheter som har faglig ansvar
i tilknytning til fiskeriforvaltningen, og næringsorganisasjonene
på vegne av de berørte parter, som er fiskerne
og fiskeindustrien. De næringsorganisasjonene som deltar
i det forberedende møtet, er Norges Fiskarlag, Norsk Sjømannsforbund
og Fiskeri- og Havbruksnæringens Landsforening. Representanter
fra disse organisasjonene deltar også i delegasjonene under
selve kvoteforhandlingene.

Det er altså ikke lagt opp til noen
form for geografisk representasjon gjennom kommuner eller fylkeskommuner,
men derimot en funksjonell representasjon gjennom næringsorganisasjonene.
Bakgrunnen for dette er at fiskerimyndighetene forvalter nasjonale
ressurser med ansvar for å ivareta og videreutvikle fiskerinæringen
langs hele den norske kysten.

Jeg vil likevel vise til at man gjennom Norges
Fiskarlag indirekte får en regional representasjon i forbindelse med
kvoteforhandlingene. Fiskarlaget representerer fiskere
fra alle deler av næringen, og er bygd opp av fylkesvise
lag hvor de særskilte regionale hensyn kommer til uttrykk.

Å involvere fiskeriorganisasjonene har vært
viktig for å sikre legitimitet for de reguleringsbeslutninger
som må fastsettes på bakgrunn av de fastsatte
kvoter. Denne ansvarliggjøringen er helt avgjørende
for samarbeidet mellom næringen og myndighetene. Den omforente
forståelse for utfordringer og problemer i kvotepolitikken
skiller norsk praktisk fiskeripolitikk fra de fleste andre lands.

  Jeg er glad for at også representanten
Myrvoll innser behovet for at vi ansvarliggjør norske fiskeriorganisasjoner.
Det gjør faktisk at fiskeriforvaltningen i Norge
er bedre enn den ville ha vært om de ikke var representert,
slik man opplever i andre land.

Norges Fiskarlag velger selv sine tillitsvalgte.
De som representerer Norges Fiskarlag, representerer i prinsippet alle
fiskerne i landet. Det er ingen i dette systemet som er nøytrale.

Jeg er enig i at man i Nord-Norge har en større
avhengighet av disse ressursene enn man har i resten av landet. Men
jeg vil allikevel understreke at det er svært mange fiskere
fra alle deler av landet som deltar i disse fiskeriene, og det ville
være urimelig om en regional representasjon ikke skulle
kunne ta hensyn til alle disse.





                

 Torsk, hyse og lodde i Barentshavet er som
kjent fellesbestander for Norge og Russland. På det grunnlaget
har partene felles interesser i å sikre en god forvaltning
av disse bestandene. Det er likevel klart at Norge og
Russland også kan ha ulike syn på hvordan ressursforvaltningen
i Barentshavet skal være, og ulike hensyn å ta
i forhold til de rådende forholdene på hjemmebane.
På det grunnlaget er Norge og Russland også motparter
i en forhandlingssituasjon under de årlige møtene
i den blandete norsk-russiske fiskerikommisjon når kvotene
skal fastsettes.

I forkant av de årlige kvoteforhandlingene
holder Fiskeridepartementet et forberedende møte.
Her drøftes den vitenskapelige rådgivningen fra
Det internasjonale råd for havforskning om kvotenivå for
det påfølgende året og forhandlingsposisjoner
på bakgrunn av dette. Deltakerne på dette møtet
er representanter fra Fiskeridepartementet, Fiskeridirektoratet,
Utenriksdepartementet, Miljøverndepartementet, Havforskningsinstituttet,
Fiskeriforskning, Norges Fiskarlag, Fiskeri- og Havbruksnæringens
Landsforening, Norsk Sjømannsforbund og Kystvakten.
På bakgrunn av disse drøftingene utformes
forhandlingsmandatene.

Under selve forhandlingene er også næringsrepresentanter
medlemmer av den norske delegasjonen.

Gjennom at fiskerinæringen er trukket
inn i forkant av forhandlingene og er representert i forhandlingsdelegasjonene,
gis de berørte partene på norsk side anledning
til å gi til kjenne sine syn på hvilke strategier
som vil legges til grunn i forhandlingene, og hvilke løsninger
som må anses som akseptable før avtaler inngås.

Forhandlingslederne fra fiskeriforvaltningen
er ansvarlig for i størst mulig grad å sikre norske
interesser. Det ville naturlig nok være uheldig og kunne
virke negativt på utfallet dersom motparten fikk kjennskap
til forhandlingsstrategier og mandater på forhånd.
Dagens ordning med en konsultasjon og deltakelse fra fiskerinæringen
er således et forsøk på å sikre
informasjon og innflytelse i forhandlingene for de berørte
parter, samtidig som forhandlingsledelsens integritet ivaretas.

Når det gjelder hva som har vært
norske forhandlingsposisjoner i kvoteforhandlingene med Russland,
vil det også være problematisk å gå ut
med hva disse i detalj har hatt som innhold, dette både
ut fra strategiske hensyn i forhold til motparten, og også fordi
forhandlingsmandatene er besluttet av en rekke ulike statsråder
som jeg ikke kan uttale meg på vegne av.

Jeg vil imidlertid avslutte med å vise
til at et overordnet mål under forhandlinger med Russland
i år har vært å oppnå en torskekvote
som sikrer at fiskepresset reduseres og gytebestanden bygges opp
for å realisere den forvaltningsstrategien som kommisjonen
har vedtatt. Forhandlingsresultatet, som innebærer en årlig
torskekvote de tre påfølgende år på 395
000 tonn pr. år, vil bidra til dette.

  Det er på ingen måte noen grunn
til at man skal bli skremt av det svar som jeg nettopp gav. De forhandlingene
som vi fører med Russland, gjennomfører vi stort
sett på samme grunnlag hvert år. Vi 

har 

ting vi er uenige om, vi 

har 

forskjellige strategier som legges,
og det vil være mulig å lese av hva vi har som
utgangspunkt, hvordan vi tenker hvordan man kan posisjonere seg
i forhold til oss til neste år.

Dessuten er det slik at vi hvert år
rapporterer til Stortinget resultatet av alle internasjonale forhandlinger.
Jeg mener at den torskekvoten som er fastsatt for i år,
er en milepæl. Det er en milepæl fordi at vi har
fått aksept for at vi skal sette en langsiktig kvote for
torsk. Denne kvoten er lavere enn den vi har hatt de senere år,
og representerer en klar forvaltningsmessig framgang for torskebestanden.





                

  Etter min mening er det flere momenter som
taler mot å innføre særskilte skatteregler
for fiskeflåten. Særskilte skatteregler for en
enkeltsektor bryter med et sentralt prinsipp fra skattereformen om
størst mulig skattemessig likebehandling av ulike investeringer
og næringer. Skattemessige særtiltak for fiskeflåten
vil bidra til at det bindes ressurser i næringen    som
for den del kunne gitt bedre avkastning i annen virksomhet. Skattesystemet
vil også bli mer komplisert og uoversiktlig dersom det
etableres særregler for enkeltnæringer.

En særskilt fondsavsetning, slik representanten Kongshaug
nevner, vil først og fremst tilfalle de fiskerne som allerede
har god lønnsomhet, og som allerede burde ha midler til
flåtefornyelse. Tiltaket vil derfor ikke være treffsikkert
i henhold til de delene av flåten der eventuelle problemer
med for lav flåtefornyelse kan eksistere.

Regjeringen har med bakgrunn i disse forhold
ikke funnet det formålstjenlig å bruke skatteregelverket
til å fremme fornying i fiskeflåten. Dette innebærer
ikke at vi ikke er opptatt av dette spørsmålet. 

I årets fiskeriavtale er det satt
av 30 mill. kr til kondemnering av fiskefartøyer.
Innenfor den aktuelle totalramme på 120 mill. kr
for fiskeristøtten må dette betraktes som et betydelig
beløp. Dette er midler som vil bidra til å ta
ut eldre fartøyer i flåten og dermed utvide driftsgrunnlaget
for den gjenværende flåte og med det skape et bedre økonomisk
grunnlag for drift av nye fiskefartøy.

Jeg vil også gjøre oppmerksom
på protokollen fra årets støtteavtale,
hvor det er uttrykt enighet mellom staten og næringen ved
Norges Fiskarlag om at 

«det
framleis er behov for å tilpasse kapasiteten i fiskeflåten
til ressursgrunnlaget. Det er difor viktig å føre
vidare arbeidet med kapasitetsreduserande tiltak. Partane vil samarbeide
om å utforme tiltak med sikte på å redusere
kapasiteten i fiskeflåten, og vil utgreie strukturordningar
finansiert gjennom næringsfinansierte ordningar, ved bruk
av offentlege midlar og kombinasjon av desse. Partane er opptekne
av å få til gode prosessar og tiltak for å redusere
kapasiteten innan kystflåten. Frå ramma avsett
til kondemnering m.v. kan det settast av midlar til utgreiingar».

Denne protokollen viser at myndigheter og næring
er innstilt på i fellesskap å komme fram til og
finansiere tiltak som også vil legge grunnlaget for fornying.

 Jeg er enig med representanten Kongshaug i
at det er viktig å få til flåtefornyelse. Jeg
er enig i at det er viktig å sørge for sikre og
gode arbeidsplasser. Men da er det viktig at vi velger tiltak som rent
faktisk har den effekten man er ute etter. Vi har gjennomført
en rekke tiltak av strukturmessig karakter som kan øke
driftsgrunnlaget for eksisterende flåte. Noen av disse
er økonomiske, andre er av mer teknisk karakter. Men det
viktigste er at hvis vi er enige om at vi skal ha flåtefornyelse,
så må tiltakene virke. Jeg har gjort rede for
at forslaget om å bruke en avsetningsordning sannsynligvis
ikke vil ha den effekten som man har forutsatt.





                

  Representanten tar i spørsmålet
opp oppkjøp både på landsiden og på fartøysiden.

Oppkjøp på landsiden behandles
etter reglene i ervervsloven. Jeg lar denne siden av spørsmålet
ligge, ettersom jeg forstår spørsmålet
slik – særlig fordi representanten viser til deltakerloven – at
han i denne omgang først og fremst er opptatt av forholdene
på fartøysiden.

Spørsmålet er om statsråden
er klar over «denne negative utviklingen», og
hvilke tiltak som tenkes iverksatt for å hindre en utvikling
i strid med lovverket.

Mitt svar er at jeg er klar over utviklingen,
men jeg vil ikke underskrive på at dette 

uten
videre 

er negativt. Det som uten videre ville vært
negativt, var om norsk fiskerinæring var i en slik tilstand
at personer og selskaper med kapital overhodet ikke var interessert
i å investere kapitalen i norsk fiskerinæring.
At kapitalsterke interesser viser interesse og ser utviklingsmuligheter,
skal vi etter min mening først og fremst være
glade for. Det er positivt med tanke på utviklingen over
tid at stadig nye miljøer ser det potensialet for verdiskaping
som ligger i fiskerinæringen i vid forstand.

Når det er sagt, skal jeg ikke underslå at
særlig børsnoterte eierselskaper i norsk fiskeflåte
stiller oss overfor en del utfordringer, praktiske og prinsipielle.
Regjeringen har derfor, uavhengig av de siste ukers utvikling, bestemt
at det skal settes ned et utvalg for å se på en
del spørsmål knyttet til selskapers eierskap til
fiskefartøy, bl.a. den dispensasjonspraksis som skal føres
i forhold til deltakerlovens krav om at aktive fiskere skal eie
majoriteten i norske fiskefartøy. Utvalget skal også vurdere hvordan
vi skal håndtere kravet om samtykke fra myndighetene ved
kjøp av aksjer i børsnoterte selskaper som eier
fiskefartøy, som majoritets- eller minoritetseiere.

For ordens skyld: Deltakerlovens hovedprinsipper skal
stå fast.

Mer konkret i forhold til behandlingen av den
konkrete saken som representanten Bastesen har vist til, så reiser
denne spørsmål om å innføre
eierbegrensninger i ringnotgruppen, tilsvarende det som vi har innenfor torsketrål.

Det er allerede slik at ingen kan eie majoriteten
i mer enn to ringnotfartøy. Jeg vurderer imidlertid, i
tillegg til eller istedenfor denne regelen, å fastsette
eierbegrensninger med utgangspunkt i den samlede kvoten som tildeles. Da
får vi muligheten til å ta i betraktning også minoritetsandeler.

Jeg har ikke tatt stilling til hvilket nivå en
slik grense bør ligge på, men det vil være
høyst aktuelt å fastsette en lavere grense for
tillatt konsentrasjon i ringnot enn den grensen på ca.
10 pst. av gruppekvoten som gjelder for torsketrålerne.

  Når det gjelder det eierskapsutvalget
som jeg nevnte, er beslutningen om å nedsette utvalget
allerede tatt. Utvalget vil bli nedsatt så fort som mulig,
og vi vil sette utvalget i arbeid. 

Jeg håper at representanten Steinar
Bastesen er enig i at dette er såpass komplisert og såpass
prinsipielt at det er viktig at vi nå gjør en
god og skikkelig jobb. Dette dreier seg både om de tingene
som jeg nevnte i sted, men også om andre ting som er aktuelt
i fiskerinæringen. Vi har f.eks. et relativt stort innslag
av generasjonsskifter i næringen, som vi er nødt
til å håndtere. I disse generasjonsskiftene finnes
det en del eksempler på at neste generasjon gjerne vil
drive familierederiet videre, gjerne vil utvikle arbeidsplassene
i distriktene, men ikke nødvendigvis tilfredsstiller kravet
om å ha vært aktive fiskere. Men dette skal vi
se nærmere på, og jeg er enig i at vi har det
rimelig travelt.





                

