  Den alminnelige helligdagsfredningen i fisket
ble i Ot.prp. nr. 66 for 1999-2000 foreslått opphevet og
erstattet med en hjemmel for forskrifter om fiske og fangst på søndager
og helligdager. Etter lovforslaget kan slike forskrifter gis for
bl.a. bestemte områder og for bestemte fiskerier eller
fartøygrupper når slik regulering anses nødvendig
av hensyn til en rasjonell eller hensiktsmessig utøvelse
eller gjennomføring av fiske og fangst.

Lovforslaget er vedtatt i Odelstinget og Lagtinget, men
er ennå ikke sanksjonert av Kongen i statsråd
og har således ikke trådt i kraft. Den alminnelige
helligdagsfredningen med forbud mot å drive fiske og fangst
fra midnatt til midnatt på søndager og helligdager
er derfor fortsatt til stede.

Nordland Fylkes Fiskarlag har bedt Fiskeridepartementet
om at det blir satt i gang et arbeid med å utforme forskrifter
om fiske på søndager og helligdager «i
Lofoten og tilstøtende områder med store brukskonsentrasjoner» allerede
fra 1. januar 2001.

Før vedtaket om oppheving av den alminnelige
helligdagsfredningen i fisket sanksjoneres og settes i kraft, vil Fiskeridepartementet
vurdere forslaget om helligdagsfredning «i Lofoten og tilstøtende
områder med store brukskonsentrasjoner», slik
det er fremmet av fylkesfiskarlaget.

Ulike fiskerier har sine særtrekk,
f.eks. med hensyn til intensitet i fisket og med hensyn til markedsforhold.
Det er derfor viktig at Fiskeridepartementet har en aktiv holdning
til bruk av forskriftshjemmelen i lovforslaget, og at departementet
bruker helligdagsfredningen i de tilfeller der en god og saklig
grunn rimeliggjør dette.

Fiskeridepartementet vil før vedtaket
om oppheving av helligdagsfredningen settes i kraft, ta stilling
til hvorvidt det skal utformes forskrift om helligdagsfredning «i Lofoten
og tilstøtende områder med store brukskonsentrasjoner».

  Nei, jeg kan ikke være enig i at
dette får de dramatiske konsekvensene som er antydet. Hensikten
med forslaget om endringer i lov om helligdagsfredning var at man
skulle bort fra en praksis med en generell helligdagsfredning som
man måtte gi en masse dispensasjoner fra for å få fisket
avviklet på en hensiktsmessig og rasjonell måte.
Når vi nå på en måte har speilvendt
dette, betyr ikke det at man ikke skal kunne ha helligdagsfredning
der det er formålstjenlig. Men i det store flertallet av
saker som har versert i det siste, som har gått på dette
med dispensasjoner, er det uheldig at man må fravike regelen.
Men som sagt, holdningen til at helligdagsfredning kan innføres
der det er formålstjenlig, er helt klar.

  Jeg har til hensikt å sørge for
at vi får helligdagsfredning i Lofoten, slik fiskerne ønsker.
Det går ikke an å overskue alle konsekvenser som
måtte oppstå i forbindelse med utøvelsen
av fisket, og det er ved utøvelsen av fisket at vi gjentatte
ganger har vært nødt til å gi dispensasjoner.
Det kan være markedsforhold som gjør det nødvendig å ha
en viss intensitet i fisket, det kan være værforhold
osv, og det er dette som har vært grunnlaget for det store
antall dispensasjoner som har vært gitt tidligere, og som
er uheldig.





                

