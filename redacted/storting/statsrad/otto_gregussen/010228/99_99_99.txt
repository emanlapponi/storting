  Den såkalte veterinæravtalen
med EU trådte i kraft 1. januar 1999.
Fra denne dato har Norge praktisert EUs strenge kontroll med fisk og
fiskeprodukter som importeres fra land utenfor EØS-området,
både for å sikre trygg sjømat og for å få enklere markedsadgang
for norsk sjømat til EU. 

ESA fører tilsyn med at Norge følger
opp forpliktelsene under EØS-avtalen. ESA har akseptert at fisk
fortsatt kan importeres direkte til norske fiskeforedlingsvirksomheter
fra land utenfor EØS, dersom det etableres et såkalt kontrollsenter
ved anleggene. Dette sikrer at etablerte handelsmønstre
for norsk fiskeindustri kan opprettholdes. 

Ingen virksomheter i Måløy-distriktet
meldte i første omgang sin interesse for å være
med på en slik ordning. ESA godkjente derfor ikke i første
runde noen grensekontrollstasjon med tilhørende kontrollsenter
i dette området. Senere har én virksomhet i området
bygd et kontrollsenter som skal framstilles for godkjenning. 

EØS-avtalen angir prosedyrer som skal følges
ved godkjenning av veterinær grensekontroll. I områder
hvor man ikke har hatt slik kontroll tidligere, skal Fiskeridirektoratet – etter å ha
funnet lokalene i orden – foreslå for ESA at det
gis slik godkjenning. Deretter skal ESA gjennomføre en
inspeksjon som grunnlag for sin eventuelle godkjenning av grensekontrollstasjon
og kontrollsentre. 

Fiskeridirektoratet har siden juli i fjor anmodet
ESA om å inspisere grensekontrollstasjonen i Måløy
havn. Tidspunkt for inspeksjon har vært fastsatt, men ESA
kansellerte inspeksjonen med den begrunnelse at man først måtte
få ytterligere opplysninger. 

Denne saken har både en teknisk og
en formell side. Forhold vedrørende tekniske krav til kontrollsentre
håndteres av Fiskeridirektoratet. Men det er også behov
for en avklaring av roller og forpliktelser for henholdsvis ESA og
norske fiskerimyndigheter i forbindelse med godkjenning av veterinære
grensekontrollstasjoner og kontrollsentre for fisk. 

Jeg har derfor personlig bedt om at det så snart
som mulig avholdes et møte med ESA for å finne
en løsning på de problemer knyttet til godkjenning
av veterinær grensekontroll for fisk som representanten
Lie tar opp i sitt spørsmål. 

  Det er riktig at Måløy er en
av våre aller største fiskerihavner, en svært
viktig fiskerihavn. Men i Måløy havn,
så vel som i alle andre havner, gjelder det at det ikke
bare er opp til norske myndigheter å iverksette en kontroll
som følge av at vi har ytre grensekontroll på vegne
av EU. Det var beklagelig at man ikke fikk til oppstart av en stasjon
i Måløy da man kjørte første
runde på å få godkjent disse. Vi skal
selvsagt gjøre det som er i vår makt for å få disse
tingene godkjent og i orden, men det er altså en realitet
at det ikke bare er opp til oss. Jeg har tro på at når
jeg nå har skrevet direkte til ESA-presidenten og bedt
om å få avklart disse forholdene, skal vi få den
nødvendige fortgang i denne prosessen.

  Jeg står på at jeg har tatt dette
initiativet, jeg skal sørge for at vi får den
nødvendige fremgang i dette, og at vi også skal
påpeke overfor ESA at dette har tatt for lang tid å få avklart
på en god måte. Jeg har stor tro på at
vi skal finne en rask og god løsning også for
Måløy havn.





                

  Kystdirektørens kronikk i Aftenposten
den 14. februar i år må ses i lys av den senere
tids hendelser på kysten og de senere års tekniske
utvikling med nye muligheter for å overvåke skipstrafikken
langs hele kysten. Intensjonen i kystdirektørens kronikk
har i så måte vært å bedre utnyttelsen
av de investeringer som allerede er gjort på området,
samt å bedre utnyttelsen av den samlede fremtidige ressursbruk
sett i forhold til overvåking av skipstrafikken langs kysten.

Fiskeridepartementet har ansvaret for de sivile
overvåkningssentraler som er etablert for skipsfarten.
Som jeg sa bl.a. i Stortingets spørretime den 17. januar
i år, er disse sentralene etablert slik at Kystverket kan
drive overvåking og håndheving av seilingsregler
samt gi nødvendig informasjon og navigasjonsassistanse
til fartøy som trafikkerer de indre farvannene som dekkes
av sentralene.

Det er i dag etablert tre trafikksentraler,
henholdsvis i Horten i Oslofjorden, i Brevik utenfor Grenland og
på Fedje i Hordaland. I tillegg har vi under bygging en
trafikksentral på Kvitsøy i Rogaland, som forventes
ferdigstilt i løpet av 2002. 

Forsvaret har også oppgaver i forbindelse
med maritim overvåking, men i hovedsak omfatter dette overvåking
av aktivitet utenfor grunnlinjen for å ivareta en tilfredsstillende
hevding av norsk suverenitet.

De siste måneders hendelser har med
all mulig tydelighet vist hvor viktig det er å etablere
en total kystforvaltning som er i stand til å møte
de nye utfordringer som ligger i å sikre våre
farvann og våre farleder i en ny tid med helt andre krav
til framkommelighet og sikkerhet enn det vi har vært vant
til å akseptere innenfor sjøtransporten.

Vi har også fått helt nye
og truende utfordringer som følge av økt aktivitet
i nordområdene. Jeg tenker her både på framtidig
oljevirksomhet og all ferdsel og transport som følger av
dette, og jeg tenker på økt økonomisk aktivitet
og større økonomisk åpenhet i Russlands
nordområder.

Vi må tenke nytt, og vi må tenke
totalitet skal vi lykkes i å ivareta sikkerheten i hele
vårt sårbare havområde i framtida. Jeg
ser ikke bort fra at det er aktuelt at et nytt og moderne kystverk
bør ta et større ansvar for å trygge sikkerheten
i norske farvann. Jeg vil derfor i samråd med forsvarsministeren
og nærings- og handelsministeren vurdere en felles utnyttelse
av overvåkingsdata, varslings- og meldings- og informasjonssystem
for skipstrafikken langs kysten. Vi skal også vurdere behovet
for nye overvåkingstiltak.

Representanten Bastesen reiser spørsmål
om eventuelle konsekvenser for næringen. Det er for tidlig å si
noe om dette nå. Det arbeidet vi nå gjennomfører,
er en kartlegging av statens samlede ressursbruk rettet mot sikkerhet
i tilknytning til skipstrafikken langs kysten. Jeg er klar over
at næringen betaler en del av kostnadene til kystforvaltningen.
Dette er et element som må tas med i den totale vurderingen. 

  Når det gjelder de trafikksentralene
som allerede er i drift, forutsetter jeg at Kystverket utøver
sitt ansvar med å sikre at disse blir bemannet slik at
sikkerheten ivaretas. Hvis dette ikke skjer, vil jeg selvsagt ta
det opp. 

Vi undersøker også kontinuerlig
behovet for å etablere nye trafikksentraler, bl.a. undersøker
vi når vi kan forvente et økt omfang av f.eks.
russisk oljetransport i nordområdene. Da må vi
også vurdere nye tiltak hvis situasjonen tilsier at det
er nødvendig.

  Jeg tror nok vi må sørge for
at vi har en totalitet i overvåkingen som er god nok. Jeg
tror vi skal ha en åpen holdning til å ta i bruk
det som måtte være av tekniske hjelpemidler som
kommer i framtiden. Det kan være et AIS-system, det kan
være radarsystemer, det kan være forbedrede sjøkart,
det kan være forbedrede navigasjonssystemer. Jeg er overbevist
om at å øke innsatsen spesielt på elektroniske
sjøkart vil bedre sikkerheten vesentlig langs kysten. Men
vi vil til enhver tid vurdere hvordan staten gjennom sine samlede
ressurser kan legge forholdene best mulig til rette for å ha
en god overvåking av kysten, slik at en ikke har muligheter til å melde
seg ut av overvåkingen.





                

