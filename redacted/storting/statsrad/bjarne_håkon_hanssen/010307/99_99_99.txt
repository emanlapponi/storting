  Fredag 2. mars i år fremmet
Landbruksdepartementet St.prp. nr. 52 for 2000-2001,
Om tiltak mot kugalskap, tiltak overfor Q-meieriene og tiltak innenfor
reindriftsnæringen. I denne proposisjonen la Landbruksdepartementet
bl.a. fram forslag om bevilgning på 20 mill. kr
til ekstraordinær støtte etter store tap og produksjonssvikt
i reindriften innen deler av Øst-Finnmark, Vest-Finnmark og Troms
reinbeiteområder. Dette tiltaket er blitt særskilt
behandlet i Regjeringen og ikke som en del av de ordinære
reindriftsavtaleforhandlingene som ble avsluttet 27. februar
i år.

Når det gjelder fordelingen av disse
midlene, går det fram av proposisjonen at støtten
skal settes inn overfor driftsenhetene i de distriktene som er sterkest
rammet, og da koblet opp mot de siste årenes produksjonssvikt
i næringen – uavhengig av årsaksforhold
som bl.a. store rovdyrtap, ugunstige klimatiske forhold og nedslitte
beiter. Beløpet er imidlertid foreslått bevilget
over kap. 1151 og forutsettes å bli administrert
gjennom Reindriftsforvaltningen som ekstraordinær næringsstøtte.
De nærmere retningslinjene for støtteordningen
vil bli utarbeidet av Landbruksdepartementet i samråd med
Kommunal- og regionaldepartementet, Finansdepartementet og Miljøverndepartementet
samt Norske Reindriftsamers Landsforbund og Sametinget. Den endelige
fastsettingen av retningslinjene vil først kunne skje etter
at Stortinget har behandlet proposisjonen.

  Som jeg sa i mitt hovedsvar, skal støtten
settes inn overfor driftsenhetene i de distriktene som er sterkest
rammet, og da koblet opp mot de siste års produksjonssvikt
i næringen. Ut fra min vurdering av tilleggsspørsmålet
kan det ikke være sånn at det at en har hatt en
så stor produksjonssvikt at en har ramlet ut av næringsavtalen,
skal kunne føre til at en nå heller ikke skal
få ekstraordinær støtte. Nå vil
representanten Karlstrøm og næringskomiteen få anledning
til å komme med noen føringer for de endelige
retningslinjene ved at man nå skal behandle St.prp. nr.
52 før retningslinjene fastsettes. I utgangspunktet vil
jeg si at jeg deler Karlstrøms vurdering, og vil ta det
med meg.

  Jeg har ingen klar oppfatning om på hvilken
måte vi skal rapportere hvordan disse midlene skal brukes,
men jeg merker meg ønsket som det gis uttrykk for.

