 La meg starte med å si at jeg er glad for denne interpellasjonen. Jeg er glad for at jeg ofte får lov til å drøfte integrerings- og inkluderingsspørsmål i Stortinget, for de er så viktige. Jeg er også glad for tonen i innlegget fra Dørum.




Jeg vil svare følgende: Regjeringen vil føre en offensiv politikk for byene våre for å fremme og utvikle byenes fortrinn, kvaliteter og muligheter. Oslo har gjennom et hundreår vært en «delt» by, og enkelte områder har levekårsmessige og integreringspolitiske utfordringer.




Ett område med store utfordringer er Groruddalen, et annet er Søndre Nordstrand. Regjeringen har i Soria Moria-erklæringen varslet at den vil







«gjennomføre tiltak for områder i storbyene som har særlige utfordringer, slik som Groruddalen».




Vi vil drøfte nærmere hvordan staten, i samarbeid med Oslo kommune, kan bidra til en bærekraftig utvikling i Groruddalen, men Regjeringen er også åpen for å drøfte andre utfordringer som Oslo har.




Hovedstadsmeldingen som Regjeringen legger fram i løpet av høsten, vil omhandle de særlige levekårsmessige og inkluderingspolitiske utfordringer som man har i enkelte deler av hovedstaden. Helhetlig områdepolitikk i byen er et kommunalt ansvar, men statlige virkemidler er nødvendige bidrag for å løse de utfordringene som de sosiale skillene mellom deler av byen skaper. Staten har, som også interpellanten var inne på, tidligere hatt en slik områdesatsing gjennom handlingsprogrammet for Oslo indre øst, og drøfter nå med Oslo kommune en felles plan for å forbedre miljø og levekår i Groruddalen. Et annet område der det sett fra Regjeringens side kan være aktuelt å gå inn med tiltak, er Søndre Nordstrand, og det kan være aktuelt med et videre arbeid i Oslo indre øst. Fra Regjeringens side vil fokus være på bomiljøtiltak og tiltak for barn. Hovedstadsmeldingen vil ta opp spørsmål som gjelder inkludering av personer med innvandrerbakgrunn i arbeids- og samfunnsliv. Oslo har utfordret Regjeringen til samarbeid om det de kaller mangfoldspolitikk, og hovedstadsmeldingen vil trekke opp linjer for et slikt samarbeid.




Regjeringen har i tråd med Soria Moria-erklæringen valgt å prioritere et samarbeid om Groruddalen i første omgang. Det skyldes bl.a. at Groruddalen står overfor en rekke utfordringer på mange områder miljømessig, knyttet til samferdsel, bomiljø og sosiale forhold.




Selv om ikke Regjeringen har nedsatt et eget handlingsprogram for bydel Søndre Nordstrand i Oslo, så betyr ikke det at jeg som statsråd med ansvar for arbeid og integrering ikke ser de spesielle utfordringer denne bydelen har. Jeg vil imidlertid påpeke at det primært er Oslo kommunes ansvar å sørge for et godt kommunalt tjenestetilbud til beboere i Søndre Nordstrand bydel.




Jeg er imidlertid beredt til å bruke de muligheter som ligger under mitt departements ansvars- og myndighetsområde til å samarbeide med Oslo kommune om utfordringer knyttet spesielt til integrering og arbeid. Mer aktiv bruk av arbeidsmarkedstiltak er her et viktig stikkord. Søndre Nordstrand har også fått midler til «Ny sjanse»-programmet, som skal bidra til å få sosialhjelpsmottakere over i aktivt arbeid.




Den nye arbeids- og velferdsforvaltningen, NAV, hvor Aetat, trygdeetaten og sosialtjenesten samles i hver kommune, gir et mulighetenes hus, en organisatorisk ramme for å samordne og målrette tilbudet til brukerne. Samtidig må vi se på virkemidlene. Regjeringen er i full gang med å gjennomgå regelverk, stønader, tiltak og tjenester, slik at det samlede virkemiddelapparatet skal understøtte målene om raskere overgang til arbeid, hjelp til selvhjelp, sosial trygghet og inkludering av personer som har problemer på arbeidsmarkedet.




Som ett av tiltakene i velferdsforvaltningens verktøykasse vil Regjeringen innføre en rett til velferdskontrakter. Formålet med velferdskontrakter er at den enkelte gjennom aktiv deltakelse i ulike tiltak kan bedre sine muligheter for arbeid, selvhjulpenhet og en god livssituasjon på kort eller lengre sikt.




Søndre Nordstrand er den bydelen i Oslo som har størst andel av barn og unge, og 44 pst. i aldersgruppen 0–17 år har ikke-vestlig bakgrunn. Regjeringen har som mål å etablere gratis kjernetid i barnehager i områder med mange minoritetsspråklige barn samt gi flere ressurser til skoler hvor det går mer enn 25 pst. minoritetsspråklige. Når bydelen har skolekretser med opp mot 90 pst. minoritetsspråklige, vil slike tiltak ha stor betydning.




Regjeringen vil også legge fram en egen handlingsplan mot fattigdom og en handlingsplan for inkludering av innvandrerbefolkningen. Begge disse handlingsplanene vil inneholde tiltak som vil komme bydel Søndre Nordstrand til gode.




Jeg vil avslutningsvis også nevne at for inneværende år har Regjeringen satt av vel 40 mill. kr til en tilskuddsordning for barne- og ungdomstiltak i større bysamfunn. Målet er å bedre oppvekst- og levekår. Midlene nyttes til tiltak og prosjekter som retter seg mot barn og unge med spesielle behov, og mot utsatte ungdomsgrupper og miljø. Arbeid og innsats som fremmer integrering har høy prioritet. Rundt halvparten av midlene går til ungdomstiltak, mens den andre halvparten går til tiltak mot fattigdom blant barn, unge og familier. 23 byer og sju bydeler i Oslo omfattes av ordningen, og Søndre Nordstrand er en av disse bydelene.




Oppsummert vil jeg si at jeg setter pris på dette initiativet fra representanten Dørum. Regjeringen er beredt til å gå inn i en dialog med Oslo kommune om å jobbe videre med et om mulig mer planmessig samarbeid om utfordringer som også Søndre Nordstrand står overfor, på samme måte som vi før har vært positiv til en tilsvarende satsing i Oslo indre øst, og på samme måte som vi nå aktivt er i dialog om utfordringene i Groruddalen.




