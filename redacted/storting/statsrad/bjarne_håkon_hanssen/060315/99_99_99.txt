  Både St.prp. nr. 46 for 2004-2005
og komiteinnstillingen legger stor vekt på at den nye arbeids-
og velferdsforvaltningen må sikres høy kompetanse.
Ved behandlingen av St.prp. nr. 46 fattet Stortinget følgende
enstemmige vedtak:

«Stortinget
ber Regjeringen sikre at det utarbeides en plan for samlet
kompetanseutvikling i den nye arbeids- og velferdsforvaltningen.»

Departementet har bedt den midlertidige gjennomføringsorganisasjonen,
NAV Interim, om å utarbeide denne kompetanseplanen. Planen
skal støtte opp under arbeidet med å realisere
målene for reformen, og skal dekke bredden i kompetansebehov
og -tiltak både for å ivareta
de rent statlige oppgavene og i forhold til de oppgaver stat og kommune
skal løse i fellesskap.

Planen skal bl.a. legge vekt på kompetanseområder som
er kritiske for etablering av de lokale arbeids- og velferdskontorene.
Det skal utvikles kommune- og statsovergripende kompetanse- og fagutviklingsprogrammer
hvor man tar utgangspunkt i felles arbeidsprosesser og felles/samstemt
metodikk. Det er viktig at vi får til bred og sammensatt
kompetanse i den felles førstelinjetjenesten. Denne førstelinjen
må ha lokal kunnskap om arbeidsliv og næringsliv
som ivaretar det sosialfaglige perspektivet i tjenesteytingen. Sist,
men ikke minst, skal planen sikre felles kompetanseheving
og felles kulturbygging slik at de to statlige etatene faktisk blir én
etat.

Planen skal også ta høyde
for kompetansebehov i den nye etaten som følge av innføring
av et nytt pensjonssystem. Planen vil særlig fokusere på behov
og tiltak de nærmeste årene.

Kompetanseplanen skal foreligge i løpet
av våren 2006. Den delen av planen som gjelder den felles
førstelinjetjenesten, skal utarbeides i samarbeid
med KS. Utarbeidelsen av planen skjer ellers i nært samarbeid
med A-etat, med trygdeetaten og Sosial- og helsedirektoratet, med NAV
Interim som koordinerende og ansvarlig instans.

I tillegg har Arbeids- og inkluderingsdepartementet satt
i gang et særskilt arbeid med vekt på kompetanseutfordringene
for den nye arbeids- og velferdsforvaltningen i et mer langsiktig
perspektiv. Sentrale temaer i dette arbeidet er utdanning og rekruttering
av ny kompetanse, organisering og innretning av utdanningstilbud
på høyskole-/universitetsnivå i
forhold til kompetansebehov i den nye arbeids- og velferdsforvaltningen,
og spørsmål knyttet til ulike instansers ansvar
og roller på dette feltet.

Dette arbeidet skal gi grunnlag for en nærmere
omtale av kompetanseutfordringer og -strategier for arbeids- og velferdsforvaltningen
i stortingsmeldingen om arbeid, velferd og inkludering, som vil
bli lagt fram høsten 2006.

  Som jeg sa i mitt første svar, er
det vel nettopp den type problemstillinger og
utfordringer som Woie Duesund her
er inne på, som man i planen særlig
må gripe fatt i.

Jeg er svært enig med Woie Duesund
i at hovedutfordringen knyttet til NAV ikke er den faktiske
sammenslåingen av de ulike virksomhetene, men det som skjer
i hverdagen på de nye NAV-kontorene etter hvert
som de blir etablert – fra og med sommeren av
og framover. Hvis man kommer i den situasjonen at de ulike
kulturene lever videre hver for seg i NAV-kontorene, er man jo like
langt.

Jeg tror vi deler den felles analyse
at det er det som skjer etter etableringen, som faktisk
er det viktigste, og ikke alt det vi gjør i forkant
av den. I så måte er kompetanseheving
helt grunnleggende.

 Dette er et veldig viktig tema. Det aller viktigste
grunnlaget for å forhindre utstøting er kanskje
at vi har gjort det veldig klart at ingen vil bli oppsagt i kjølvannet
av NAV-reformen.

Dette er altså ikke en reform
der man har som utgangspunkt at man skal ha færre ansatte,
at færre ansatte skal yte de samme tjenestene. Ofte
er det motivet for en sammenslåing av ulike virksomheter.
Det er ikke motivet her. Det har gått ut et veldig
klart signal til alle ansatte om at ingen vil miste jobben.
Samtidig er det helt åpenbart at alle kan ikke
gjøre akkurat det samme arbeidet som de gjør i
dag – da får vi ikke bygd det nye. Derfor
ligger det en veldig sentral utfordring
i det å allikevel skape omstilling, men skape omstilling
under trygghet.

Man står altså ikke
i fare for å miste jobben, men man må planlegge
for at man kanskje skal utføre en litt annen jobb. Det
tar vi på alvor i den prosessen vi nå er i.





                

  Som ledd i arbeidet med ny utlendingslov vurderer
jeg en rekke tiltak for å bekjempe tvangsekteskap.

Et av tiltakene som foreslås i NOU
2004:20 Ny utlendingslov, er innføring av en 21-årsgrense
for at en utenlandsk ektefelle skal få oppholdstillatelse
i Norge. Hensikten bak forslaget er å forhindre at unge
personer utsettes for tvang og alvorlig press i forbindelse med
ekteskapsinngåelse. Utlendingslovutvalget anfører
følgende som begrunnelse for forslaget:

«Tanken
bak et slikt forhøyet alderskrav er at eldre parter, både
som følge av personlig modenhet og som følge av
en mer selvstendig posisjon i forhold til familien, har en større
mulighet til å motsette seg press fra familien
når det gjelder avgjørende livsvalg.»

Etter at Danmark innførte et forhøyet
alderskrav på 24 år for ektefelleinnvandring,
har antall ekteskapsinngåelser blant innvandrere og etterkommere
fra ikke-vestlige land som er under 24 år, sunket drastisk.
Dette gir grunn til å anta at også antallet
saker hvor det utøves tvang og ekteskapspress, har blitt
betydelig redusert.

Samtidig er det også argumenter
som taler imot et forhøyet alderskrav. Utlendingslovutvalget
peker på at det er en fare for at unge
jenter likevel skal bli brakt til hjemlandet og giftet
bort mot sin vilje, og at alderskravet i så fall vil kunne føre
til at de blir utsatt for et ytterligere overgrep ved at de i tillegg
blir holdt tilbake i hjemlandet inntil alderskravet er oppfylt.
Videre vil alderskravet også ramme personer som
inngår ekteskap som er basert på full frivillighet
fra partenes side.

Høringsinstansene har vært
delt i synet på forslaget om en 21-årsgrense for
familieinnvandring for ektefeller.

På bakgrunn av Utlendingslovutvalgets
utredning og høringen vurderer jeg
bl.a. hvorvidt det bør innføres et forhøyet
alderskrav i norsk utlendingslov. Jeg har foreløpig ikke
konkludert når det gjelder hvilke tiltak mot tvangsekteskap
som bør gjennomføres. Jeg tar sikte på å fremme
forslag til ny utlendingslov innen utgangen av 2006.

  Jeg mener at den kommisjonen er
opprettet, men jeg må ta alle mulige forbehold
og må få lov til å komme tilbake til representanten
med et svar på det. Jeg vet at det i forbindelse med Stoltenbergs
besøk i hvert fall er jobbet ganske grundig med
denne tematikken, men jeg må få komme tilbake
med svaret.

Jeg har lyst til å si at det som er
utfordringen knyttet til tiltak mot tvangsekteskap, er at det ikke
finnes noen tiltak som er slik at de utelukkende virker
positivt, og der det ikke er noen fare
for negative effekter. Jeg opplever det slik at hver gang man diskuterer
ulike tiltak, er det veldig mange som er gode til å argumentere 

imot

 forslag til tiltak, men jeg savner
en større evne til å fremme alternative forslag
til tiltak. Hvis det er slik at man faktisk ønsker å bekjempe
tvangsekteskap, er det ikke nok å være 

imot

 forslag til tiltak. Da må man
i så fall fremme sine alternative forslag.

  Ja, vi følger opp den planen. Men
min analyse er at selv om vi følger
opp og gjennomfører disse tiltakene, er ikke
det nok. Regjeringen mener at det er behov for nye, målrettede
langsiktige tiltak mot tvangsekteskap. Dette med tvangsekteskap
er en del av en kultur som skal bekjempes. Det er ikke
akseptabelt ut fra norske forhold at unge mennesker
tvangsgiftes. Derfor har vi, både den forrige
regjeringen og vi, gjort et stykke arbeid, men vi er ikke
i mål. Derfor håper jeg at vi kan få til
et samarbeid med Stortinget, der vi gjennomgår
ulike forslag. Det er klart at den danske modellen er
en ganske drastisk modell. Det er lett å argumentere
imot den, selv om det også er mulig å argumentere
for deler av den. Men, som sagt: Det er viktig ikke bare å være
opptatt av det man er imot, men også ha i fokus
det man er for.





                

 Jeg vil innledningsvis nevne at representanten
Lilletun i spørsmål nr. 144 til skriftlig besvarelse
tok opp noen av de samme problemstillingene. I svar av
23. november 2005 redegjorde jeg for mine vurderinger.

Det er i denne saken viktig å understreke
at Norge gir asyl til personer som blir forfulgt på grunn
av sin tro. Norge er bundet av Flyktningkonvensjonen,
og det følger av denne at forfølgelse på grunnlag
av religion danner grunnlag for flyktningstatus. Norge
gir asyl til dem som fyller vilkårene i konvensjonen, herunder også til
konvertitter.

Dette innebærer imidlertid ikke
at alle som sier de vil bli utsatt for slik
forfølgelse, eller at alle som tilhører
en gitt trosretning i et land, kvalifiserer for asyl. Utlendingsmyndighetene
vurderer hvorvidt den enkelte asylsøker har behov for beskyttelse.

Det er dessverre slik at
enkelte påberoper seg et asylgrunnlag som ikke
er reelt. Det er utlendingsmyndighetenes oppgave å vurdere
troverdigheten av slike opplysninger. I flere saker er det nettopp
søkerens manglende troverdighet som fører til
avslag. Som eksempel kan jeg nevne at det ikke
er uvanlig at personer konverterer etter at de har kommet
til Norge som asylsøkere, og i flere tilfeller etter
at de har fått avslag på sin søknad.
Det betyr ikke nødvendigvis at konverteringen ikke
er reell, men man ser tilfeller der den kun har vært gjennomført
for å få en tillatelse i Norge.

Utlendingsmyndighetene har meget god kunnskap
om forholdene i Iran. I fjor ble det opprettet en uavhengig landinformasjonsenhet
som skal innhente all relevant informasjon om landene Norge
mottar asylsøkere fra. De baserer seg på en rekke
uavhengige kilder. Norge har også en
ambulerende utlendingsattaché med ansvar for å innhente
informasjon om de generelle forholdene i Iran samt undersøke
konkrete anførsler. I tillegg til dette foretar utlendingsmyndighetene egne
reiser.

Jeg er kjent med at menneskerettighetssituasjonen
i Iran er vanskelig. Departementet følger med på hvilken praksis
som føres, men jeg har tillit til at utlendingsmyndighetenes
vurderinger er i overensstemmelse med våre internasjonale
forpliktelser. Norge deltok i et ekspertmøte under
EU-kommisjonen i november, hvor asylpraksis for Iran var hovedtemaet.
Møtet viste at norske utlendingsmyndigheter har
god kunnskap om forholdene i Iran. Opplysningene som framkom under
møtet, viste også at i den grad norsk
praksis for Iran skiller seg fra øvrige europeiske land,
er dette i form av at flere gis tillatelse i Norge. Norsk praksis
når det gjelder konvertitter, skiller seg ikke ut
i restriktiv retning.

Ut fra utlendingsmyndighetenes kjennskap til
Iran har ikke dødsstraff for konvertering fra
islam blitt praktisert de siste årene. Det finnes flere
tusen konvertitter i Iran. Mange av disse er medlemmer av aktive
kirkesamfunn, uten at dette medfører at de får
spesielle problemer med myndighetene. Man har
altså ikke holdepunkter for at de som konverterer,
utelukkende av den grunn vil bli utsatt for forfølgelse
i Iran.

Med bakgrunn i den kjennskap utlendingsmyndighetene
har om forholdene i Iran, er det i utgangspunktet de som har latt
seg ordinere til prester og drevet aktiv, utadrettet virksomhet
for å omvende muslimer, som har vært spesielt
utsatt. Utlendingsmyndighetene foretar på denne bakgrunn
en individuell vurdering av hvorvidt personer som tar sikte på å utøve
aktiv misjonering, kan risikere forfølgelse.

 Jeg vil si det slik at jeg er helt enig med
representanten Lilletun i at her skal vi følge veldig nøye
med.

Men utgangspunktet må være – og
slik leser jeg denne setningen fra UDI – at det i seg selv å ha
konvertert fra islam til kristendom ikke er et grunnlag
for at man automatisk blir forfulgt i Iran. Det er ikke
et grunnlag for å si at alle som har konvertert,
er forfulgt og dermed skal ha opphold i Norge. Derfor må det
etableres en praksis som er knyttet til individuell vurdering i
hver enkelt sak. Det er i tråd med de beste tradisjoner
i norsk utlendingsforvaltning – alle har rett
og krav på en individuell behandling.

Da skal UDI være særlig
oppmerksom på situasjonen i Iran. De iranske
borgere som faktisk blir forfulgt som følge av at de har
konvertert, skal få beskyttelse. Men det kan ikke være noen
automatikk her.

  Med forbehold om at jeg fikk med meg alle
nyansene i det representanten Lilletun nå sa, synes jeg
den formuleringen er i tråd med den oppfatningen jeg har
av hvordan situasjonen skal forstås. Med forbehold
om at jeg hørte rett, er jeg enig i det.

Som jeg sa i mitt svar, legger vi veldig, veldig
stor vekt på å være maksimalt
oppdatert på situasjonen i Iran fordi vi vet
at det er en krevende situasjon. Vi vet at det er vanskelig
i forhold til menneskerettighetene.

Jeg skal forsikre meg om at den felles landinformasjonsenheten
til UDI og UNE har fått med seg denne rapporten. Det vil
jeg tro, men for å være helt sikker
skal jeg sjekke det, og selvfølgelig gi en tilbakemelding
til Lilletun.

