 Det er riktig at Regjeringen er opptatt av å ha
et bredt og nært forhold til partene i arbeidslivet. Dette
er viktig på mange områder, både
for å bidra til et arbeidsliv der folk trives og utvikles,
og dermed også til et effektivt arbeidsliv, og
for å fremme et mest mulig inkluderende arbeidsliv.

Vi har som kjent lagt fram forslag til endringer
i den arbeidsmiljøloven det forrige storting
vedtok. I forbindelse med dette arbeidet inviterte vi de største
arbeidsgiver- og arbeidstakerorganisasjonene til et møte
hvor et utkast til endringer ble presentert. I den avisartikkelen
det refereres til, går det fram at jeg mener
at det var uheldig at LO fikk utlevert materialet
før dette møtet.

Det skulle ikke ha skjedd; vår
intensjon er naturligvis å følge
de prosedyrer og spilleregler som finnes i forholdet mellom
myndighetene og partene.

Vi ønsker et fortsatt nært
og tillitsfullt forhold til partene i arbeidslivet, og jeg har sterk
tro på at vi kommer til å få til det.

  Jo, og derfor undervurderer jeg overhodet ikke
denne saken. Jeg har også gjort det veldig klart
i mitt departement at slikt skal ikke skje, og det må ikke
skje igjen. Og nettopp fordi jeg tar det så alvorlig,
har jeg også i forkant av den artikkelen som
stod i Dagens Næringsliv, hatt et møte
med Finn Bergesen i NHO, der jeg sa det samme, at slik skal det ikke
være. Når vi både sier
og mener at vi skal ha et nært og ordentlig og
skikkelig forhold til alle partene i arbeidslivet, må det
skje på den basis at partene ikke opplever en
situasjon som dette. Dette var et arbeidsuhell, og det
skal ikke gjenta seg.

 Jeg føler meg helt trygg på at
Stortinget kommer til å passe på som en smed.
Det skulle bare mangle, og det må vi med glede
finne oss i.

Jeg synes jo at spørreren nå legger
ord i min munn som jeg ikke har brukt. Vi skal ha et faglig
politisk samarbeid mellom Arbeiderpartiet
og LO, og det er vel kjent at vi har det. Men det som har skjedd
i denne saken, er jo at LO har fått utdelt et utkast til
lovtekst som de andre organisasjonene ikke fikk.
Det ligger langt utenfor et faglig politisk samarbeid, og det er
det jeg er presis på: Den type samarbeid
med de ulike organisasjonene skal vi ikke ha noe av. Når
vi inviterer til et høringsmøte med organisasjonene om
en lovtekst, må det selvfølgelig være
slik at alle organisasjonene har lik tilgang til den lovteksten.
Men det betyr ikke at jeg herved avvikler det faglig politiske
samarbeidet mellom Arbeiderpartiet
og LO.





                

