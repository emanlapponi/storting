  I forbindelse med ny folketrygdlov i 1997
ble det utarbeidet nye rundskriv for hele loven. I årene etter
ble rundskrivet på hjelpemiddelområdet oppdatert
i henhold til regel- og praksisendringer. Mange praksisendringer
ble likevel ikke tatt inn i rundskrivet, men
hjelpemiddelsentralene ble orientert pr. brev. Daværende
Rikstrygdeverket fant det derfor nødvendig å utarbeide
et nytt rundskriv på området, og dette ble publisert
i juni 2006.

For å kunne tilstå hjelpemidler etter
folketrygdloven § 10-6 må det foreligge
sykdom, skade eller lyte, og hjelpemiddelet må være både
nødvendig og hensiktsmessig for å bedre
medlemmets funksjonsevne i dagliglivet. Det nye rundskrivet er primært
en veiledning til saksbehandlerne om hvordan disse begrepene skal
forstås. Rundskrivet hadde utelukkende som formål å nedfelle
den praksis som gjaldt, ikke å etablere
en ny praksis. Vedtaksmyndigheten i søknader om hjelpemiddel
bl.a. til barn og unge har siden 1994 ligget til hjelpemiddelsentralene.
Det nye rundskrivet fokuserer i større grad enn tidligere
på intensjonene med loven, men uten at dette medfører
skjerpede krav eller innskrenkninger. Rundskrivet har
heller ikke medført at saksbehandlingstiden er
blitt lenger.

I folketrygdloven § 10-17 med tilhørende
forskrift avgrenses folketrygdlovens ansvar for bl.a.
hjelpemidler mot rettigheter som følger av annen lovgivning.
Daværende Rikstrygdeverket utarbeidet i november 2005 et
rundskriv til denne paragrafen. Her blir det gitt en orientering om
ansvarsområdet for bl.a. opplæringsloven, kommunehelsetjenesteloven
og sosialtjenesteloven. Disse lovene vil i stor grad være
retningsgivende for folketrygdens ansvar med hensyn til hjelpemidler
til barn og unge. Også dette rundskrivet nedfeller
kun gjeldende praksis og medfører ikke skjerpede
krav eller innskrenkninger. Det kan imidlertid ikke
utelukkes at et slikt rundskriv har ført til at hjelpemiddelsentralene
har fått større bevissthet i forhold til at saken
skal vurderes også etter denne bestemmelsen.

De nevnte rundskriv – og praksis – fra
før 1. juli 2006 er videreført av Arbeids- og
velferdsetaten. Det er ikke grunnlag for å hevde
at NAV-reformen har medført noen endring
i rettighetene barn og unge har til hjelpemidler eller
i praktiseringen av dette regelverket.

Arbeids- og velferdsetaten er opptatt av tilbakemeldinger
fra brukerne, og har derfor blitt enig med brukerorganisasjonene
om å etablere en kvalitetskanal. Den er nå under
utvikling. Kvalitetskanalen skal være en tilbakemeldingsordning
fra brukerorganisasjonene til Arbeids- og velferdsetaten, i første
omgang på hjelpemiddelområdet. Kanalen skal brukes
for å gi Arbeids- og velferdsetaten innspill, kommentarer
og tilbakemeldinger på systemnivå, slik at etaten
kan få større grad av innsyn i uheldige eller
utilsiktede resultater, viktige problemstillinger
mv. på området. Sammen med brukerorganisasjonene
vil Arbeids- og velferdsetaten bruke disse innspillene
til å forbedre bl.a. tjenester og brukermedvirkning.

  Jeg er jo enig i at det ikke er noen
tvil om at mange funksjonshemmede, og ikke minst foreldre
til funksjonshemmede barn, står overfor store utfordringer
i forhold til å kunne orientere seg i systemet. Jeg er
veldig enig i at vi må jobbe med en slik generell intensjonserklæring.
Jeg har også en plan for å ta tak i
disse spørsmålene, uten at jeg har lyst til å bekjentgjøre
den planen her og nå.

Det er viktig å være
klar over – når det går på hjelpemidler
i skolen, f.eks. en pult – at grunnskolen er kommunens
ansvar, og i henhold til opplæringsloven er det kommunens
ansvar å sørge for at den arbeidsplassen man har på skolen,
er i orden. Men når det går på hjelpemidler knyttet
til hjem og fritid osv., er det staten via folketrygden eller
via NAV som har ansvaret.

Men det viktige er jo at foreldrene ikke
må gå denne løypa helt alene.
Da må kommune og stat klare å koordinere
seg, slik at foreldrene får den hjelpen de trenger.

  Det er en smule vanskelig å forholde
seg til påstanden om at noen brukere av disse
nye NAV-kontorene sier det og det. Enhver bruker er viktig,
så jeg respekterer at vi må ha en ambisjon om
at alle skal få et bedre tilbud, men
vi har ikke gjennomført noen som helst
evaluering knyttet til de 25 kontorene for å måle
om det går i riktig eller feil retning, eller
hvordan det går. Det skal vi selvfølgelig gjøre
fortløpende etter hvert, og vi skal lære
av de feilene vi gjør i en krevende etableringsfase. Men
det som er det viktige for meg, er at etter 1. juli 2006,
da vi etablerte Arbeids- og velferdsdirektoratet, altså slo
sammen Rikstrygdeverket og Aetat, viser landstallene at ventetiden
for å få hjelpemidler har gått ned. Så det
er åpenbart at ikke alt kan ha gått
galt. Nå skal det jo være landsdekkende,
så jeg er veldig imponert over resultatet, som går
på at NAV har greid det, samtidig som en holder på å etablere
den organisasjonen som er så krevende å få på plass.

