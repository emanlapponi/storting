 Helse Nordmøre og Romsdal er i ferd med å fullføre en omfattende omstillingsprosess ved avdelingen for voksenpsykiatri. Hovedsatsingen omfatter utvikling av distriktspsykiatriske sentre, samtidig som sentraliserte funksjoner bygges ned. Over en femårsperiode har det regionale helseforetaket omfordelt finansieringen fra Helse Nordmøre og Romsdal og til de andre foretakene. Dette har ført til omfattende nedbemanning parallelt med oppbygging av nye psykiatritjenester.


Styret for det regionale helseforetaket har ansvar for en tilfredsstillende organisering av foretakets virksomhet. Jeg har tillit til at styret for Helse Midt-Norge RHF følger opp at omstillingen skjer i tråd med lov- og avtaleverk – støttet av partene i arbeidslivet.


Jeg har forsikret meg om at Helse Nordmøre og Romsdal har tatt i bruk virkemidler for å unngå oppsigelser. I år er det gitt en ekstrabevilgning på 14,4 mill. kr, øremerket til omstilling. Det regionale helseforetaket har bidratt med kompetanse for å kvalitetssikre prosessene.


Jeg er orientert om at en ny, funksjonell struktur nå er på plass. Utfordringene er å sikre rekruttering av spesialister og videreutvikle samhandlingen med kommunene. De aller fleste som er berørt av nedbemanningen, har fått andre arbeidstilbud. Det gjenstår å finne løsninger for ca. 20 personer. Det arbeides med alternativer for disse, men jeg har fått opplyst at oppsigelser må påregnes.


Jeg er kjent med at saken har vært en påkjenning for arbeidsmiljøet. Arbeidstilsynet har, som representanten Nesvik påpeker, gitt pålegg om å iverksette tiltak. Arbeidstilsynet har forlenget fristen til 1. juni. Jeg har forsikret meg om at styret for Helse Midt-Norge er orientert om saken, og jeg har tillit til at de nå er tett på prosessen.


Som arbeidsgiver er det Helse Nordmøre og Romsdal som må løse disse sakene. Jeg vet at helseforetaket nå har søkt bistand hos arbeidsgiverorganisasjonen Spekter, og at Spekter, Fagforbundet, RHF-et og Helse Nordmøre og Romsdal skal ha et møte om saken. Jeg forutsetter at dette følges opp, og at avvikene fra Arbeidstilsynet lukkes.


