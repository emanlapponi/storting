 For det første har jeg lyst til å si at jeg er veldig enig med representanten Nesvik i denne saken. I de behandlingsutfordringene vi har knyttet til sykelig overvekt, er det viktig med bredde i tilbudet. Det er jo ikke slik at kirurgi er svaret for alle. Det er heller ikke slik at kirurgi er uproblematisk. Det er en stor operasjon, og det er en krevende rehabiliteringsperiode etter kirurgi. Det er jeg helt enig i. Derfor er jeg glad for at man ikke nærmest på autopilot avvikler et tilbud uten å forsikre seg om at det er gode alternativer, slik at man får oppfølging av denne pasientgruppen andre steder, dersom man bestemmer seg for at SSR eventuelt skal legge ned dette tilbudet. En del av den debatten er behandlingstariffer. Vi har en kontinuerlig prosess der vi ser på den type tariffer, deriblant denne.


