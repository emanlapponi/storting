 La meg starte med å si at det er godt å se at komiteens leder er frisk igjen. Jeg håper han har fått god hjelp av et godt helsevesen.


Mange pasienter med sykelig overvekt trenger langvarig behandling og oppfølging og ofte hjelp til å legge om livsstilen. De senere årene har alle de regionale helseforetakene opprettet egne sentre for behandling av sykelig overvekt. Disse tilbyr et bredt spekter av behandlingsformer.


Helse Sør-Øst prioriterer arbeidet med helsetilbud til mennesker med sykelig overvekt og følgesykdommer av denne. Regionen har to ressurssentra: et ved Oslo universitetssykehus, avdeling Aker, og et ved Sykehuset i Vestfold. Begge har programmer for endring av livsstil og tilbud om operasjon. Sørlandet sykehus har et godt tilbud for omlegging av livsstil, men ikke tilbud om kirurgi.


Jeg er kjent med at Helse Sør-Øst holder på med en tiltaksplan, der målet er å etablere et tilbud til pasienter med sykelig overvekt som ikke skal opereres. Det er allerede flere slike tilbud i regionen, bl.a. ved Norsk Idrettsmedisinsk Institutt på Ringerike, ved Evjeklinikken og ved Telemark Rehabiliteringssenter på Nordagutu. Det bygges også opp et tilbud til barn og unge ved Sykehuset i Vestfold og ved Oslo universitetssykehus, avdeling Ullevål.


Det tidligere Kysthospitalet, eller Spesialsykehuset for rehabilitering, SSR, i Stavern har vært underlagt Rikshospitalet HF siden 2003, og er fra i år under Oslo universitetssykehus HF. SSR er vedtatt skilt ut fra Oslo universitetssykehus. Tilbudet er planlagt splittet opp for å innlemmes i Sykehuset i Vestfold, Sykehuset Telemark og Sørlandet sykehus innen 1. juli 2009. 


Behandlingstilbudet som representanten Nesvik refererer til, er et dagtilbud som er utviklet i samarbeid med Sykehuset i Vestfold, der en er opptatt av å dokumentere langtidseffekten av behandling av sykelig overvekt. Jeg er informert om at Rikshospitalet hadde foreslått å avvikle SSRs aktivitet på området for å få ned kostnadene. Det ble understreket at man vil søke å finne andre finansieringsmuligheter for å fortsette tilbudet.


Denne tiltaksplanen som man nå snakker om, ble behandlet av styret i Oslo universitetssykehus HF 26. februar. Administrerende direktør ble der bedt om å arbeide videre med å avklare SSRs aktivitet rettet mot sykelig overvekt, i samarbeid med helseforetakene. Styret bad også om at administrerende direktør, i samarbeid med Helse Sør-Øst RHF, tar initiativ til en prosess for å sikre nødvendige økonomiske avklaringer før overføring til de tre helseforetakene 1. juli 2009. 


Når representanten Nesvik spør hvordan statsråden stiller seg til en eventuell nedleggelse av dette tilbudet ved Kysthospitalet, må jeg svare at slik som jeg opplever saken nå, er den stoppet av styret i Oslo universitetssykehus HF. Det skal jobbes mer, det skal ses på alternativ, og man skal vurdere økonomi. Det er litt vanskelig for meg å vurdere hvordan jeg ser på en eventuell nedleggelse av SSR før jeg får vite hva som er alternativene. Men jeg deler representanten Nesviks engasjement i saken. Saken har også blitt tatt opp med meg i ulike sammenhenger av andre stortingsrepresentanter, bl.a. representanten Mandt-Bartholsen. Derfor jobber jeg engasjert med saken, men det er altså ikke trukket noen konklusjoner ennå.


