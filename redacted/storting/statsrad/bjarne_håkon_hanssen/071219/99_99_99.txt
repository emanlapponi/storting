 Slik som saken er blitt framstilt i media, dreier
dette seg om kommunalt ansatte som i tillegg til sitt ordinære
arbeid i kommunen arbeider tre–fire timer ekstra
i uken i lokale fritidsklubber. Tidligere hadde Arbeidstilsynet
adgang til å gi dispensasjon til å fravike lovens
grenser for alminnelig arbeidstid for slikt arbeid av
sosial karakter som arbeidstakeren hadde i tillegg
til sitt ordinære arbeid for samme arbeidsgiver.
Denne dispensasjonsadgangen er ikke videreført
i den nye arbeidsmiljøloven. Jeg kan imidlertid ikke se
at konsekvensene av denne endringen er at fritidsklubber må nedlegges.

Det vil særlig være
innenfor kommunal sektor det vil være
aktuelt å påta seg slikt arbeid av sosial
karakter i tillegg til sitt ordinære
arbeid for samme arbeidsgiver.
Innenfor denne sektoren vil normalt arbeidstakerne
være organisert i fagforeninger som har kompetanse til å inngå tariffavtaler etter
arbeidsmiljøloven, som åpner opp for slikt ekstra
arbeid.

Også i tilfeller hvor det ikke
inngås slik tariffavtale, vil det imidlertid være
mulig å arbeide frivillig utover ordinær arbeidstid.
Jeg viser til at de fleste har en ordinær arbeidsuke på 37
1/2 time, mens loven opererer med en alminnelig arbeidstid
på 40 timer som kan gjennomsnittsberegnes over en periode
på ett år. Selv uten tariffavtale vil
det derfor være mulig å avtale to og
en halv time ekstra arbeid hver eneste uke, eller fire
timer ekstra i om lag 30 av årets uker.

Jeg mener derfor at arbeidsmiljøloven
samlet sett gir tilstrekkelige muligheter for at kommunalt ansatte
fortsatt kan bidra med arbeid av sosial karakter
dersom partene selv tar initiativ til å få etablert
de nødvendige avtaler, og ser på denne bakgrunn ikke
noe behov for å endre loven.

  Som det går fram av mitt svar, har
man i denne type saker to alternativer.

Det ene er at Fagforbundet inngår
en tariffavtale som avtaler
det som berøres her. Fagforbundet har muligheten til selv å være
aktiv part i å sørge for at denne type
situasjoner kan løses, rett og slett ved en avtale mellom
f.eks. Fagforbundet og den aktuelle arbeidsgiveren dersom den arbeidstakeren
det gjelder, er organisert i Fagforbundet. Fagforbundet har som
sagt alle muligheter til å bidra til at arbeidsmiljøloven
fungerer smidig.

I tillegg er det et faktum at man selv, uten
tariffavtale, kan avtale fire timer ekstra arbeid
hver uke hvis det dreier seg om 30 uker i året – og
det er vel ikke en uaktuell tidsperiode for en fritidsklubb.
Så jeg mener at dette er fullt ut mulig å håndtere
innenfor arbeidsmiljøloven.

 I så fall tror jeg jeg vil si at jeg
er uenig med Fagforbundet lokalt i det. Jeg kan vel ikke
akkurat si at jeg opplever det som noe press fra verken Fagforbundet eller
LO sentralt i hvert fall, å endre arbeidsmiljøloven
på disse områdene.

Som sagt mener jeg at det er fullt
ut mulig å finne løsninger her. Ikke
minst hvis Fagforbundet er interessert
i å finne løsninger, er det mange muligheter til
det.

Nå tror jeg at jeg skal være
litt forsiktig med å innta den holdningen at det er statsrådens
ansvar å informere fagbevegelsen om arbeidsmiljøloven,
men det er klart at ved henvendelser til departementet fra Fagforbundet
om disse spørsmålene skal jeg selvfølgelig
med glede gå inn i en dialog for å svare
dem på de spørsmålene de har.





                

 Som representanten Dåvøy
viser til, var spørsmålet om verneombuds og Arbeidsmiljøutvalgets
rolle i forhold til det ytre miljø ett
av en lang rekke punkter i Arbeidslivslovutvalgets mandat.

Det er korrekt at utvalget ikke så seg
i stand til å gå inn i dette temaet og således ikke
la fram noe forslag om dette. Årsaken til det var formodentlig
at utvalgsmedlemmenes kompetanse i henhold til utvalgsmandatet for øvrig
lå innenfor arbeidsmiljø og
arbeidsrett og ikke innenfor spørsmål
om det ytre miljøet.

Jeg møter jevnlig hovedorganisasjonene
på arbeidsgiver- og arbeidstakersiden i det som kalles
Arbeidslivspolitisk råd – et råd som
ble etablert under den forrige regjeringen – og
organisasjonenes rolle i forhold til klima og ytre miljø har
nylig vært brakt inn i rådet. Diskusjonen om dette
vil bli ført videre i rådets neste møte,
som vil finne sted i februar. Det betyr at vi nå har en
løpende dialog med organisasjonene om hvordan
vi skal samarbeide om spørsmål om det ytre
miljø. Ikke minst klima er et viktig tema
i så måte.

Når det gjelder brevet fra arbeidstakerorganisasjonene som
Dåvøy viser til, fremmes det der, i tillegg til
forslag om et utvalg om vernetjenestens rolle i forhold til det ytre miljø,
en rekke forslag om utvalgsnedsettelser, igangsettelser av større
utredninger og konkrete lovendringsforslag. Problemstillingene som
tas opp, er komplekse, og jeg vil trenge noe mer tid før
jeg kan gi organisasjonene et svar på den henvendelsen.
Det ønsker jeg å gjøre i en helhetlig
form, for det vil ofte være sånn
at man kan være imøtekommende på noen
punkter, men ikke på alle. Derfor ønsker
jeg å svare helhetlig på den henvendelsen.

