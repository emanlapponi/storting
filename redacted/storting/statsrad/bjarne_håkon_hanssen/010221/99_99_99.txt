  I skogmeldingen, St.meld. nr. 17 for 1998-99,
er det bl.a. gitt uttrykk for at omsetningsprisen på skog
i for liten grad reflekterer verdien av investeringene, at prisreguleringsbestemmelsene har
vært mer restriktive enn det er grunnlag for, og at departementet
vil gi retningslinjer for dette som bidrar til at praktiseringen
i større grad stimulerer til et aktivt skogbruk.

Som representanten Hernæs viser til,
kommenterte flertallet i næringskomiteen prisspørsmålet
for skog i konsesjonssammenheng – og jeg viser til Innst.
S. nr. 208 for 1998-99 – med bl.a. at det kan være
grunnlag for å vurdere en særskilt kalkulasjonsrentefot
for verdsetting av skog.

Prisspørsmålet for landbrukseiendommer
i forbindelse med konsesjon er også omtalt i landbruksmeldingen, St.meld.
nr. 19 for 1999-2000, og videre kommentert av næringskomiteen
i innstillingen i tilknytning til landbruksmeldingen, Innst. S.
nr. 167 for 1999-2000.

I departementets budsjettproposisjon for i år
er det redegjort for prisspørsmålet for skog,
og det er uttalt at departementet vil revidere retningslinjene for
praktisering av prisreguleringen for omsetning av skog i konsesjonssaker,
og at det i den forbindelse vil bli sendt på høring
et forslag om en kalkulasjonsrente på om lag 5 pst.

Saken har nå vært ute på høring
til fylkesmennene og aktuelle organisasjoner og etater med høringsfrist
1. februar i år. Høringen viser at det
er bred støtte til forslaget om å sette ned kalkulasjonsrentefoten
for skog.

Departementet vil etter dette og i tråd
med de føringer som er gitt i skogmeldingen, landbruksmeldingen
og budsjettproposisjonen, om kort tid gi retningslinjer for praktiseringen
av prisreglene for skog i konsesjonssaker med en nedsetting av kalkulasjonsrentefoten
for skog.

  Til det siste vil jeg si at det mener jeg
absolutt at man må vente. Høringsfristen er nå som
sagt ute. Høringsuttalelsene er gjennomgående
positive til forslaget, og da skulle det være mulig å iverksette
dette ganske raskt. En ambisjon om å få gjort
det i løpet av noen måneder, fram til halvårsskiftet,
burde være overkommelig.

Når det gjelder det første
som representanten Hernæs berører, tror jeg det
ville være feil av meg nå, når vi jobber
med en nedsetting til 5 pst., å signalisere ytterligere tiltak
i den retningen. Nå skal vi gjennomføre det med
en 5 pst. kalkulasjonsrente, men så skal vi selvfølgelig
også stå fast ved målet, nemlig økt
aktivitet. Så vi får følge utviklingen,
og kanskje vil spørreren og statsråden ha anledning
til å møtes og diskutere det i denne sal på et
senere tidspunkt.





                

  Det er riktig som representanten Hedstrøm
sier, at jeg er opptatt av å bidra til lavere forbrukerpriser
på mat. For ordens skyld vil jeg understreke at jeg mener
norske matprodusenter – både jordbruk, industri
og handel – må være tydeligere til stede
i lavprissegmentet av markedet, men også i den del av markedet
som er preget av et ønske om økt mangfold, noe
som kan nås gjennom økt produktutvikling. Jeg
opplever også at bransjen er positiv til dette. Og jeg
mener å ha satt inn betydelig tiltak for å bidra.
Blant annet ble jordbruksavtalens målpriser redusert med
900 mill. kr i fjor, det er etablert et verdiskapingsprogram for
norsk mat, og flere FoU-institusjoner er engasjert for å øke
dokumentasjonen på utvikling i matpriser og marginer på ulike
ledd.

De siste par årene er produsent- og
engrosprisene på storfe- og svinekjøtt redusert,
mens forbrukerprisene har vært relativt stabile, nominelt
sett. Med engrosprisene mener jeg da priser på helslaktnivå.
Jordbruksavtalens målpriser gjelder nettopp på engrosprisnivået
og er et tak for hvor høye priser som kan tas ut i gjennomsnitt
for året. Etter en periode med betydelig overproduksjon
er markedsbalansen nå vesentlig bedret. Dette har bidratt
til at Norsk Kjøtts engrospris på storfekjøtt
er økt noe de siste månedene. Denne økningen
har imidlertid skjedd innenfor målprisbegrensningene.

Så lenge forpliktelsene som markedsregulator
er oppfylt, vil Landbrukssamvirket kunne opptre som andre markedsaktører.
De vil verken ha mindre eller større forpliktelser utenfor
jordbruksavtalens virkeområde til å bidra til
lavere priser enn det andre aktører har. Men etter jordbruksavtalens
noteringspunkt foregår det mye verdiskaping hvor alle ledd
har forpliktet seg til å bidra til lavere forbrukerpriser.
Opp mot to tredjedeler av den pris forbrukeren betaler for kjøtt
i gjennomsnitt, er dannet i leddene etter der jordbruksavtalen gjelder. 

Betydningen av prisreduksjoner er forskjellig
fra typiske hjemmemarkedsvarer og til grensehandelsvarer, hvor vi
mister markeder. Det jeg særlig har vært opptatt av,
er å få reduserte priser på noen typiske
grensehandelsvarer, som f.eks. koteletter, farser av storfe og kylling.
Det er på dette området bransjen har sagt til
meg at en er villig til å bidra. Men så langt
har det ikke skjedd mye. Det viktigste virkemidlet jeg rår
over, er å øke kunnskapen og oppmerksomheten omkring
hva som skjer i de ulike leddene. For øvrig er det fra
det offentliges side viktig å bidra til et effektivt fungerende
marked.

Representanten Hedstrøm nevner også kostnadskrevende
tiltak mot BSE i sitt spørsmål. I den ekstraordinære
BSE-situasjonen er det i Europa satt i verk tunge tiltak for å sikre
forbrukerne trygg mat. Dette vil øke kostnadene i matproduksjonen,
og disse kostnadene må finne sin dekning. Jeg og Regjeringen
mener det er rimelig og nødvendig at kostnadene – også i
Norge – fordeles i et spleiselag mellom næringen,
statsbudsjettet og forbrukerne. I Norge har vi gått lenger
i å dekke kostnadene utenom markedet enn det som er situasjonen
i våre naboland. Stortinget vil i løpet av kort
tid få framlagt en proposisjon om dette.

Jeg vil fortsette mitt engasjement for lavere
priser og økt mangfold med de virkemidler jeg rår
over. Ikke minst vil jeg følge nøye med når
momsen på mat halveres fra  1. juli. Jeg har en klar forventning
om at forbrukerprisene da skal gå ned med opp mot 10 pst.

  Saken gjelder eiendommen Strande skog i Etnedal
kommune, som       AS Kistefos Træsliberi har kjøpt
og søkt konsesjon på. Eiendommen er en skog- og
utmarkseiendom på vel 6 000 dekar, som ligger
i en sammenhengende parsell på vestsida av Etna.

Konsesjonssøker AS Kistefos Træsliberi
er en skogbedrift med skogeiendommer i Jevnaker, Ringerike, Nordre
Land, Gjøvik og Sør-Aurdal, med et samlet skog-/utmarksareal
på ca. 86 000 dekar, hvorav ca. 63 000
dekar er produktivt skogareal. Aksjeselskapets administrasjon ligger
på Dokka i Nordre Land kommune. Selskapet har fire heltidsansatte
skogsarbeidere og to ansatte i administrasjonen.

Konsesjonssøkers formål med
ervervet av Strande skog er å drive eiendommen som tillegg
til sine øvrige skogeiendommer. Eiendommen ligger 36 km
fra søkers administrasjonssted.

Ved behandlingen av konsesjonssaken i kommunen meldte
Hans Magne Lunde seg interessert i konsesjonseiendommen som tilleggsskog
til sin eiendom. Jordsøkers eiendom er totalt
932 dekar, hvorav 100 dekar jordbruksareal, 789 dekar produktivt
skogareal og 50 dekar annet areal. Jordsøker driver kjøttproduksjon
på sau og skogbruk. Strande skog ligger 16 km fra jordsøkers
eiendom. Da jordsøker meldte sin interesse for konsesjonseiendommen,
gav han uttrykk for at prisen ikke kunne godtas.

Kommunens hovedutvalg for plan og næring
tilrådde overfor kommunestyret at statens forkjøpsrett
ikke skulle nyttes, og at konsesjonssøker skulle gis konsesjon.
Kommunestyret vedtok, mot to stemmer, å nytte statens forkjøpsrett.
Ved avgjørelsen ble det lagt vekt på at forkjøp vil
styrke jordsøkers driftsenhet og sikre bosettingen og varige
arbeidsplasser i området.

Konsesjonssøker påklaget
kommunens vedtak om å nytte statens forkjøpsrett.
Fylkeslandbruksstyret behandlet klagen og vedtok med fem mot én
stemme ikke å ta klagen til følge. Styret la ved
avgjørelsen vekt på kommunens vedtak, og at bruk
av forkjøpsretten gagner lokalsamfunnet best. Selger av
eiendommen og konsesjonssøker anmodet etter dette departementet – med hjemmel
i forvaltningsloven § 35 – om å omgjøre
fylkeslandbruksstyrets vedtak. Jeg viser til at det i landbruksmeldingen,
St.meld. nr. 19 for 1999-2000, ble foreslått å oppheve
forkjøpsretten. Dette sluttet flertallet i næringskomiteen
seg til gjennom Innst. S. nr. 167 for 1999-2000. Dette forslaget
er fulgt opp i en odelstingsproposisjon for 2000-2001 fra Stoltenberg-regjeringen.

Som konsekvens av forslaget om å oppheve
forkjøpsretten har departementet gitt retningslinjer for
praktisering av forkjøpsretten i perioden fram til det
formelle vedtak kan fattes. Det er lagt til grunn at det skal foretas en
strengere vurdering enn til nå i forkjøpssaker,
ved at det legges inn en ekstra sikkerhetsmargin i retning av at forkjøp
utvilsomt bør gi et bedre resultat enn det som oppnås
ved avtalen som er inngått, og som er til konsesjonsbehandling.

Ved departementets avgjørelse om å omgjøre
fylkeslandbruksstyrets vedtak og ikke nytte statens forkjøpsrett er
det lagt til grunn at konsesjonssøker, AS Kistefos Træsliberi,
har eid og drevet skog i lang tid. Det gir arbeidsplasser og virksomhet
som er av betydning for det distriktet hvor selskapet har skogarealer.
I den forbindelse antar jeg at det til en viss grad er grunn til å se
det distrikt konsesjonseiendommen og selskapets øvrige
skogeiendommer ligger, som et felles bosettingsområde og arbeidsmarked.
Jeg mener selskapets virksomhet må anses samfunnsgagnlig
og i samsvar med konsesjonslovens og jordlovens formålsbestemmelser.

Med hensyn til nytten for våre bygdesamfunn
er det ikke tale om, slik representanten Gravdahl sier i spørsmålet, å preferere
et aksjeselskap framfor en som lever av sitt småbruk. Jeg
ser klart det behov jordsøker har for tilleggsjord og 
-skog. Spørsmålet om forkjøpsrett må likevel
vurderes konkret ut fra konsesjonslovens og jordlovens bestemmelser.

Som jeg allerede har nevnt, mener jeg også at
AS Kistefos Træsliberi driver sin virksomhet
i tråd med jordlovens og konsesjonslovens formål.
Ut fra dette og med bakgrunn i forkjøpsrettens situasjon
var departementet i tvil om det var grunnlag for å nytte
statens forkjøpsrett. Jeg mener avgjørelsen om
ikke å nytte forkjøpsrett i dette tilfellet er
riktig. Det er også pekt på at jordsøker
har gitt uttrykk for at han ikke kan godta den avtalte kjøpesum. 

Jeg gjør avslutningsvis oppmerksom
på at konsesjonsspørsmålet i saken skal
behandles og avgjøres av kommunen.

  Som jeg forsøkte å gi uttrykk
for i mitt hovedsvar, er vel min mening at jeg nesten ikke kan se
i hva slags situasjon det i dag villevære naturlig å bruke
statens forkjøpsrett. Om Regjeringen nå skulle
gått hen og aktivt brukt statens forkjøpsrett når
et flertall i Stortinget har sagt at ordningen skal oppheves, og
når proposisjonen om å fjerne den er fremmet av
Regjeringen for Stortinget – selv om regjeringspartiet ikke
aktivt har tilhørt dette flertallet i Stortinget – ville jeg
sagt at Stortinget med rette kunne kalt det en underlig oppførsel.
Så det er nærmest ikke mulig å se for
seg når det skulle være aktuelt fram til Stortinget
får vedtatt lovendringene.

Men det fins andre virkemidler, bl.a. konsesjonsavslag
og konsesjonsvilkår, som kan brukes også i framtiden,
men det vil jo da være i spesielle saker og etter en veldig
konkret vurdering.

  Jeg skal i hvert fall prøve. 

Det er vel slik at jakt- og fiskerettigheter
som ligger til fast eiendom, ikke kan fradeles eiendommen for lengre tidsrom
enn ti år om gangen. Ellers er det jo slik at utnytting
av jakt- og fiskerettigheter ligger til grunneier. Og jeg har ingen
planer om å legge fram noe forslag til lovendringer som
griper inn i eller regulerer denne type grunneierrettigheter.





                

