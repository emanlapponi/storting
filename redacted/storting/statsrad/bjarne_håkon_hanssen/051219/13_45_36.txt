 Ja, vi fører den samme arbeidsinnvandringspolitikken som den forrige regjeringen førte. Samtidig sa jeg i mitt forrige svar at vi fortløpende – og det synes jeg er i tråd med det som interpellanten selv understreker som viktig – selvfølgelig må vurdere den politikken og se på om det er behov for justeringer. Men vi har altså ikke lagt om arbeidsinnvandringspolitikken i forbindelse med regjeringsskiftet.




Det som jo er en utfordring når det gjelder arbeidsinnvandring, er at vi så langt – det gjelder også den forrige regjeringen – er i den situasjonen at vi f.eks. i tilknytning til det som kalles spesialistkvoten, altså fagbrevskvoten, har en mye, mye større kvote enn det vi greier å få dekket gjennom innvandring. Vi signaliserer at for den gruppen ønsker vi en mye større innvandring enn det vi greier å få til. Jeg tror vi har en felles utfordring i å gjøre oss mer attraktive overfor den type innvandring.




Jeg mener det er en veldig viktig debatt. En slik interpellasjonsdebatt går jo fort – uten at vi greier å gå i dybden godt nok. Men det som er åpenbart, er at her henger veldig mye sammen.




Det er spørsmål om hvordan vi skal holde arbeidslivet inkluderende, altså ikke støte folk ut av det arbeidslivet de er i. Det er å åpne opp arbeidslivet, slik at folk som er støtt ut, i sterkere grad kommer inn. Det er å ha perspektiver på framtidig arbeidsliv, slik at vi greier å utdanne rett i forhold til de utfordringene vi ser i framtiden. Det er spørsmål om en framtidig arbeidsinnvandringspolitikk som står i forhold til vår evne til å løse de andre utfordringene jeg nå har vært inne på.




Bare en kort kommentar til representanten Lønning: Jeg må si at etter å ha hørt innlegget hans er jeg litt i tvil om han hørte mitt svar. Hvis man ser på utfordringene med hensyn til å skaffe 10 000 nye årsverk innen eldreomsorgen, pleie- og omsorgssektoren, fram mot 2010, ser man at Statistisk sentralbyrås vurdering her er at hovedutfordringen er mangel på hjelpepleiere og omsorgsarbeidere, mens vi – fortsatt ifølge Statistisk sentralbyrå – har rikelig tilgang på sykepleiere og vernepleiere. I den grad det har vært manglende samordning mellom departementer her, må det jo være den forrige regjeringen som ikke har evnet å samordne utdanningsløpet med videregående skole. Det kan vanskelig skyldes politiske endringer som denne ministeren eller andre medlemmer av dagens regjering skal kunne bære ansvaret for.




