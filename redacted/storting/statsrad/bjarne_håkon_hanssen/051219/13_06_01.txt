 Jeg konstaterer at representanten Engeset mener at det finnes tung og betydelig dokumentasjon på at to års kraftig konjunkturoppgang ikke gir særlig nedgang i ledigheten. Jeg tillater meg å si at det finnes vel en god del dokumentasjon på at to års konjunkturoppgang også gir seg betydelig større utslag i nedgang i ledighet enn det vi har sett i Norge de to siste årene.




Så har jeg også behov for veldig kort å kommentere spørsmålet om arbeidsinnvandring. Der er jo situasjonen den at hvis den politikken vi fører på det området, er naiv, er det en god beskrivelse også av den forrige regjeringens politikk, fordi vi pr. i dag har videreført den forrige regjeringens politikk i forhold til arbeidsinnvandring. Så er det vi driver på med nå, naivt, må det også være en karakteristikk som rammer den forrige regjeringen. Jeg er enig med representanten Engeset i at dette er viktige spørsmål, som vi hele tiden skal ha et sterkt fokus på, men representanten Engeset har rett i at denne regjeringen, som følge av den konjunkturoppgangen vi nå har hatt, og er inne i, og som ser ut til å fortsette – i hvert fall i en tid framover – vil være veldig opptatt av at det skal gi seg utslag i faktisk nedgang i ledigheten her i Norge, og at det vil gi seg utslag i en utvikling preget av at alle dem som har deltidsjobber, får utvidet sine stillinger. Derfor kombinerer vi nå en konjunkturoppgang med ytterligere satsing på arbeidsmarkedstiltak, ikke minst for å kvalifisere dem som er ledige, slik at vi ikke får en situasjon der vi får underskudd på arbeidskraft samtidig som vi har mange ledige. Det finnes mange eksempler på at det er fare for det, fordi de ledige ikke har den kompetanse som arbeidsmarkedet etterspør. Derfor vil vi altså satse på arbeidsmarkedstiltak til tross for konjunkturoppgang for å sørge for at konjunkturoppgang fører til nedgang i ledighet.




Så skal vi selvfølgelig hele tiden fokusere på arbeidsmarkedet og fortløpende vurdere behovet for arbeidskraftinnvandring, men pr. i dag gjør vi oss den samme politiske vurderingen som den forrige regjeringen gjorde seg.




