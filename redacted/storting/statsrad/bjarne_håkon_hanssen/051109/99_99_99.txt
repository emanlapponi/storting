  Begrepet ventemottak ble brukt av SVs representanter
Heikki Holmås, Geir-Ketil Hansen og Karin Andersen da de
i oktober i fjor fremmet et privat forslag om å etablere ventemottak
for personer med endelig avslag på asylsøknaden,
men som ikke har forlatt landet. Alle de tre
nåværende regjeringspartiene støttet
dette forslaget. Etter først å ha sagt
at det ikke var ønskelig å opprette
denne type statlige botilbud, kom regjeringen Bondevik
II tilbake med en beslutning om å opprette det de kalte
et utreisesenter. For de tre regjeringspartiene er ventemottak et
innarbeidet begrep, noe som avspeiles i regjeringserklæringen
fra Soria Moria.

Innholdsmessig er det ingen forskjell mellom
et utreisesenter og et ventemottak. I begge tilfellene
er det snakk om et åpent og frivillig botilbud til personer
som til nå har vært omfattet av ordningen med
bortfall av botilbud i ordinære asylmottak etter
et endelig avslag på asylsøknaden.

Jeg ønsker å videreføre
arbeidet med det konkrete prosjektet som den forrige regjeringen
påbegynte, altså at det etableres et ventemottak
i Buskerud sivilforsvarsleir i Lier kommune, med de økonomiske
konsekvensene som ble lagt til grunn for dette. Dette skal være
et nøkternt tilbud om kost og losji og informasjon knyttet
til retur. Det skal være egne helsetjenester
på stedet. For å bekjempe kriminalitet og for
at de ansatte på ventemottaket til enhver tid er kjent
med hvem som oppholder seg i ventemottaket, legges det opp til adgangskontroll.

Jeg ønsker at ventemottaket
blir etablert snarest mulig. Inntil et ventemottak åpnes,
vil Regjeringen la personer som til nå har vært
omfattet av bortfallsordningen, bli boende i ordinære asylmottak.
Dette innebærer altså at ingen skal
kastes ut av mottakene. For å signalisere at det fortsatt
forventes at personer med endelig avslag på søknad om
asyl skal forlate landet, skal det fortsatt fattes vedtak om bortfall
av botilbud i asylmottak. Det skal imidlertid gå klart
fram at vedtakene ikke skal iverksettes før ventemottaket
er åpnet.

Personer som allerede er kastet ut, eller
som har reist fra mottak på bakgrunn av bortfall av mottaksplassen,
kan også få et nytt midlertidig botilbud
i et asylmottak inntil et ventemottak er etablert. Disse må melde
seg for Utlendingsdirektoratet. De som i dag er unntatt fra bortfallsordningen,
skal fortsatt få tilbud om plass i ordinære asylmottak.
De skal ikke overflyttes til ventemottak. Dette gjelder enslige
mindreårige, barnefamilier, personer som samarbeider om
frivillig retur, og personer med ulike sykdommer som etter
en individuell vurdering fortsatt får bo i ordinære
asylmottak.

 Det jeg kan bekrefte, er at det ventemottaket
som vi er i ferd med å få etablert i
Lier, har det innholdet Regjeringen ønsker at
det skal ha.

Det som er situasjonen der, er at vi i Regjeringen
har vurdert spørsmålet om hvorvidt vi skal la
proposisjonen fra den forrige regjeringen om etablering
av utreisesenter ligge videre i Stortinget. Det har vi valgt å gjøre.
Det betyr altså at Regjeringen er enig i innholdet, men
slik som jeg har forstått regjeringspartienes representanter,
vil man i tråd med regjeringserklæringen, Soria
Moria-erklæringen, i behandlingen i Stortinget omgjøre
navnet til et ventemottak.

  At svaret er spesielt overraskende,
har jeg vanskelig for å forstå,
for det lå jo også i den forrige
regjeringens holdning, som jeg forstod at Bent Høie
var svært godt fornøyd med, at de personene som
vi ikke var i stand til å få ut av landet fordi
de ikke samarbeidet, skulle ikke bare
skape problemer for kommunene. De skulle tilbys
et statlig opplegg kalt et utreisesenter. Det mener jeg
er nøyaktig logikken bak det jeg har sagt, at inntil dette
utreisesenteret er på plass, må vi allikevel ta
hensyn til kommunenes situasjon. Det er begrunnelsen for å etablere
utreisesenteret, og da er den logiske konsekvens av det at de som
fram til nå er bortvist, må få lov til å være
på et mottak inntil utreisesenteret/ventemottaket
står klart, slik at man på den måten
tar hensyn til kommunenes situasjon.





                

