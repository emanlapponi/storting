 Det er jo nettopp med utgangspunkt i at vi ser at det er så ulik praksis, at vi nå har besluttet å etablere et statlig tilsyn på dette området, og at Fylkesmannen, som da fører tilsyn på en rekke områder, nå også på eget initiativ kan gå inn i kommuner, etablere tilsyn, for å vurdere om utbetalingene av økonomisk sosialhjelp er i tråd med loven. Det er viktig. Hvis man da får diskusjoner om at kommuner ikke oppfyller lovens forpliktelser, kan det føres tilsyn, og med basis i tilsyn kan det handles overfor disse kommunene. 




Når man da bruker klageadgangen, må kommunen ha en internkontroll som sørger for at når søkeren eventuelt får medhold i en klage, må det få konsekvenser for kommunens praksis i tilsvarende saker. Det er også et veldig viktig element gjennom krav om internkontroll og etablering av tilsynsmyndighet. Så det å gjennomføre dette grepet er en ganske stor sosialpolitisk reform, der vi nå går inn og sier overfor Kommune-Norge at det statlige tilsynsapparatet nå kommer tungt inn på et område der de merkelig nok ikke har vært. Jeg skjønner selvfølgelig at problemstillingen her er overstyring av kommunene, men jeg tror at Kommune-Norge også vil ha forståelse for at en praksis over tid som utvikler seg i retning av store forskjeller mellom kommunene og usikkerhet knyttet til hvorvidt lovens formål oppfylles, ikke er bra. Jeg tror derfor at vi også vil få en forståelse i Kommune-Norge for at vi nå gjennomfører denne sosialpolitiske reformen. 




Det skal bli veldig spennende å jobbe med loven. Det skal bli veldig spennende å gjennomføre høringene for å få se hvordan loven mottas, og det skal bli veldig spennende å komme tilbake til Stortinget våren 2009 og få diskutert den og behandlet den her. 




