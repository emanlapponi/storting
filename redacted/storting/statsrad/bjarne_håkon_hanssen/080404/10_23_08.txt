 Jeg er enig med representanten Sundsbø i at det er rett i alle fall av oss, jeg mener arbeids- og inkluderingsministeren og arbeids- og sosialkomiteen, å fokusere veldig sterkt på arbeidslivet når vi skal møte disse utfordringene. 




Jeg tror, og opplever det slik, at egentlig er det veldig mange arbeidsgivere som har ganske positive holdninger, de har lyst til å prøve. De er ikke på et prinsipielt grunnlag avvisende, men det de sier til meg i alle fall, er at det er fint med alle disse økonomiske støtteordningene. Det bidrar til at det er lettere for dem å gi folk en sjanse. Men det som veldig mange gir uttrykk for, er at de ønsker at det skal være noen der som de kan ringe til når de opplever at det er utfordringer og problemer i hverdagen. I så måte skal det bli spennende å følge dette arbeidet med etablering av veilednings- og oppfølgingsloser. De skal være los for personer som har en psykisk lidelse, og som skal prøve seg i arbeidslivet, men det skal også være en person som er der for arbeidsgiveren, og som arbeidsgiveren kan ha en dialog med hvis han føler at det er ting han lurer på når det er noe som går bra, og når ikke alt går bra. Nettopp det å bygge ut et apparat rundt disse økonomiske støtteordningene skal det bli veldig spennende å følge. 




Så må vi innrømme at det er mye tro og tvil her. Det slår meg desto mer jeg jobber med det sosialpolitiske området, for å kalle det det litt bredt, at det her ikke er veldig mye grunnleggende systematisk forskning over tid som kan gi oss eksakt kunnskap. Derfor tror jeg at noe av det vi også nå har behov for, er å styrke forskningsinnsatsen på arbeidslivet og på hvordan arbeidslivet fungerer. Hva er det som fører til utstøting, og hva er det som fører til inkludering? Hvordan kan vi bruke den systematiske kunnskapen for å forsikre oss om at de tiltakene vi iverksetter, er gode nok? 




Mitt inntrykk er at det ikke er mangel på ordninger, men det er mangel på ressurspersoner til å følge opp både brukere og arbeidsgivere som er inne i eksisterende ordninger. 




