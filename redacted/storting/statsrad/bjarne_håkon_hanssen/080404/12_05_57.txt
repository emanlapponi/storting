 La meg bare veldig kort starte med å understreke - og det føler jeg behov for ut fra de innleggene som har vært i debatten - at det alltid har vært slik at det har vært mulig å klage på vedtak om sosialhjelp. Så det vi nå gjør, er altså ikke å innføre en adgang til å klage, for det har det vært mulighet til. 




Det som har vært utfordringen med dagens ordning, er at konsekvensen av at man har fått medhold i en klage, har vært at klageren har fått styrket sin rettssikkerhet. Men det har ikke bidratt i tilstrekkelig grad til at de som ikke har klaget, gjennom det enkeltvedtaket har fått styrket sin rettssikkerhet. Så når vi nå innfører et tilsyn i tillegg, vil det ikke bare føre til at rettssikkerheten for dem som benytter seg av klageretten, øker, men tilsynet bidrar til at rettssikkerheten for alle som søker hjelp, øker, og det følges opp av en plikt til internkontroll i kommunene. Det er det viktige nye vi gjør. 




Det kan godt hende at vi nå prøver å utøve et norgesmesterskap i hvem som har gjort mest. Men så vidt jeg husker, var det interpellanten som refererte til Soria Moria i sitt første innlegg og liksom antydet at denne regjeringen ikke hadde vært aktiv nok. Da tror jeg interpellanten må leve med at vi sammenligner med den forrige. Det tror jeg ikke vil være en ukjent teknikk for interpellanten heller. 




Jeg mener at når vi nå summerer opp og ser at i løpet av den tiden vi har styrt landet, har 200 000 flere kommet i jobb, når vi ser den styrkingen vi har hatt på arbeidsmarkedssatsingen, når vi ser de milliardene vi bruker på NAV, når vi ser hele etableringen av det nye sosialpolitiske grepet med kvalifiseringsprogram, når vi ser hvordan vi nå gjennomfører stortingsmeldingen om arbeid, velferd og inkludering på område etter område, når vi ser at vi tross alt har økt de økonomiske sosialhjelpssatsene, og at vi nå innfører kontroll og tilsyn, vel, da er det ikke slik at det ikke lenger er fattige i Norge, men vi bekjemper fattigdom på en ganske aktiv og målrettet måte. Og som litt av den dialogen som skjer i denne salen, tror jeg at vi også må kunne sammenligne regjering med regjering. Denne regjeringen har sterke ambisjoner om å bekjempe fattigdom, og jeg mener vi leverer ganske godt på det området.




