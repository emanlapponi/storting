 Det er satt en aldersgrense på 26 år
for å få stønad til hjelpemidler til
trening, stimulering og aktivisering. Fra 1996 fikk barn og ungdom
inntil 18 år rett til denne typen hjelpemidler, og aldersgrensen
ble i statsbudsjettet for 2003 hevet til 26 år. Begrunnelsen
for dette var å gi stønad også til dem
som blir uføre i ungdommen, spesielt trafikkskadde. Denne
typen hjelpemidler er med på å begrense de medisinske
og sosiale skadevirkningene en slik uførhet medfører.
Det anses som spesielt viktig at barn og ungdom får denne
typen hjelpemidler.

Trimsykler er imidlertid ikke lenger
en del av sortimentet på hjelpemiddelsentralene, dvs. at
heller ikke barn og unge under 26 år
lenger kan få stønad til trimsykler som hjelpemiddel
til trening, stimulering og aktivisering. I statsbudsjettet for
2004 ble det foreslått visse innstramninger knyttet til
stønad til enkelte hjelpemidler som er blitt relativt billige,
og som også er vanlige for befolkningen som helhet.
Dette ble også gjort for å styrke andre
tiltak og derigjennom målrette ordningen bedre. Ergometersykler
og andre treningssykler ble som en konsekvens fjernet
fra sortimentslistene.

Tidligere Rikstrygdeverket, nå NAV,
anslo for øvrig i desember 2005 at en generell opphevelse
av aldersgrensen for hjelpemidler til trening og stimulering vil føre
til en utgiftsøkning i folketrygden på knapt 100
mill. kr. Dersom aldersgrensen kun oppheves for treningshjelpemidler,
vil dette medføre en utgiftsøkning på ca.
44 mill. kr. En slik endring av regelverket
er imidlertid foreløpig ikke blitt prioritert.

 Jeg vil i hvert fall ikke trekke
grensen der representanten Jan Sahl nå prøver å trekke
den. Grensen går i retning av at alle mennesker,
uavhengig av funksjonshemning, skade eller sykdom, må være
forberedt på at en del kostnader må en dekke selv
over egen trygd, pensjon eller inntekt.

Hvis man på grunn av en funksjonshemning,
skade eller sykdom kommer borti svært store, eller
uforholdsmessig store, kostnader, vil samfunnet ha ordninger som trer
støttende til. Derfor finnes det ikke lenger noen
ordninger knyttet til å låne seg en
trimsykkel. En slik kan vel både jeg og representanten
Sahl trenge å komme opp på av og til, men det
må vi altså ordne selv, i likhet med alle andre.
Men skulle vi noen gang komme i den situasjonen at
vi trenger ombygging av bil, elektrisk rullestol eller
får den typen utgifter – og det er snakk om 100
000 kr – vil det kunne være sosialt
ekskluderende om vi ikke fikk støtte. Men det
får vi da støtte til.

  La meg først starte med å si
at denne innstrammingen i regelverket
ble foretatt av den forrige regjeringen. Det vi nå gjør, er å videreføre
den politikken som tidligere statsråd Høybråten
gjennomførte da han satt i min stol. Det er punkt én.

Det andre er at det er ingen tvil
om at vi skal ha en aktiv politikk på hjelpemiddelområdet,
rehabiliteringsområdet og habiliteringsområdet.
Men jeg tror at skal vi greie å få til det, kan
det ikke være slik at alt utstyr for trening
og aktivitet osv. skal finansieres av det offentlige – da
kan vi i neste omgang si at vedkommende trenger veldig gode joggesko
for å komme seg ut og røre på seg.
Et par gode joggesko koster i dag ofte mer enn
en trimsykkel. Jeg synes det blir veldig kunstig å trekke
en grense knyttet til denne typen helt allmenne treningsaktiviteter
som Sahl gir uttrykk for.

