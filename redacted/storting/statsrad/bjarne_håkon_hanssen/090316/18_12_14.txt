 Som kjent får de regionale helseforetakene tilnærmet alle sine inntekter gjennom statlige bevilgninger. Dette skal sette de regionale helseforetakene i stand til å ta et samlet ansvar for å tilby befolkningen i sin helseregion spesialisthelsetjenester. Dette omtales som sørge for-ansvaret for befolkningen og følger av spesialisthelsetjenesteloven. Oppfølgingen av sørge for-ansvaret skal skje i helseforetaksgruppen eller gjennom avtaleinngåelse med andre aktører. I dette valget må det legges vekt på hvilke løsninger som gir best mulig helsetjenester for de tildelte midlene basert på behovene i helseregionen. De regionale helseforetakene må på en god måte håndtere og kombinere sørge for-ansvaret med rollen som eier av helseforetaksgruppen. Dette er et viktig bakteppe for interpellantens spørsmål.


Private aktører spenner fra små ideelle til store kommersielle organisasjoner. Feiringklinikken ble etablert som et aksjeselskap i 1989 og eies av LHL, Landsforeningen for hjerte- og lungesyke. Klinikken tilbyr utredning, behandling og rehabilitering til voksne med hjertesykdom. Helt siden etableringen har Feiringklinikken vært en viktig tilbyder av helsetjenester til voksne hjertesyke – først og fremst i Helse Sør-Øst, men også for de øvrige helseregionene – bl.a. gjennom retten til fritt sykehusvalg. I 2008 ble over 4 300 pasienter utredet, og ca. 2 800 pasienter ble behandlet med utblokking, såkalt PCI, eller hjerteoperasjon. En økende andel av virksomheten er rehabilitering, og i 2008 gjennomførte ca. 350 pasienter et fireukers rehabiliteringsopphold ved Feiringklinikken.


Private aktører spiller en viktig rolle i realiseringen av helsepolitikken og skal ha forutsigbare rammer. Helse Sør-Øst RHF har driftsavtaler med fem private ideelle sykehus som er tett integrert i foretaksgruppen i Helse Sør-Øst RHF. Helse Sør-Øst RHF er også en betydelig aktør når det gjelder kjøp av helsetjenester fra private. I 2008 kjøpte Helse Sør-Øst RHF slike tjenester for om lag 3 milliarder kr. Loven om offentlige anskaffelser setter de rettslige rammene for slike kjøp og legger føringer for ulike anskaffelsesformer.


For å håndtere kjøpene på best mulig måte har Helse Sør-Øst RHF utarbeidet en strategi for kjøp av helsetjenester fra private aktører for perioden 2008–2011. Strategien innebærer en differensiering mellom private ideelle og private kommersielle aktører gjennom valg av anskaffelsesform. Helse Sør-Øst RHF behandler Feiringklinikken som en privat ideell aktør og benytter en anskaffelsesform hvor de forhandler direkte med klinikken. For å bidra til størst mulig forutsigbarhet er det inngått en rammeavtale på fire år, som kan beskrives som en maksimalgrense i anskaffelsesloven. Innenfor denne rammeavtalen forhandles årlige ytelsesavtaler på aktivitet og økonomi. At det inngås årlige ytelsesavtaler, må ses i sammenheng med at det regionale helseforetaket må forholde seg til det årlige statsbudsjettet som gir et grunnlag for handlingsrommet i regionen.


Helse Sør-Øst RHF tar utgangspunkt i en vurdering av behov og samlet kapasitet på området når de forhandler årlige ytelsesavtaler med Feiringklinikken. Så kommer noe veldig viktig: Fram til 2004 var det en jevn økning av operasjoner for hjertesyke, men så har antallet operasjoner falt i takt med redusert behov. Bedre forebygging og mer skånsomme behandlingsmåter er viktige årsaker til at behovet for operasjoner har gått ned. Det er en positiv utvikling som Helse Sør-Øst RHF må ta hensyn til i sine vurderinger. Helseregionen har samtidig et stort offentlig tilbud til hjertesyke ved Oslo universitetssykehus HF, med en operasjonskapasitet som er en og en halv ganger større enn ved Feiringklinikken. Dette er forhold som er tatt i betraktning i avtalen som er inngått med Feiringklinikken i 2009.


Jeg mener de private aktørene fortsatt skal være verdifulle bidragsytere til den offentlige spesialisthelsetjenesten. De skal være et supplement når det ikke finnes behandlingstilbud eller ikke er god nok kapasitet i det offentlige. Private kan også være et alternativ til det offentlige dersom det betyr lavere kostnader og/eller bedre kvalitet på tjenestene. Uansett skal bruken av private aktører være styrt av offentlige interesser og ta utgangspunkt i reelle behov.


Endringer i behov og medisinsk utvikling har konsekvenser for både helseforetakene og de private aktørene. Det betyr at de regionale helseforetakene må gjøre krevende avveininger når de skal innrette det samlede tjenestetilbudet på en best mulig måte og fordele aktiviteten mellom egen helseforetaksgruppe og kjøp fra private aktører.


I sin rammeavtale og gjennom forhandlingene med Feiringklinikken har Helse Sør-Øst RHF lagt vekt på de politiske styringssignalene om at det skal være størst mulig forutsigbarhet for private ideelle aktører. Feiringklinikken har kompetente ansatte og tilbyr tjenester med høy kvalitet. Dette er lagt til grunn som viktige momenter i Helse Sør-Øst RHFs avveininger, og Helse Sør-Øst RHF har derfor lagt til rette for at Feiringklinikken – i en situasjon med redusert behov – fortsatt skal utgjøre et supplement og et alternativ til det offentlige tjenestetilbudet til hjertesyke.


