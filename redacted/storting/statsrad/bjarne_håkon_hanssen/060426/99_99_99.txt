 Regjeringen er opptatt av at tilgangen på nødvendig
kompetent arbeidskraft ikke skal være hemmende
for utviklingen av norske bedrifter. Blant annet skal
regelverket for arbeidskraftmobilitet
over landegrensene bidra til dette. Det er fri mulighet for borgere
av EØS-land til å ta seg arbeid i Norge, likevel
slik at borgere fra åtte av de nye EU-landene må ha
tillatelse av UDI eller politiet i
tråd med kravene i den norske overgangsordningen
før de kan starte arbeidet. Vi har de siste par årene
sett en sterk vekst i tilgangen på arbeidskraft fra EØS-land,
særlig fra Polen og Litauen. Det har bidratt til å fylle
stillinger hvor det har vært knapphet på norsk
arbeidskraft.

Utlendingsmyndighetene har de senere årene
hatt en kvote på 5 000 arbeidstillatelser for faglærte
personer fra land utenfor EØS uten krav om en vurdering
av behovet for arbeidsinnvandring. Hensikten med denne kvoten har vært å sikre
norske arbeidsgivere forutsigbarhet og gi dem mulighet
til rask tilgang på nødvendig kompetanse. Denne
kvoten har ikke vært noen begrensning
for arbeidsgivernes mulighet til å ansette arbeidskraft
fra land utenfor EØS. I 2005 ble det innvilget vel 1 200
tillatelser under denne ordningen. I de to første
månedene i år ble det innvilget 254 tillatelser.
Dette var om lag 100 flere enn i samme periode
i fjor. Fra de tre landene representanten Gitmark nevner, India,
Singapore og Kina, ble det gitt tillatelse til om lag 50 personer
i de to første månedene i år. Disse
tallene tyder på at kvoten på 5 000 arbeidstillatelser foreløpig ikke
legger hindringer i veien for norske arbeidsgiveres ønske
om å ansette kompetent arbeidskraft fra land utenfor EØS.

Personer fra land utenfor EØS-området
kan også innvilges arbeidstillatelse under ordningen
særlig rettet mot multinasjonale selskaper som ønsker å hente
inn høyt kompetent arbeidskraft til Norge
fra en utenlandsk filial eller et datterselskap. I slike
tilfeller må den utenlandske statsborgeren
oppfylle de alminnelige vilkårene for arbeidstillatelse
i utlendingslovgivningen. Jeg har fått signaler om at det
i noen tilfeller med dagens regelverkspraktisering kan være
et problem å få utstedt arbeidstillatelse i
tilfeller der bedriften ikke kan anses som et multinasjonalt
selskap. Dette vil jeg se nærmere på.

Det er for tiden god vekst i norsk økonomi,
og vi opplever høy sysselsetting
og fallende ledighet. I en slik situasjon vil det kunne
oppstå mangel på enkelte typer kompetent arbeidskraft.
Globaliseringen av deler av næringslivet kan forsterke
et slikt behov. Regjeringen vil derfor, som ledd i arbeidet med
2007-budsjettet, foreta en gjennomgang av om det er behov for nye
tiltak fra myndighetenes side for å sikre
bedriftene tilgang på nødvendig arbeidskraft fra
utlandet.

 Jeg ser selvfølgelig den situasjonen
som spørreren beskriver, og jeg er helt enig med spørreren
i at det er viktig å finne fram til løsninger
på den type utfordringer. Og som jeg sa i mitt
svar, gjennomgår vi nå hele området
med sikte på å komme opp med forslag.

Blant de identifiserte problemene som vi deler – Regjeringen
og spørreren – er det selskap som åpenbart
er i en internasjonal situasjon, men som ikke defineres
som multinasjonale selskap. Som jeg sa i svaret mitt, skal vi særlig
se på det.

Det jeg imidlertid er i tvil om, er om løsningen
på denne utfordringen er multiple visum. Visum er normalt ikke et
virkemiddel som er knyttet opp til arbeidsinnvandring. Det er arbeidstillatelse
og oppholdstillatelse
som er utgangspunktet. Visumspørsmålet er mer
for forretningsreisende som har behov for å komme til Norge
ofte. Virkemiddelet er jeg litt i tvil om, men at vi må gjøre
noe med problemet, er jeg enig med spørreren i.

  Jeg er enig i at det er utfordringer
som det er viktig at vi finner gode løsninger
på, men jeg stiller meg fortsatt tvilende til virkemiddelet
som representanten Gitmark foreslår. Så vidt jeg
husker, er det slik at selv om man får et multippelt visum – det
er jo et Schengen-visum, og da gjelder Schengen-regler – er
det slik at man i løpet av et år kan reise inn og
ut av Norge flere ganger. Men i løpet av et halvår
kan man ikke oppholde seg mer enn tre måneder
i Norge. Selv om vi hadde utstedt et multippelt visum til de personene som
representanten Gitmark er opptatt av, hadde vi vært like
langt. Vi må nok ha en mer offensiv holdning til dette spørsmålet
enn det spørreren har som utgangspunkt.





                

  Behovet for arbeidsmarkedstiltak for yrkeshemmede
vurderes bl.a. ut fra tilstrømming og antall yrkeshemmede
arbeidssøkere registrert i Aetat. Yrkesrettet
attføring, herunder arbeidsmarkedstiltakene for yrkeshemmede,
har vært et viktig virkemiddel for å stimulere
til økt yrkesdeltakelse ved å vri den offentlige
ressursinnsatsen over mot oppfølging og aktiviserende opplegg
for å hindre lange og passive stønadsforløp
som ofte ender med varig utstøting fra arbeidslivet
gjennom uførepensjonering. Videre er yrkesrettet attføring
et sentralt element i Regjeringens arbeid for å bekjempe
fattigdom.

Som spørreren sier, er det for 2006
bevilget midler tilsvarende et tiltaksnivå på 26
300 plasser i gjennomsnitt under arbeidsmarkedstiltakene for yrkeshemmede.
Aetat er gitt stor frihet til å vurdere hvilke tiltak som
er hensiktsmessige og nødvendige for at den enkelte skal
komme i ordinært arbeid. Med utgangspunkt i en individuell
behovsvurdering kan aktuelle tiltak i enkelte tilfeller være kostnadskrevende,
mens i andre tilfeller vurderes mindre kostnadskrevende
tiltak som mer aktuelle. Tiltaksgjennomføringens mål
er at mest mulig hensiktsmessige tiltak benyttes innenfor
de rammer og retningslinjer som følger av departementets
budsjettproposisjon og Stortingets behandling av denne.

Regjeringen vil vurdere bevilgningsbehovet
for arbeidsmarkedstiltak for yrkeshemmede på nytt i forbindelse
med revidert nasjonalbudsjett for 2006, bl.a. i lys av gjennomføringen
hittil i år og antall yrkeshemmede registrert
i Aetat.

  Det som er utgangspunktet når det
gjelder dette budsjettområdet, er at den rød-grønne
regjeringen har det samme bevilgningsnivået – så vidt
jeg husker – som det den forrige regjeringen
hadde. Utgangspunktet for denne bevilgningen er jo at pengene skal
brukes mest mulig effektivt, altså i den forstand at tiltakene
skal være gode. Men Aetat har stor frihet til å kunne
sy sammen tiltakene på en slik måte
at de individuelt tilpasses den enkeltes behov.

Vi er klar over at det er en kø her.
Den køen er heldigvis blitt mindre
enn den har vært. Antall personer som står i kø,
har altså gått noe ned. Men utgangspunktet er
at Aetat har en stor frihet til å sy sammen tiltakene.

  Jeg mener jo at utgangspunktet for
bestillingen til Aetat er at de skal få mest mulig ut av
det bevilgede beløp. Det vil selvfølgelig være
Regjeringens bestilling overfor Aetat i denne sammenhengen.

Som jeg sa i mitt forrige svar, er
det bevilgningsnivået vi nå ligger på,
helt i tråd med det Kristelig Folkeparti
selv har foreslått som bevilgningsnivå for i år.
I så måte har jo den nye regjeringen
og den forrige regjeringen, denne statsråden
og den forrige statsråden, som Kristelig
Folkeparti bør kjenne godt, vært helt
enige. Men, som sagt, vi skal ha en gjennomgang av dette spørsmålet
i revidert nasjonalbudsjett, som vil komme til Stortinget om ikke
veldig lenge.





                

