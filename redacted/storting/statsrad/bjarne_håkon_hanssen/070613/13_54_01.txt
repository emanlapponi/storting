 Det kunne vært fristende å knytte mange kommentarer til det siste innlegget, men jeg skal bare nytte denne anledningen til å si at behandlingen av Sametingets årsmelding naturlig nok er preget av at man er tilbakeskuende. Det er en melding om en aktivitet som har vært. Jeg ønsker å bidra til at Stortinget får anledning til å diskutere viktige samepolitiske veivalg videre. Jeg mener at selv om man ikke har Fremskrittspartiets utgangspunkt, står vi i denne salen overfor en del prinsipielle problemstillinger som det er viktig at vi går inn i. Det er nok å nevne spørsmål knyttet til f.eks. Sametingets formelle stilling, altså om Sametinget skal være et eget rettssubjekt, og hvordan budsjettet for Sametinget skal håndteres. Det er også en svært viktig sak knyttet til forslaget om en nordisk samekonvensjon som tar utgangspunkt i at samene er ett folk i tre land, og om vi kan se på om vi i et nordisk perspektiv kan gjøre f.eks. kulturpolitikken og arealpolitikken enklere, som også saksordføreren var inne på.




Derfor tar jeg, som saksordføreren var inne på, sikte på å komme til Stortinget på slutten av året med en prinsippmelding om samepolitikken, altså ikke knyttet til den aktiviteten som har vært, men til viktige prinsipielle politiske spørsmål i tiden som kommer. Det vil Stortinget få bred anledning til å behandle.




Bare noen få kommentarer til innlegget fra representanten Amundsen. Jeg føler vel at det som er den store prinsipielle forskjellen mellom det syn Fremskrittspartiet representer, og det som de andre partiene representer, er spørsmålet om Norge er ett land med to folk. Jeg opplever jo at når det gjelder den problemstillingen, tar det store flertallet i Stortinget utgangspunkt i det faktum at Norge er ett land med to folk. Nettopp det faktum gjør at vi, heldigvis, og med rette, er forpliktet av brede, godt anerkjente internasjonale avtaler om å tilrettelegge demokratiet slik at begge folkegruppene får sine representative organer. Det betyr ikke at Stortinget ikke også er et storting for samene i Norge, men i tillegg har det andre folket i Norge anledning til, gjennom sitt folkevalgte organ, å gi uttrykk for sine synspunkter.




Når Fremskrittspartiet her gir uttrykk for at de er det eneste partiet som har et annet syn på samepolitikken gitt i denne sal, er jo sannheten den at Fremskrittspartiet, nok en gang, går på tvers av en hel rekke internasjonale avtaler som Norge har inngått, og som jeg er stolt over at vi vedstår oss i et internasjonalt samfunn.




Så bare også en veldig kort merknad til dette spørsmålet om ny plan- og bygningslov og innsigelsesrett for Sametinget. Representanten Amundsen sier nå at dette kommer som en overraskelse på kommunene i Finnmark, og sikkert også da på fylkeskommunen i Finnmark. Faktum er at NOU-en som tar utgangspunkt i en ny plan- og bygningslov, der dette forslaget er med, har vært på en bred høring hos alle kommunene i Norge, også hos fylkeskommunen i Finnmark. Alle berørte parter har hatt muligheten til å uttale seg i en høringsprosess om det forslaget. Så det å si at det ikke har vært grunnlag for en høring, og ikke har vært mulig å uttale seg, er en faktisk feil. Og det er klart at når man bygger sin politikk på en feil, er det ikke rart det går ille.




