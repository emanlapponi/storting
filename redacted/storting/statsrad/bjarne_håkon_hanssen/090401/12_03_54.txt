 Departementet legger stor vekt på at kvinner og menn skal ha et likeverdig tilbud i møte med helsetjenesten.


Kjønnsperspektivet skal legges til grunn i all forebygging, diagnostisering og behandling. Det har vi presisert i alle styringsdokumenter til de regionale helseforetakene og til underliggende etater – gjennom flere år.


Vi har satt i gang en egen satsing på forskning på kvinners helse i regi av Norges forskningsråd. Fra 2008 skal forskningen i større grad prioritere prosjekter som bl.a. tar opp kvinners bruk av helsetjenester og hvordan tilbudet er organisert.


I 2006 etablerte vi Nasjonalt kompetansesenter for kvinnehelse ved Oslo universitetssykehus, avdeling Rikshospitalet. Et av prosjektene handler om forebygging og behandling av hjerte- og karsykdommer hos gravide.


Det tildeles forskningsmidler til alle de regionale helseforetakene og til flere helserelaterte programmer i Norges forskningsråd. Her har vi presisert at kjønnsperspektivet skal være tydelig i alle prosjekter som gjelder helse og sykdom. Vi har spesielt bedt Forskningsrådet om å rapportere hvordan kjønnsperspektivet ivaretas i hvert enkelt forskningsprogram.


Helsedirektoratet utarbeider nå nasjonale retningslinjer for forebygging, akutt behandling og rehabilitering ved hjerneslag. Kjønnsperspektivet er vektlagt i dette arbeidet.


Et forslag om å etablere et nasjonalt register over hjerte- og karlidelser er nå på bred høring. Målet med registeret er å bidra til god kvalitet i behandlingen. Registeret skal bl.a. brukes til forskning, overvåking av sykdom og til å styre prioriteringene i helsetjenesten. Registeret vil dermed også kunne gi bedre kunnskap om hjertesykdom blant kvinner.


Den offentlige utredningen Kvinners helse i Norge, som kom i 1999, satte temaet på dagsordenen, og vi fikk mye ny informasjon. Urettmessig forskjellsbehandling i helsetjenesten kan ikke aksepteres. Det er nødvendig med ytterligere forskning om kvinners og menns helse – og måten de blir møtt på i tjenesteapparatet. Vi må fortsatt ha trykk på hvilken betydning kjønn og kjønnsforskjeller kan ha – i forebygging, diagnostisering og behandling.


