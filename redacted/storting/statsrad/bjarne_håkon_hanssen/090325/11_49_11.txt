 Som vi alle er kjent med, har pasienter i Norge rett til å velge hvilket sykehus de vil la seg behandle på. Det følger av pasientrettighetsloven. I tillegg til sykehus omfatter ordningen også distriktspsykiatriske sentre og institusjoner som tilbyr tverrfaglig spesialisert behandling for rusmiddelmisbruk. For at private sykehus skal være omfattet av ordningen med fritt sykehusvalg, er det et tilleggsvilkår at de har avtale med ett eller flere regionale helseforetak.


Pasienter med spiseforstyrrelser har de samme rettighetene etter pasientrettighetsloven som andre pasienter, også retten til fritt valg av sykehus. Capio Anoreksi Senter i Fredrikstad er en privat helseinstitusjon som driver tverrfaglig behandling av personer med spiseforstyrrelser som ikke er å anse som sykehusvirksomhet, og senteret kan derfor naturlig nok heller ikke defineres som et sykehus. Det betyr at dette ikke er en helseinstitusjon som pasienter fritt kan velge seg til etter loven.


Det finnes mange andre gode helseinstitusjoner som ikke er sykehus, distriktspsykiatrisk senter eller som tilbyr tverrfaglig spesialisert behandling for rusmiddelmisbruk. Disse helseinstitusjonene faller heller ikke inn under ordningen med fritt sykehusvalg etter pasientrettighetsloven. En utvidelse av ordningen til også å omfatte disse helseinstitusjonene vil i det minste kreve en lovendring.


