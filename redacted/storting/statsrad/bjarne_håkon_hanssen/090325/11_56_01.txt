 Denne saken har hatt en grundig prosess. Folkehelseinstituttet startet arbeidet med å vurdere vaksinen i 2006, og avgav anbefaling til Helse- og omsorgsdepartementet i 2007. Helse- og omsorgsdepartementet gjennomførte et åpent høringsmøte i juni 2007. Saken har deretter vært behandlet over to åpne møter i Nasjonalt råd for kvalitet og prioritering i helsetjenesten.


En rekke internasjonale vitenskapelige artikler dokumenterer vaksinens effekt og kostnadseffektivitet. I effektstudien er effekt mot alvorlige forstadier til livmorhalskreft undersøkt, fordi forstadier er en forutsetning for utvikling til kreft. EUs smittevernbyrå, ECDC, konkluderer med at vaksinasjon mot HPV er en effektiv forebyggingsstrategi.


Alle vaksiner med markedsføringstillatelse vurderes etter dokumentasjon av kvalitet, sikkerhet og effekt. Kravene følger internasjonale standarder og skal sikre høy kvalitet, effekt og sikkerhet. Det europeiske byrå for legemiddelvurdering, EMEA, har godkjent vaksinene på det europeiske markedet. Dokumentasjonskravene er omfattende. Likevel er det ingen garanti mot uventede virkninger. Legemidlene overvåkes derfor nøye også etter at de kommer på markedet. Vaksinen har vært gitt i mer enn 40 mill. doser, og det har vært samlet inn bivirkningsmeldinger fra mange land, uten at det er funnet holdepunkter for livstruende eller varige bivirkninger.


For å følge opp Stortingets forutsetninger arbeider Folkehelseinstituttet med informasjonsmateriell rettet mot jenter, foreldre og helsepersonell. Folkehelseinstituttet er også godt i gang med å planlegge et system for overvåking av vaksinens effekt. Det er allerede etablert et system for rapportering av bivirkninger av vaksiner i Norge.


En rekke land har innført eller har vedtatt å innføre vaksine mot livmorhalskreft. USA, Australia, Belgia, Frankrike, Tyskland, Italia, Spania, England, Danmark og Nederland har allerede startet. Sverige vil innføre vaksinen fra 2010.


Jeg mener at vi ikke vil oppnå noe ved å utsette innføringen i ett år. En utsettelse må være på 10–20 år for å få svar på om vaksinen beskytter mot kreft og ikke bare mot forstadiene, og for å finne ut om det er uventede langtidsbivirkninger.


Hvis vi skal vente så lenge og det viser seg at vaksinen har vært effektiv, vil medaljens bakside være at en slik beslutning kan koste 500–1 000 kvinner livet.


