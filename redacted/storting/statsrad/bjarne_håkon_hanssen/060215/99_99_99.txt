 Innledningsvis vil jeg presisere at petroleumsindustrien
generelt holder et høyt nivå på helse, miljø og
sikkerhet. Profesjonelle aktører med et høyt
aktsomhetsnivå, godt regelverk samt god rapportering av
uønskede hendelser og oppfølging av disse er forutsetninger
for lave skadetall, få alvorlige personskader
og liten sannsynlighet for storulykke. Langsiktig satsing på utvikling
av ny kunnskap om risiko og omsetting av dette til forebyggende
handling er en annen viktig bidragsyter.

Virksomheten kjennetegnes også av
et bredt anlagt partssamarbeid. Noen av de positive endringene
i HMS-tilstanden i virksomheten viser bl.a. at en god dialog
og samarbeid mellom partene, så vel
som mellom partene og myndighetene, er viktige forutsetninger
for å videreutvikle HMS-nivået.

Det har de siste årene vært
en økende fokusering på risikobidraget fra gasslekkasjer
på norsk sokkel, og sommeren 2003 tok myndighetene et initiativ
overfor industrien med tanke på å redusere antallet.
Oljeindustriens Landsforening – OLF – startet
som en oppfølging av dette et prosjekt med den målsetting å redusere
antall større lekkasjer med 50 pst. innen utgangen
av 2005, målt mot gjennomsnittet i perioden 2000–2002.

I dette prosjektet er det satt søkelys
på ledelsesengasjement, atferd og tiltak for å bedre
kompetansen til dem som er involvert i aktivitetene. Gjennomgang
av tekniske forhold på innretninger og større
oppmerksomhet på potensielle lekkasjekilder har også bidratt
til å nå målsettingen. Resultatene fra
prosjektet viser at målsettingen om en reduksjon
på 50 pst. ble nådd, og næringen har
etablert en ny og ambisiøs målsetting
om reduksjon. Denne innebærer at antall større
gasslekkasjer skal reduseres med ytterligere 50 pst. innen
utgangen av 2008.

En slik innsats vurderer jeg til å være
et verdifullt bidrag til å bedre risikonivået
på norsk sokkel. Jeg vil samtidig understreke betydningen
av at alle parter har kontinuerlig fokus på sentrale
problemstillinger og samarbeider om å finne fram til gode
løsninger.

I enkelte tilfeller har manglende varsling eller
melding medført at myndighetene ikke har fått
fulgt opp eller gransket hendelser. I lys av dette påla
Petroleumstilsynet i 2004 hvert enkelt selskap å vurdere sine
rutiner og styringssystemer med hensyn til varsling og melding av
fare- og ulykkessituasjoner. Åpenhet og informasjon omkring uønskede
hendelser er en helt nødvendig forutsetning på dette
området, så vel som på andre
områder. Det er derfor viktig at alle partene
arbeider systematisk og langsiktig med å videreutvikle
nødvendig åpenhet og tillit.

Det er i den senere tid kommet påstander
om underrapportering av hendelser i petroleumsvirksomheten. Dette er
forhold som Petroleumstilsynet nå følger opp i
samarbeid med partene i næringen. Påståtte
tilfeller av hendelser som ikke er blitt rapportert, blir
nærmere undersøkt, og omstendighetene rundt årsaksforholdene
klargjort. Petroleumstilsynet sier allikevel at det er
usannsynlig at større gasslekkasjer ikke blir
en del av offentligheten.

Jeg vil avslutningsvis vise til den
nye stortingsmeldingen om helse, miljø og sikkerhet
som skal legges fram for Stortinget i vårsesjonen. Her
vil det gis en grundig status av HMS-tilstanden i norsk petroleumsvirksomhet,
samtidig som det pekes på en rekke nødvendige
tiltak for å videreutvikle HMS-nivået.

 Som jeg sa avslutningsvis i mitt svar, jobber
vi nå med en stortingsmelding om helse, miljø og
sikkerhet. Jeg er kjent med at f.eks. NOPEF har vært opptatt
av disse spørsmålene. Samtidig er det slik at
Regjeringen gjør en samlet vurdering av mengden granskingskommisjoner,
og jeg vet at justisministeren har en vurdering knyttet til om vi
kan se en del av disse kommisjonene i sammenheng.

Hele den problemstillingen vil vi
konkludere på og komme tilbake til i forbindelse med HMS-meldingen.
Jeg velger her og nå å si til representanten Woie
Duesund at vi er klar over at dette er en problemstilling, og vi
vil komme tilbake med et standpunkt i så måte
når vi legger fram meldingen.

  Fra Arbeids- og inkluderingsdepartementets side
vil vi fremme en lovproposisjon for Stortinget i vår, der
vi tar opp spørsmålet om varsleres stilling i
arbeidsmiljøloven, nettopp med det utgangspunkt å gi
varslere en lovbeskyttelse som er bedre enn i dag – om
jeg ikke kan gå god for nøyaktig
den måten representanten Woie Duesund beskriver en mulig
lovutforming på.





                

