 Jeg synes det er en veldig artig og interessant debatt, og jeg skulle gjerne ha brukt lang tid på å svare på mange gode spørsmål, bl.a. det fra representanten Lønning om spesialistutdanningen i helsevesenet. Jeg ser på det spørsmålet for tiden. Jeg kan ikke gå inn på hele det resonnementet her og nå, men jeg kan love at jeg ikke skal konkludere på det området før jeg bl.a. har konferert grundig med både representanten Lønning og representanten Nesvik. Jeg skal ha gode prosesser i Stortinget før det trekkes noen konklusjoner. 




Så vil jeg bare si at jeg tror ikke man kan ta talerlisten i denne interpellasjonsdebatten som et uttrykk, et måleinstrument, for Regjeringens engasjement i spørsmålet om avtalespesialister. Jeg kan i hvert fall forsikre om at jeg er veldig opptatt av dette spørsmålet. Jeg ser hvor viktig det er at vi får dette systemet til å fungere godt, hvis vi skal unngå det som Nesvik beskriver så godt i sitt sluttinnlegg, nemlig en negativ utvikling når det gjelder ventetider. Det vil selvfølgelig bekymre meg og alle andre. Det er ingen tvil om at avtalespesialistene er en veldig viktig brikke for å kunne håndtere den utfordringen. 




Jeg tror det nye systemet vil føre til at vi kan stille helt andre typer krav til de regionale helseforetakene når det gjelder å ha kontroll på ventelistene. Det nye systemet går bl.a. ut på at finansieringen av avtalespesialistene overføres fra trygd til ISF. De regionale helseforetakene vil få ISF ut fra de oppgavene som avtalespesialistene har utført. Betalingen til den enkelte avtalespesialist må detaljeres noe mer enn ISF, for ISF blir generelt. Men da kan både jeg som statsråd og lederen i helse- og sosialkomiteen gå inn og se på: Hvor mange ISF er det som produseres av avtalespesialistene? Hvor mange ISF er det som produseres i den aktuelle helseregionen av helseregionens egne poliklinikker? Hvordan er produktiviteten i egne poliklinikker versus produktiviteten hos avtalespesialistene? Hvis man får venteliste- og køproblematikk, vil jeg som statsråd mye tydeligere kunne utfordre det regionale helseforetaket på at her har dere åpenbart avtalespesialister som er mer produktive enn det deres egne poliklinikker er. Da må dere gjøre ett av to i forhold til den utviklingen dere nå har innen ventelister. Det er enten å få deres egne poliklinikker mer effektive, eller å opprette flere avtalespesialisthjemler, for vi kan ikke leve med utviklingen innen f.eks. ventelister. 




Jeg tror at mye av engasjementet fra opposisjonspartiene i dette spørsmålet er det samme engasjementet som jeg har. Jeg tror det er mulig å foredle dette systemet, slik at man får mer effektivitet og økt bruk av avtalespesialister. 




