 Avtalespesialistene er en verdifull ressurs i spesialisthelsetjenesten som vi skal beholde og videreutvikle. I Nasjonal helseplan 2007–2010 varslet Regjeringen et arbeid med sikte på å endre rammebetingelsene for avtalespesialistene. Målet var å integrere avtalespesialistene i de regionale helseforetakenes sørge for-ansvar på en bedre måte. 




Avtalespesialistene er en stor aktør i den offentlige helsetjenesten. I 2007 stod denne gruppen for 1 144 årsverk i spesialisthelsetjenesten. Halvparten av disse var innen det somatiske fagfeltet og den andre halvparten innen psykisk helsevern – fordelt på psykiatere og spesialister i klinisk psykologi. I 2007 utførte somatiske legespesialister omkring 2,1 millioner polikliniske konsultasjoner – eller 35 pst. av all poliklinisk aktivitet i somatisk spesialisthelsetjeneste. Også innen psykisk helsevern er avtalespesialistenes bidrag betydelig, men som vi var inne på i forrige debatt, mangler vi gode verktøy for å måle innsatsen i denne delen av tjenesten. Disse verktøyene er i ferd med å komme på plass, og vi forventer å få mer detaljerte tall for aktiviteten i 2008. 




Avtalespesialistene er altså viktige brikker i spesialisthelsetjenesten. Derfor arbeider vi med å videreføre og bygge ut ordningen. Det er til dels store geografiske forskjeller i bruk av polikliniske tjenester, og enkelte tjenester burde vært bedre utbygd for å dekke behovet i regionene og på nasjonalt nivå. Den forventede økningen i antall eldre og behovet for sammenhengende helsetjenester til store pasientgrupper vil stille nye krav til dimensjonering og organisering av tjenesten. Utfordringen er å få på plass robuste rammebetingelser slik at spesialister blir lettere tilgjengelige for pasientene, og slik at ressursene utnyttes best mulig. 




Departementet har vurdert ulike modeller for slike rammebetingelser. Arbeidet har foregått i kontakt med Legeforeningen, Psykologforeningen, regionale helseforetak og Helsedirektoratet. Regjeringen har besluttet at det skal arbeides videre med en modell der forhandlingsansvaret for takstsystemet til avtalespesialistene flyttes fra staten til de regionale helseforetakene. Det innebærer at staten overfører midler til de regionale helseforetakene, tilsvarende aktiviteten som utføres av avtalespesialistene. Slik gjøres det i dag for aktivitet utført ved helseforetakenes poliklinikker. Regjeringen mener at en slik endring vil integrere avtalespesialistene i sørge for-ansvaret på en bedre måte enn i dag. 




Interpellanten anfører at «avtalespesialistene ikke får utnyttet sin kostnadseffektive kapasitet», fordi det mangler prosedyretakster. Jeg antar at han mener at det er enkelte typer oppgaver som avtalespesialistene ikke utfører, fordi det ikke finnes egne takster for disse. Erfaringer fra innføring av takster for bl.a. grå stær viste at avtalespesialistene kunne vri sin tjenesteyting til beste for en stor pasientgruppe. 




Det er min vurdering at en omlegging av rammebetingelsene som omtalt ovenfor, langt på vei kan møte utfordringen med «manglende prosedyretakster». Forutsetningen er at de regionale helseforetakene og profesjonsforeningene blir enige om slike rammebetingelser. En slik endring må ses i lys av de samlede ressursene som er til rådighet for hele spesialisthelsetjenesten. Det betyr at dersom vi gjør mer innen ressurskrevende behandlingsformer, må vi gjøre mindre av noe annet. Ansvaret og oversikten må samles på ett sted. Nettopp derfor er det viktig at de regionale helseforetakene tar et større ansvar for denne delen av spesialisthelsetjenesten. 




Avtalespesialistene er ikke med i ordningen «fritt sykehusvalg». Likevel bruker avtalespesialistene mye av informasjonstjenesten for «fritt sykehusvalg» for å kunne hjelpe pasienter som ønsker kortere behandlingstid. Både regionale helseforetak og avtalespesialister er interessert i å legge ut ventetidene på nettet. Men det er ulike meninger om hvordan ventetidene skal måles. Helsedirektoratet skal derfor sette i gang et arbeid for å finne en god løsning, og prosessen skal i gang før årsskiftet. Det arbeides med å tilpasse de pasientadministrative systemene ved RHF-ene, slik at avtalespesialistene kan rapportere ventetidene elektronisk. Et slikt system kan være på plass fra 2010. 




I oppdragsdokumentene for 2008 ble de regionale helseforetakene bedt om «å sørge for at det er rutiner/systemer som innebærer at henvisninger til spesialisthelsetjenesten innen psykisk helsevern blir koordinert, slik at pasienter slipper å henvende seg til flere tjenesteytere for å få hjelp.» Dette var vi jo inne på i den forrige debatten også. 




I Helse Sør-Øst er det opprettet en egen arbeidsgruppe som skal se på hvordan tilgjengelighet hos avtalespesialister i psykisk helsevern kan bli bedre. Ledelsen i Helse Sør-Øst er i gang med å vurdere sluttrapporten fra dette arbeidet. Helse Sør-Øst har lagt inn følgende i oppdragsdokumentene til sine helseforetak: 







«Helseforetaket skal legge til rette for best mulig samarbeid med avtalespesialistene i sitt opptaksområde, slik at regionens samlede «sørge for-ansvar» ivaretas på en god og hensiktsmessig måte.» 




Selv om avtalespesialistene ikke var viet mye plass i høringsnotatene til hovedstadsprosessen, slik interpellanten påpeker, var de representert i dialoggruppene i forbindelse med den samme prosessen. Videre var både Legeforeningen sentralt og Praktiserende Spesialisters Landsforening, PSL, viktige høringsinstanser. 




Utdanningssituasjonen i enkelte spesialiteter er under press, og det er mangel på praksisplasser for å fullføre spesialistutdanningen. Per dags dato er det ikke anledning til å ha utdanningskandidater i privat praksis. Det skal vurderes på nytt. Departementet har bedt Helsedirektoratet vurdere hvordan private praksiser kan utnyttes til å utdanne nye spesialister. Jeg venter tilbakemelding om dette allerede før årsskiftet. 




Regjeringen mener at avtalespesialistene er en viktig ressurs i spesialisthelsetjenesten. Departementet arbeider videre med rammebetingelser som skal legge til rette for å videreutvikle avtalespesialistene som en effektiv og viktig del av spesialisthelsetjenesten. Vi er i en fase der vi holder på å spesifisere detaljer i denne modellen. Profesjonsforeningene og de regionale helseforetakene skal inviteres til å komme med innspill i dette arbeidet. 




