 Det er selvfølgelig sånn at jeg lytter til de innspillene som kommer fra lederen av helse- og omsorgskomiteen, og jeg skal også lytte til den debatten som kommer. Men hovedsporet har altså Regjeringen besluttet, at vi ønsker å bruke de regionale helseforetakene i sterkere grad. Men så er det mye arbeid som gjenstår. Og da skal vi både trekke med, lytte til og gi mulighet til innspill for profesjonsforeningene, men det er ikke de som skal beslutte det. Det må vi gjøre selv. 




Jeg opplever det slik at dette også er en debatt som tar utgangspunkt i hvorvidt vi tror på den modellen som nå er i Helse-Norge, altså at det er de regionale helseforetakene som har sørge for-ansvaret. Jeg ser at det er en modell som ikke fungerer perfekt på noen måte, men enn så lenge er jeg overbevist om at vi har en riktig organisering av Helse-Norge i fire helseregioner, og sørge for-ansvaret ligger klart og tydelig der. En viktig ressurs i det offentlige helsevesenet er jo avtalespesialistene. Gjennom at man har avtale, er man jo en del av det oppførte systemet for et helsevesen. Da er det de regionale helseforetakenes plikt å sørge for å utytte de ressursene som er tilgjengelige, inkludert avtalespesialistene, for å få et best mulig helsetilbud for pasientene, i tråd med de lover og forskrifter som ligger til grunn for prioritering. 




Jeg mener at i forhold til min mulighet til å ta ansvar for og styre utviklingen på dette området, tydeliggjøres ansvaret gjennom dette grepet. De regionale helseforetakene vil ikke kunne si at det er deler av de ressursene som er i vår region, som vi i veldig liten grad har styring med og mulighet til innflytelse overfor. De har mulighet til styring og innflytelse gjennom dette grepet. Dermed vil det også klarere fra min side og fra Stortingets side kunne stilles krav til dem som skal sørge for. Nå må det sørges for. 




Så skal jeg selvfølgelig benytte anledningen, som sagt, til å lytte til de innspill som kommer i denne debatten. 




