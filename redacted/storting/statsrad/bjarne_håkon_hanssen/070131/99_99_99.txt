  La meg først si at Regjeringen anser
det som en viktig oppgave at yrkeshemmede med store og sammensatte
bistandsbehov skal sikres tilpassede tiltak som innebærer
mer tilrettelagt og omfattende oppfølging og arbeidstrening.
Attføringsbedriftene er et velegnet tilbud i så måte.

Når det gjelder de to attføringsbedriftene
i Bodø og Tromsø, har de – som
spørreren sier – i 2007 fått
en noe høyere arbeidsgiveravgiftssats sammenlignet med
de satsene som tidligere var gjeldende. Den høyere satsen
i forhold til resten av landsdelen er på bakgrunn av at
Tromsø og Bodø jo har hatt en høy
befolkningsvekst de siste ti årene, noe som vel i seg selv
er positivt.

Attføringsbedriftene så vel
som andre bedrifter bør i utgangspunktet forholde
seg til de generelle rammevilkår som blir fastsatt for
næringslivet. Det gjelder også en så viktig
rammebetingelse som satsene for arbeidsgiveravgiften. Jeg har imidlertid
forståelse for at det i en overgangsperiode kan være
behov for å kompensere bedriftene i Tromsø og Bodø ved
innføringen av denne avgiftsomleggingen, for å sikre
et så godt tilbud til yrkeshemmede som mulig. Jeg har derfor
i brev til Arbeids- og velferdsdirektoratet av i dag bedt dem sørge
for kompensasjon i en overgangsperiode på ett år.

  Det som er viktig for meg prinsipielt å understreke,
er: Det er uomtvistelig slik at attføringsbedriftene utfører
viktige oppgaver på vegne av samfunnet, og derfor får
de en økonomisk støtte til å utføre
de oppgavene. Men i tillegg er de også bedrifter
som lever innenfor enhver bedrifts leveregler,
og de må drives økonomisk forsvarlig for at de
skal kunne gå videre.

Vi har ingen tradisjon i Norge for å korrigere
for ulike rammebetingelser overfor attføringsbedriftene,
slik at f.eks. attføringsbedrifter på Østlandet
betaler full arbeidsgiveravgift, og har sånn sett et dårligere
utgangspunkt enn f.eks. en attføringsbedrift i mitt eget
hjemdistrikt, Namdalen, som har en annen arbeidsgiveravgiftssats.
Jeg tror ikke vi permanent kan korrigere for det, men
jeg er enig med spørreren i at når overgangen
kommer, kan det være grunn til å gi
bedrifter noe tid til å tilpasse seg. Det har spørreren
nå bidratt til, gjennom at jeg har instruert arbeids- og
velferdsetaten.

  Jeg merker meg det og tar det med
meg.

  Jeg har god kjennskap til denne saken og tar
den veldig alvorlig. Derfor har jeg iverksatt flere prosjekt
for å belyse problemstillingene bedre og bistå tidligere
oljearbeidere som mener seg skadet som følge
av tidligere kjemikalieeksponering.

Det gjennomføres nå for det
første et prosjekt for å kartlegge hva
vi vet om kjemiske stoffer som oljearbeidere har blitt og blir utsatt
for, hva vi mangler av kunnskap, og hva vi i så fall
må skaffe oss mer kunnskap om. Dette arbeidet er godt i
gang og gjennomføres i samarbeid mellom
Petroleumstilsynet, arbeidsgiversiden og arbeidstakerorganisasjonene
i petroleumsvirksomheten. Prosjektet skal være
ferdigstilt 1. juni i år.

I tillegg har departementet bevilget penger
til Kreftregisteret for videreføring av en pågående
undersøkelse av kreftrisiko og årsaksspesifikk
dødelighet blant ansatte i norsk offshorevirksomhet. Formålet
med undersøkelsen er å vurdere kreftrisiko i forhold
til arbeidsmiljøet, justert for livsstilsfaktorer.

Det er håp om at disse tiltakene vil
bidra til økt kunnskap om hvordan arbeidsmiljøsituasjonen
har vært og er på norsk sokkel. Det vil i så fall
komme til nytte i forbindelse med etablerte trygde- og forsikringsordninger
og sørge for at eventuelle yrkesskadde
oljearbeidere får den oppfølgingen de har krav
på.

Videre pekte komiteen i
forbindelse med behandling av HMS-meldingen på at det er
viktig å få konkret oppfølging
fra medisinsk ekspertise overfor de grupper som frykter konsekvenser
av tidligere eksponering for kjemikalier. Vi har iverksatt
dette. Oljearbeiderne kan ta kontakt med sin fastlege, som formidler
dem videre til en arbeidsmedisinsk avdeling for vurdering. Dette
skal gi oljearbeiderne den hjelpen de trenger, også i
forbindelse med krav om yrkesskadeerstatning.

Petroleumstilsynet har løpende kontakt
med selskapene, og har vurdert de påstandene som også spørreren
viser til, om tilbakeholdelse av giftinformasjon. Tilsynet finner ikke
grunnlag for disse påstandene, men viser til at selskapene
framskaffer informasjon av høy kvalitet til de yrkesmedisinske
avdelinger som skal utrede pasienter, og at de legger ned et betydelig
arbeid for at informasjonen skal gi et riktigst mulig bilde. Dette
har også de yrkesmedisinske avdelingene
bekreftet. Jeg har derfor full tillit til Petroleumstilsynets vurdering.

På bakgrunn av de omfattende pågående
tiltak på dette området, som alle berørte
aktører er enige i og har gitt sin tilslutning til, samt
at det ikke er kommet noe vesentlig nytt i denne saken
siden St.meld. nr. 12 for 2005-2006 ble framlagt og behandlet, ser
jeg det ikke som hensiktsmessig å iverksette
ytterligere tiltak, f.eks. en egen gransking av denne
saken, på det nåværende tidspunkt.

  Jeg tror det nå er viktig å svare
prinsipielt. Og jeg må si jeg kanskje er litt overrasket
over spørrerens egen, kritiske innfallsvinkel til den informasjonen
hun bygger sitt spørsmål på. Men det
får være spørrerens utfordring, ikke
min.

Utgangspunktet mitt er at jeg som statsråd
har et eget tilsyn på dette området, Petroleumstilsynet,
som etter min mening tar på det største
alvor arbeidsmiljøet i sektoren, både
det som er i dag, og det som har vært. Vi har altså, helt
i samråd med Stortinget, lagt et løp for hvordan
vi skal kartlegge situasjonen, og hva vi skal gjøre med
det når vi har kartlagt det. Jeg har veldig tillit til
den prosessen, og jeg har veldig tillit til den måten Petroleumstilsynet
jobber på. Det er grunnlaget for at jeg mener
at vi nå er inne på et spor der vi bare
vil bli avsporet av et eventuelt nytt spor.

  Ja, det mener jeg er rett å ha
som innfallsvinkel. Og jeg mener at det er nettopp
det vi har vært opptatt av, ved at vi særlig har
fokusert på situasjonen til folk som var med
i pionertiden og langt ut på 1970–80-tallet i
oljeindustrien, slik at de arbeidsmedisinske avdelingene i alle
regioner er oppmerksomme på den situasjonen disse
kan befinne seg i. Fastlegene skal vite at de kan henvise
dit, og der vil man bli møtt av eksperter med så stor
innsikt som mulig i de utfordringene hver enkelt pasient kan møte.
Derfor har vi etablert rutiner for det. Derfor er det
nettopp det engasjementet som spørreren nå gir
uttrykk for, som har vært førende for de rutinene
som er etablert. Vår erfaring er at når de arbeidsmedisinske
avdelingene tar kontakt med selskapene for å få innsikt
i hva pasienten har vært eksponert for, får de
innsikt i det. Så det er ikke forsøk
på å hemmeligholde. De arbeidsmedisinske avdelingene
selv sier at sånn er det.





                

