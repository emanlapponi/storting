 Regjeringen har i stor grad fokus
på at målrettede og tilpassede tiltak og tjenester iverksettes
tidligst mulig for at den enkelte skal kunne delta i arbeidslivet. Målet
er rett tiltak til rett tid. Med den høye etterspørselen etter
arbeidskraft har vi en historisk mulighet til å øke arbeidsdeltakelsen
til utsatte grupper på arbeidsmarkedet. 

Bevilgningen under
arbeidsmarkedstiltakene gir rom for et tiltaksnivå på om lag
40 000 plasser i gjennomsnitt i 2008. Av disse skal om lag 28 200 plasser
sikre at yrkeshemmede arbeidssøkere får rask og tilpasset bistand,
samt sikre om lag 11 800 plasser til ordinære arbeidssøkere
med behov for nødvendig og hensiktsmessig bistand. I lys av at ledigheten
er vesentlig redusert, antallet yrkeshemmede har gått ned, og arbeidsmarkedet
etterspør arbeidskraft, innebærer nivået en markert styrking
av innsatsen overfor personer som har problemer med å komme i arbeid.

Bevilgningen til arbeidsmarkedstiltak har økt med 1,1 pst.
fra 2007 til 2008. I tillegg til vekst i prisene har jeg lagt opp til at
økningen i bevilgningen skal gi rom for flere tiltaksplasser enn
i 2007. Det innebærer at prisene i gjennomsnitt må øke
med mindre enn 1,1 pst. Likevel har jeg valgt å øke tilskuddsatsene
til arbeidsmarkedstiltak i både attførings- og vekstbedriftene
med 1,1 pst. Dette gjennomføres ved at tiltak utenfor de nevnte bedriftene
må gjennomføres med en lavere prisvekst enn 1,1 pst. Dersom
tilskuddsatsene til arbeidsmarkedstiltak i skjermet sektor skulle ha økt
med mer enn dette, ville det gått ytterligere på bekostning
av andre tiltak innenfor ordinært arbeidsliv. 

Regjeringen er
opptatt av å tilpasse tiltak til arbeidssøkere med særlig
store og sammensatte bistandsbehov, og bl.a. har antallet plasser i varig
tilrettelagt arbeid økt. Arbeids- og velferdsdirektoratet er bedt
om å fortsette arbeidet med å opprette flere tiltaksplasser,
f.eks. varige tilrettelagte arbeidsplasser, for å inkludere personer
som ellers faller utenfor det ordinære arbeidslivet. Over 80 pst.
av tiltaksmidlene som bevilges til personer med redusert arbeidsevne, går
til arbeidsmarkedstiltak innenfor attførings- og vekstbedriftene.

Som det framgår av min redegjørelse ovenfor, har jeg
i opplegget for tiltaksbudsjettet for inneværende år lagt avgjørende
vekt på å få utnyttet tiltaksrammen så godt som
mulig, med sikte på å få gjennomført flere plasser.
Det har ført til en lavere oppjustering av prisene, selv om de faste
satsene for attførings- og vekstbedriftene har økt like mye
som bevilgningen. På den annen side gir mitt opplegg flere plasser
som, sammen med det gode arbeidsmarkedet, samlet sett kan gi økt
overgang til arbeid. 

 Det jeg fokuserer enormt sterkt
på, er at vi har en fantastisk situasjon i arbeidsmarkedet. Det er
et stort underskudd på arbeidskraft. Det gir oss en historisk mulighet
til å få flere i jobb, flere fra å være yrkeshemmede
og ledige til å komme over i fast arbeid. Vi må nå passe
på å utnytte den situasjonen på en mest mulig effektiv
måte. 

Målet med attføringsbedriftene og målet
med vekstbedriftene er ikke attførings- og vekstbedriftene, men å
få folk i jobb. Jeg er helt sikker på at dette er et krevende
opplegg. Jeg er helt sikker på at mange av attførings- og vekstbedriftene
vil si at det er veldig tøffe rammebetingelser, men jeg er også
helt sikker på at summen av tiltaksbevilgninger neste år er
slik at vi vil få flere i jobb enn vi ville ha gjort ved å innrette
det på en annen måte. Da har vi måloppnåelse, selv
om det vil innebære at det blir noen tøffe tak for noen. 

 Det kunne jo ha vært veldig
interessant å drøfte denne problemstillingen litt nærmere
med Kristelig Folkeparti, for er det et parti som har erfaring med denne
typen budsjettoperasjoner, er det jo nettopp Kristelig Folkeparti. Under
den forrige regjeringen, styrt av statsminister Bondevik, var det slik at
i 2004 var kostnadsreguleringen på null prosent. Så er det noen
som sitter med erfaring med hvordan dette virker, må det være
Kristelig Folkeparti fra deres egen regjeringsperiode. 

Men i motsetning
til da Kristelig Folkeparti styrte landet, tør ikke jeg å regulere
med bare null prosent, så vi regulerer i hvert fall med 1,1 pst. Så
tøffe rammebetingelser som Kristelig Folkeparti var villig til å
gi bedriftene, har ikke vi vært villige til. Så det å
framstille dette som noe som er så unikt og krevende fra vår
regjering, blir feil. Da Kristelig Folkeparti styrte Norge, var det enda
tøffere å være attføringsbedrifter. 





                

 Jeg synes det er veldig fint at det blir
fokusert på dette temaet i Stortingets spørretime, for Den
katolske kirke i Norge har for tiden en stor utfordring med det høye
antallet nye brukere og besøkende man har fått de siste årene
på grunn av økende arbeidsinnvandring, særlig fra Polen
og Litauen. 

Jeg setter pris på innsatsen Den katolske kirke
gjør overfor nye arbeidsinnvandrere i Norge. For mange, særlig
de polske arbeidsinnvandrerne, har kirken en sentral plass og fyller mange
funksjoner, ikke kun på det religiøse plan, men også
sosialt og når det gjelder informasjon. Det er klart at det er en
utfordring for kirken rent ressursmessig når antallet brukere og besøkende
stiger så raskt som det har gjort de siste årene. 

Den
katolske kirke mottar økonomiske tilskudd i henhold til lov om trudomssamfunn
og ymist anna. Det er antall medlemmer som avgjør støttebeløpet.
I henhold til denne loven gis det ikke tilskudd for personer som har såkalt
D-nummer i Norge, men bare for dem som har et ordinært personnummer.
En av grunnene til kirkens utfordringer er at mange av arbeidsinnvandrerne
som bruker kirken, kun har D-nummer. De kan da ikke bli registrert som medlem
og dermed utløse offentlig tilskudd. 

Det er, som kjent, Kultur-
og kirkedepartementet som forvalter lov om trudomssamfunn og ymist anna,
og jeg verken kan eller vil gå inn i dette regelverket her. 

Når det gjelder mitt ansvarsområde, kan jeg orientere om at
Regjeringen i 2008 har opprettet en forsøksordning på 2,3 mill. kr,
hvor frivillige organisasjoner kan søke om støtte til prosjekter
som har som mål å gi nyankomne innvandrere målrettet informasjon
og veiledning tilpasset deres behov. 

Caritas Norge, som er Den katolske
kirkes bistandsorganisasjon, har søkt om støtte over denne
ordningen som én av 26 organisasjoner. Caritas Norge vil få
prosjektstøtte som én av tre til et integreringsprosjekt rettet
mot arbeidsinnvandrere. 

Vi fanger allerede opp dette gjennom denne
forsøksordningen og gir en viss økt støtte til Den
katolske kirke i Norge. Jeg har lyst til å si fra denne talerstol
at når man er én av tre som deler på 2,3 mill. kr, er
nok beløpet for lite i forhold til det vi burde ha stilt opp med
når det gjelder den jobben som Den katolske kirke gjør. Derfor
er dette blant de tema jeg tar med meg inn i budsjettarbeidet for 2009,
med sikte på å styrke statsbudsjettet slik at vi kan utvide
vår støtte til Den katolske kirke. 

 Det vil det være for tidlig
å svare på. Det tror jeg ikke minst representanten Syversen
har forståelse for. Men for å bryte mine egne ord om ikke å
kommentere loven som forvaltes av en annen tilstedeværende statsråd,
vil jeg si at jeg har forståelse for at den loven er basert på
D-nummer og S-nummer, altså at D-nummer er for personer som har en
veldig løs tilknytning til Norge. Det kan være mange gode argumenter
for at det ikke skal utløse en fast støtteordning fra Kultur-
og kirkedepartementet. Det er et faktum at veldig mange, f.eks. polakker,
egentlig er så lenge i Norge at de har rett til S-nummer, men ikke
kjenner betydningen av å gå fra D-nummer til S-nummer, og ikke
vet at det vil utløse støtte til den kirken de tilhører.
Så på det nye informasjonskontoret som er opprettet på
Tøyen i Oslo, som er et samordnet informasjonskontor for flere statlige
myndigheter, motiverer vi til og informerer vi om viktigheten av å
skaffe seg et S-nummer hvis man er opptatt av å støtte kirken
sin. 

