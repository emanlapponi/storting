 De fleste som søker om turistvisum,
får innvilget søknaden. I 2006 ble 101 000 av
110 400 søknader innvilget. De siste fire årene
har det vært en jevn økning i antallet visumsøknader,
og andelen innvilgelser har økt fra 89 pst. i 2005 til 91
pst. i 2006.

Statistikken
for de 50 utenriksstasjonene som mottok flest visumsøknader
i fjor, tyder på at utenriksstasjonene med flest avslag
avslo rundt 50–55 pst. av søknadene. For sakene
som avgjøres av UDI, viser også statistikken
for 2006 at flertallet ble innvilget. Av de 3 826 visumsøknadene
UDI avgjorde, ble 2 194 innvilget.

Det er viktig å huske at Norges deltakelse
i Schengensamarbeidet innebærer at vi i realiteten
har liten handlefrihet på visumfeltet. Schengenkonvensjonen
forutsetter en harmonisering av de enkelte lands visumpraksis og forplikter
deltakerlandene til å føre en felles
visumpolitikk.

Kjærestebesøk er et tungtveiende
velferdshensyn som kan veie opp for manglende returforutsetninger.
Dette vurderes individuelt, og det må gis en konkret
begrunnelse dersom søknaden avslås.

Vi har søkt å tilrettelegge
for en liberalisering av visumpraksis for kjærester gjennom
justeringer i regelverket. Tidligere kunne de som hadde kommet på turistvisum,
søke om familiegjenforening etter
at de hadde kommet til Norge. Dette medførte at enkelte
kjærester hadde vanskelig for å få visum
fordi det ble vurdert å være en reell
mulighet for at de egentlig ønsket å inngå ekteskap
og så søke oppholdstillatelse
fra Norge.

I oktober 2006 – altså ikke
for veldig lenge siden – endret departementet
reglene slik at de som kommer på besøksvisum,
nå må reise hjem før de kan søke
familiegjenforening med
ektefellen. Som det framgår av rundskrivet for endringen,
mente Regjeringen at dette kunne bidra til en viss liberalisering
av visumpraksis for unge enslige personer uten barn.

Vi vil nå be UDI redegjøre
for om denne endringen har hatt den antatte effekten i form av liberalisering
av praksis for dem som søker visum til kjærestebesøk.

Kenneth Svendsen hadde
her overtatt presidentplassen.

 Jeg hører hva spørreren sier,
men det var altså 110 000 søknader om visum til Norge
i 2006, og av disse ble over 100 000 innvilget. Da er det litt krevende
etterpå å framstille det som at norsk visumpraksis
er veldig streng. 91 pst. av alle søknadene fikk
ja. Da kan man umulig beskrive det på en annen måte
enn at den generelle visumpraksisen i Norge er veldig
liberal. Den er mer liberal nå enn den har vært.

Så er det også slik
at visum ikke bare skal vurderes ut fra det
generelle ønsket om en liberal praksis. I tillegg skal det
gis en individuell vurdering, og i den individuelle vurderingen
skal man bl.a. ta hensyn til returforutsetninger. De individuelle
vurderingene fører da til at noen får
avslag til tross for en liberal praksis. Vi har ønsket å myke opp
det og skal nå etterspørre effekten av regelendringene i
så måte.

 Jeg tror dette oppfølgingsspørsmålet
må basere seg på en misforståelse, for
av de 110 000 visumsøknadene er det jo det store, store
flertall som innvilges av utenriksstasjonene. I 2006 var det bare
3 826 av 110 000 saker som ble behandlet i UDI. Resten ble behandlet
av utenriksstasjonene. Det er de som er lokalt i landene, som sitter
og foretar disse individuelle vurderingene. Sporet er jo at visumsøknad behandles
av utenriksstasjonene. Det er altså bare noen
få, en spesiell gruppe av dem, som behandles av UDI.

Så stemmer det, som representanten
Holmberg spør om, at noen ambassader har innført
et krav om at man ved retur må henvende seg til ambassaden
igjen. Det er en linje som vi er opptatt av å kunne bygge
videre. Det kan være et utgangspunkt, men det er klart
at det påfører visumsøkeren betydelig
ekstra arbeid knyttet til visumsøknad.





                

