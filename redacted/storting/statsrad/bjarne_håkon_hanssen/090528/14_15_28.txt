 Jeg vil bare starte med å si at jeg mener at det er kapasiteten som er sakens kjerne, og å ha tilstrekkelig kapasitet. Så kan man si at det har utelukkende med bevilgninger å gjøre. Bevilgninger er veldig viktig, men det har ikke utelukkende med bevilgninger å gjøre. Så kan man si at her skulle man ha bevilget mer penger. Det vil alltid være en politisk diskusjon, men jeg minner om at Regjeringen har økt bevilgningene til russektoren med nesten 700 mill. kr etter regjeringsskiftet. I så måte mener jeg det er grunnlag for ros for det arbeidet vi har gjort. 




Så mer konkret til det som er interpellasjonens tema. Jeg er veldig opptatt av at vi må ha et mangfoldig tilbud. Jeg mener at offentlig sektor skal ha rusbehandlingstilbud i egen virksomhet. Det er riktig at vi også har egen kapasitet i egen virksomhet. Så mener jeg at i en del sammenhenger er det helt greit å kjøpe tjenester fra det som kalles private, kommersielle aktører på dette feltet. Det gjør vi også. Men så er jeg nok mer enig med representanten Dåvøy i at det er en forskjell på private, kommersielle aktører og private, ideelle aktører. De ideelle aktørene har etter min mening en added value – de har et verdibasert grunnlag og har et tungt innslag av frivillighet. Nettopp det også å ha med institusjoner med verdibasert utgangspunkt og med tungt innslag av frivillighet gjør at vi også sørger for større mangfold. Det tror jeg vi trenger i russektoren. 




Derfor er jeg veldig opptatt av at vi skal ha kjøpsprosedyrer som gjør at vi sørger for at noe har vi i egen virksomhet, vi skal ikke kjøpe alt. Vi skal ha kjøpsprosedyrer som sørger for at vi kan ha åpenhet og konkurranse der det er riktig, men det er også riktig å bruke unntaksbestemmelsen for å sikre seg at noen av leverandørene er private, ideelle organisasjoner. 




Så vil jeg bare gjenta det jeg har sagt om at jeg er veldig opptatt av at når de regionale helseforetakene kjøper, skal de være gode og skikkelig profesjonelle kjøpere. Da er jeg enig i at kontraktslengde er en veldig viktig bit, og det jobber vi med. Men vær klar over at enhver medalje har en bakside. Ta f.eks. at Frelsesarmeens Håpets dør ønsker seg inn i igjen. Jo lengre kontrakter vi gav til andre den gangen Håpets dør tapte, desto lengre tid vil det gå før de får muligheten til igjen å komme inn i virksomheten. Så enhver medalje har en bakside, også denne. 




Det er i summen av alle disse hensynene vi må forsøke å stake ut en fornuftig politikk. 




