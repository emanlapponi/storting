 Det er Omsetningsrådet som
vedtar iverksetting av eventuelle markedsreguleringstiltak innenfor
jordbrukssektoren og i så fall hvilke tiltak som skal nyttes
innenfor de rammer som er fastsatt av myndighetene.

Jeg vil understreke at de vedtak Omsetningsrådet
har gjort i denne saken, er innenfor de rammene som er satt av myndighetene,
og vi vektlegger fra departementets side at man ikke instruerer
vår representant i Omsetningsrådet i enkeltsaker.
Jeg er imidlertid opptatt av at man også vurderer mulighetene
på det norske markedet og ikke bare tenker eksport når
det oppstår et overskuddsproblem. Ikke minst for den generelle
politiske forståelse for våre reguleringssystemer
vil det være positivt om en mer bevisst søkte å utnytte
mulighetene for avsetningstiltak som kan komme norske forbrukere
til gode, som f.eks. billigsalg av kjøtt. Jeg vil i denne
sammenheng vise til de signaler som ble gitt fra min side i den
saken representanten Gabrielsen tar opp, og som førte til
at opplegget ikke ble gjennomført.

 La meg først bare få si at
det var en helt spesiell situasjon i 1999, da man lå på et
langt høyere volum enn hva man har gjort både
i årene før og det man vil gjøre i årene
som kommer. Situasjonsbeskrivelsene med nesten 20 mill. *	skal
være «tusen», se stasrådens
korrigering under neste spørsmål* tonn
kjøtt vil ikke være virkeligheten i årene
som kommer. Men likevel vil det også i år være
snakk om oppimot så mye som 6 mill.* tonn, slik
at det er betydelige kvantum. 

Det er klart at det er all grunn til å være
opptatt av dette spørsmålet, men samtidig er det
veldig viktig – i forhold til hovedspørsmålet – at
dette er næringens eget ansvar. Statsråden vil
altså ikke instruere, fordi det betyr på mange
måter å ta over ansvar. Derfor vil jeg være
opptatt av å delta i debatten og utfordre næringen
i forhold til det å tenke på det norske markedet
også knyttet til overproduksjon, med det mål å gjøre
det norske markedet større. 





                

 La meg bare først få lov
til si at i mitt svar til Gabrielsen brukte jeg begrepene millioner
tonn kjøtt, det er altså tusen tonn kjøtt. Statsråden
er klar over forskjellen, slik at det i hvert fall er sagt. 

Så til svaret til Hedstrøm.
I samsvar med jordbruksavtalen er det jordbrukets ansvar å dekke
kostnadene knyttet til overproduksjon av jordbruksvarer. Næringen
må derfor selv få ansvar og mulighet til å fastsette
og iverksette de nødvendige tiltak innenfor de rammene
som er satt av myndighetene. Det har vært gjennomført
flere tiltak, som redusert markedspris, tidligere utslakting av svin
og storfe og reduksjon av samlet slaktemengde gjennom utslakting
av mordyr. 

Ved billigsalg og – viktigere – et
generelt lavere prisnivå på norsk kjøtt
vil vi kunne få økt salg av norske varer gjennom
en redusert grensehandel, som i de siste årene har hatt
en sterk økning. Et lavere prisnivå er viktig. Det
viser den klare sammenhengen vi har hatt mellom økningen
i kjøttforbruket og prisnedgangen på kjøttvarer kombinert
med reallønnsøkning for forbrukerne. Regjeringen
legger derfor nå opp til at en ved de pågående jordbruksforhandlingene
tilpasser målprisene slik at de gir grunnlag for nasjonal
markedsbalanse og redusert grensehandel. 

Det er Omsetningsrådet med hjemmel
i omsetningsloven og tilhørende bestemmelser som fastsetter
om det skal iverksettes reguleringstiltak, og hva slags tiltak som i
så fall skal benyttes. Omsetningsloven inneholder bestemmelser
om eventuell omgjøring av rådets vedtak. Det som
imidlertid er viktig i denne sammenheng, er at de som har ansvaret
for markedsreguleringer, også vurderer mulighetene på det
norske markedet og ikke bare tenker eksport når det oppstår
et overskuddsproblem. Jeg vil i denne sammenheng vise til de signaler
som ble gitt fra min side i den saken Hedstrøm tar opp,
hvor kjøtt fra hoder av svin og storfe var vedtatt benyttet
som bestanddel i dyrefôr. Det ble omgjort, og dette burde
vise tydelig nok at landbruksministeren vektlegger bruk av reguleringstiltak
til fordel for norske forbrukere. 

 Representanten Hedstrøm får
det nå til å høres ut som om systemet
er slik at først gir staten tilskudd gjennom overføringer
i jordbruksavtalen, og så er det også staten som
betaler de tiltakene som settes inn av Omsetningsrådet
for å begrense produksjonen ved overproduksjon. Det er
jo ikke tilfellet. Det er næringen selv som betaler de
grepene som må gjøres for å begrense
overproduksjon. Dermed er det også næringen selv
som ikke får den effekten av jordbruksavtalen som de ellers
ville ha kunnet fått hvis de hadde kontroll i eget hus.
Det er jo omsetningsavgiften som i vesentlig grad har bidratt til
at den inntektsutviklingen vi kan måle i jordbruket de
siste årene, har vært som den har vært.
Men jeg er enig med Hedstrøm i at det er viktig å tenke
norsk marked knyttet til overproduksjon. Det er mulig å gjøre
det norske markedet større, men jeg tror nok vi er ganske
uenige om hvordan vi skal gå fram for å nå målet.





                

 Jeg er oppmerksom på at det nå er
bare én kraftfôrprodusent i Nord-Norge, og at
dette gjør det aktuelt å se nærmere på hvordan de
landbrukspolitiske virkemidlene i korn- og kraftfôrsektoren
virker på konkurranseforholdene i dette markedet.

I Innst. S. nr. 167 for 1999-2000 har næringskomiteen forutsatt
at det skal arbeides videre med utformingen av en ny markedsordning
for korn, med sikte på gjennomføring fra 1. juli
2001. Utformingen av detaljene i den nye ordningen vil også omfatte
en gjennomgang av frakttilskuddsordningene for korn og kraftfôr
og hvordan disse og andre virkemidler påvirker konkurransen
mellom aktørene i markedet.

Jeg viser også til at det er tatt
et initiativ fra statens side i tilbudet til årets jordbruksforhandlinger
om at utformingen av frakttilskuddsordningene for kraftfôr
i Nord-Norge blir vurdert særskilt i løpet av
disse forhandlingene. Jeg finner det derfor ikke riktig å gå nærmere inn
på konkrete saker som til de grader er oppe i de pågående
forhandlingene.

