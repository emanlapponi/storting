 La meg først peke på at
rett og plikt til deltakelse i opplæring i norsk og samfunnskunnskap
som ble innført fra 1. september 2005, også gjelder
for dem som er innvilget arbeids- eller oppholdstillatelse,
men som fortsatt bor i asylmottak i påvente av bosetting
i en kommune. Vertskommunen for asylmottaket har ansvar for å sørge
for opplæring til denne gruppen.

Av Soria Moria-erklæringen framgår
det at Regjeringen vil gjeninnføre norskundervisning for
asylsøkere som venter på å få behandlet sine
søknader. Tiltak som er lansert i Soria Moria-erklæringen,
skal settes i gang i løpet av inneværende stortingsperiode.

Departementet arbeider med å avklare
en rekke spørsmål for at slik opplæring
skal kunne gjeninnføres. Sentrale spørsmål
er f.eks. spørsmål om avgrensning av målgruppen
og forholdet til rett og plikt til deltakelse i opplæring
i norsk og samfunnskunnskap etter introduksjonsloven.
Det er jo en ordning som har kommet på plass etter at
den obligatoriske norskopplæringen ble avviklet. I tillegg
må spørsmålet om hvem som skal ha ansvar
for gjennomføring av norskopplæring
for asylsøkere, avklares samt opplæringens omfang,
intensitet og innhold. Departementet må videre ta stilling
til spørsmålet om finansiering
av ordningen.

På det nåværende
tidspunkt er det derfor for tidlig å si noe om når
en slik ordning kan bli innført, men jeg kan forsikre om
at kommunene og andre aktuelle aktører vil få informasjon
om ordningen i god tid før den iverksettes.

  Først må jeg si at dette
var noe annet enn det spørsmålet handlet om. Men
jeg kan forsøke å svare på det også.

Denne nye ordningen for finansiering
av norskopplæring ble innført
av den forrige regjeringen, og den skal gradvis innføres.
Derfor kan man si at vi hittil har veldig liten effekt av den nye
måten å regne på, for den utgjør
så langt en veldig liten andel av totalkostnaden. Men jeg opplever
at det er flere kommuner som er kritisk til det den forrige
regjeringen gjorde.

Jeg har også hatt besøk
av lederen i Kommunenes Sentralforbund, Halvdan Skard, som har ment
at den nye ordningen har klare svakheter. Derfor har jeg sagt at
vi får følge med den. Det er innlagt en skjønnspott
i ordningen, som gjør at man skal kunne justere for uheldige
virkninger, men vi får følge med den. Men jeg
tror at det er umulig for meg nå, når den nye
ordningen nettopp er innført, bare å slå helt
kontra igjen med én gang.

 Tenkningen vår bak det er at obligatorisk
norskopplæring skal gis til
alle, nærmest fra dag én. Tenkningen bak det er
at selv om vi er klar over at en del av de som får norskopplæring, ikke
vil få opphold i Norge, mener vi at det allikevel
er viktig at det skjer positiv aktivitet i asylmottakene  – og
ingen har vondt av å lære seg litt norsk.
Fordelen er at man da i hvert fall helt sikkert vil treffe noen
som vil få oppholdstillatelse, og som dermed vil ha et
fortrinn når de starter introduksjonsprogrammet etter
at de har fått oppholdstillatelse. Så det er en
ordning som bare kan gjøre godt og ikke
noe galt, og sånne typer ordninger tror jeg vi skal være
positive til i utgangspunktet.





                

