 Jeg har lagt vekt på å gjennomføre
tiltak som skal bidra til reduserte matpriser i Norge. I jordbruksoppgjøret
for 2000 ble det gjennomført en reduksjon av målprisene
tilsvarende 900 mill. kr. Budsjettforliket innebærer at
momsen på mat skal reduseres til 12 pst. fra 1. juli 2001
som et ytterligere bidrag for å oppnå reduserte
forbrukerpriser. Gjennom disse tiltakene ønsker Regjeringen å imøtekomme
forbrukernes ønske om lavere matvarepriser samt å vinne tilbake
grensehandelen, hvor den norske verdikjeden i dag mister store produksjonsvolumer. 

Det er særlig to virkemidler myndighetene
rår over for å bidra til at reduksjonene kommer
forbrukerne til gode: 

		oppmerksomhet om og god dokumentasjon
på hva som faktisk skjer 

		effektiv konkurranse i markedene, slik at de prispåslag som
kommer i de ulike ledd, blir minst mulig 

Det er en politisk forutsetning at reduksjonene
i målpris og moms skal komme forbrukerne til gode. Aktørene i
matvarekjeden har også uttrykt klar vilje til å bidra
til at det skal skje. For å sikre dette er det fra myndighetenes side
viktig å kunne dokumentere hva som skjer, og å følge
med i prisutviklingen på ulike ledd i verdikjeden. Flere
forskningsinstitusjoner har lagt fram undersøkelser på prisutviklingen,
og arbeider nå videre bl.a. med verktøy for løpende
dokumentasjon av prisdannelsen og prisutvikling på mat
i ulike ledd helt fram til forbruker. Aktørene har også lovet å stille
sine data til disposisjon så en slik dokumentasjon blir
mulig. Jeg forutsetter at det faktisk skjer. 

Når det gjelder redusert momssats,
innebærer det at den avgift som til slutt betales i siste
ledd, blir halvert. Momsreduksjonen vil derfor virke på matprisene
på tilsvarende måte som reduserte bensinavgifter
vil gjøre på bensinprisen, eller for den saks
skyld tobakksavgiften på tobakksprisen. Det dokumentasjonssystem
som er under utvikling, tar sikte på å dekke hele
det varespekteret momsreduksjonen omfatter. Gjennom effektiv konkurranse
og tydelig dokumentasjon vil Regjeringen bidra til at de grep som
er gjennomført, og planlegges gjennomført, faktisk
gir lavere priser til forbrukerne, som forutsatt. 

Hans J. Røsjorde hadde
her gjeninntatt presidentplassen. 

  La meg først kort si at vi nå jobber
videre med resultatet av de undersøkelsene vi har foretatt.
Vi har fått avdekket at produsentprisen har gått
ned, som spørreren riktig påpeker, vi har fått avdekket
at engrosprisen har gått ned, altså prisen på hele og
halve slakt. Men prisen til forbruker har ikke gått ned. Det
betyr at det enten er på skjæresiden eller foredlingssiden
eller i varehandelen man har tatt økte marginer, og nå har
vi da plukket ut det segmentet i prisdannelsen og graver oss enda
videre ned. Og om presidenten tillater det, vil jeg få si,
som jeg har sagt utad: Reven skal røykes ut fra dette hiet.
Jeg håper det er en parlamentarisk uttrykksform. Jeg vil
også svare spørreren med at vi graver videre i
dette spørsmålet. 

For øvrig: Når det gjelder
Konkurransetilsynets medvirkning, velger jeg å ta det med
meg som en idé og et forslag når vi nå skal
vurdere hvordan momsovervåkingen skal etableres.

  Fra tid til annen dukker det opp en diskusjon
om hvorvidt bruk av trevirke kanskje er hygienisk bedre enn plastmaterialet.
Bakgrunnen for dette er undersøkelser hvor man har påvist
at bakterier overlever kortere tid på treverk enn på plast. Resultatene
tilskrives at enkelte treverk kan inneholde stoffer som er bakteriedrepende.
Dette har blitt brukt av enkelte for å argumentere mot
kravet om at trematerialer vanligvis ikke tillates i næringsmiddelvirksomheter.
Dette kravet fremgår av flere direktiver i EØS-avtalen,
og er gjennomført i bl.a. slakteriforskriften av 18. februar
1994 og fjørfekjøttforskriften av 21. mars 1995.
Tilsvarende regler finnes også for fisk. Treverk har ikke
de egenskapene som man ønsker av overflater i næringsmiddelvirksomheter.
Det kreves at de skal være glatte og lett vaskbare. Treverk
blir fort flisete, sprekkete og hakkete, spesielt i områder
hvor det brukes mye vann. Kravet til overflatens beskaffenhet i
virksomheter som produserer mat, er ikke særegne for EØS-området.
Anbefaling om at overflatene skal være glatte og lett vaskbare,
er også gitt av Codex Alimentarius, som er FN-organisasjonen
som lager internasjonale standarder for matproduksjon. Gjeldende
bestemmelser er dog ikke et absolutt hinder for at trevirke kan
brukes i næringsmiddelindustrien.

Når det gjelder siste del av spørsmålet,
om hva som kan gjøres, vil jeg vise til at Regjeringen
1. juli i år startet et femårig verdiskapingsprogram
for bruk og foredling av trevirke. Ett av programmets mål
er å bidra til økt lønnsom verdiskaping
og utvikling av nye produkter basert på tre. Arbeidsgruppen
som utredet programmets form og innhold, pekte i sin rapport på at
det i havbruksnæringen i tiden fremover vil bli foretatt
store investeringer i både landfaste og sjøbaserte
anlegg, og at det bør ligge vel til rette for at tre kan
bli et sentralt materiale i de investeringer som skal gjøres,
og at trebaserte produkter kan fremstå som ett av de viktigste
følgeproduktene til Norges nye hovednæring. 

I regi av Nordic Wood, som er navnet på et
forskningsprogram finansiert gjennom Nordisk Industrifond, er
det igangsatt et fellesnordisk forskningsprogram som har til hensikt å dokumentere
treets anvendelighet i næringsmiddelsammenheng, og da spesielt
med fokus på fiskerinæringen. Deltakere i prosjektet
fra norsk side er bedrifter, Fiskeriforskning i Troms og Norsk Treteknisk Institutt
i Oslo. Foreløpige resultater fra praktiske forsøk viser
at trevirke har lovende egenskaper til bruk i næringsmiddelindustrien.
Bruk av trevirke i næringsmiddelvirksomheter må selvfølgelig
være i tråd med EØS-avtalens bestemmelser.

Bruk av trevirke i næringsmiddelindustrien,
så vel i bygningsmasse som i innrednings- og emballasjesammenheng,
vil i tiden fremover være et viktig arbeidsområde
for Verdiskapingsprogrammet, da bl.a. med utgangspunkt i de resultater
som fremkommer i det nevnte Nordic Wood-prosjektet.

 Mitt inntrykk er at spørreren og jeg
egentlig er veldig enige om det som det her spørres om.
Jeg tror ikke svaret mitt må tolkes dit hen at jeg går
god for en negativ beskrivelse av treets egenskaper i denne sammenhengen.
I Norge har vi jo lang tradisjon for å bruke trevirke her,
og vi har gode erfaringer. Men fra andre kommer det altså kritiske
merknader til bruk av tre. Det er tydelig at så langt har
de andres beskrivelse fått gjennomslag i regelverket,
noe som gjør at vi i dag har problemer med å bruke
tre i næringsmiddelindustrien. For å kunne
møte det tror jeg det er viktig at vi dokumenterer at vår
erfaring bør legges til grunn, og at det er innfallsporten
til at vi i sterkere grad får trevirke inn i næringsmiddelindustrien.
Og det er klart at greier vi det i forhold til fisk, skulle det
også være uproblematisk og ønskelig at
vi også greier det i forhold til den landbruksbaserte industrien.

