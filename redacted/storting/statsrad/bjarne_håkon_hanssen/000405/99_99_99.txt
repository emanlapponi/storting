  Representanten Hedstrøm tar opp en
sak av stor prinsipiell viktighet. Jeg vil derfor gå gjennom
saken slik jeg kjenner den.

Landbruksdepartementet har innhentet opplysninger fra
Statens næringsmiddeltilsyn, som har bekreftet at det kommunale
næringsmiddeltilsynet i Vest-Agder innførte omsetningsforbud
mot et vareparti av storfekjøtt på 137 kg i Spar-kjeden.
Kjøttet kom opprinnelig fra Gilde Agro Fellesslakteri i
Lillesand, som hadde dypfryst kjøttet tre dager før
utgått holdbarhetsdato og solgt det videre til Spar-kjeden.
Kjøttet ble frambudt i kjøledisk som kjølt vare
og merket med ny holdbarhetsdato.

Representanten Hedstrøm spør
om jeg vil vurdere nye kontrollrutiner som kan gi forbrukerne større
sikkerhet. Etter min vurdering er det ikke behovet for ytterligere kontrollrutiner
som er mest vesentlig i denne saken. Det som er vesentlig, er at
produksjonsprosessen ikke har vært forskriftsmessig. Merkingen
på emballasjen har skapt stor forvirring hos forbrukerne
som har reagert på at kjøttet hadde opptil tre
ulike merkelapper.

Jeg vil understreke ansvaret som matprodusentene
har for å overholde regelverket på området.
Det som er viktig for frambud av trygge matvarer, er at næringsmiddelprodusentene
har velutviklede internkontrollsystemer som dekker alle produksjonsledd.
Deretter er korrekt og tilstrekkelig merking en avgjørende
forutsetning for forbrukernes valg. Merkingen skal gi mest mulig
opplysninger om produktets egenskaper og kvalitet.

Tilsynsmyndighetene har imidlertid nå skjerpet
kravene på området for overvåking av
nedskjæringsvirksomheter. Siden 1. januar 2000 føres
det nå daglig tilsyn med virksomheter som håndterer
ferskt rødt kjøtt.

Det er en klar forutsetning fra myndighetenes
side at maten som omsettes i Norge, skal være helsemessig trygg
og frambys på en redelig måte. Dersom det påvises at
overholdelsen av offentlige bestemmelser ikke har vært
god nok, vil dette få konsekvenser for næringsmiddelprodusentene.

Som en konklusjon vil jeg poengtere at næringen
selv har hovedansvaret for at forbrukerne har tillit til matproduksjon,
og at det omsettes trygg mat i Norge. Jeg regner med at næringen
går gjennom sine produksjonsrutiner og merkeordninger for å klarlegge
hvordan slike forhold kan oppstå. Slike forhold underminerer
tilliten til produktene, og næringen bør umiddelbart
bringe forholdene i orden. Jeg har fra min side bedt Statens næringsmiddeltilsyn
om å følge opp saken gjennom kontaktmøter
med bransjen og det øvrige næringsmiddeltilsynet
i landet.

  Tilsynsmyndighetene har sagt at
det som her har skjedd, ikke er akseptabelt. Derfor har man også beslaglagt
partiet og gjort det klart at man ikke aksepterer det som har skjedd.

Men det som jeg tror det er veldig viktig å understreke,
er at Gilde selv har et særlig ansvar for å gjenopprette den
eventuelt sviktende tillit som man nå har i deler av markedet.
Det er først og fremst produsentene selv som er helt avhengig
av at forbrukerne har tillit til den måten mat blir håndtert
på, og fra tilsynsmyndighetenes side vil det selvfølgelig
alltid være snakk om å ha gode kontrollrutiner,
noe jeg mener vi har. Men like fullt er det altså særlig
viktig at de som skal overleve og ha framdrift i et marked, selv
er seg dette ansvaret veldig bevisst.

  Først: Det er vel vanskelig å karakterisere
dette som et lite oppfølgingsspørsmål,
men heller som en ganske stor og ny sak, så rent prinsipielt
vil jeg bare si at jeg tror både statsråden og
Regjeringen er komfortabel med den måten vi har organisert
arbeidet vårt på så langt. Og det som
gjør at jeg i og for seg tror at det er viktig at tilsynsmyndighetene nettopp
er plassert i Landbruksdepartementet, henger sammen med at det er
matvaretryggheten fra jord til bord som er avgjørende for
hvorvidt forbrukeren skal oppleve kjøpet som trygt. Og
det at vi har et departement som har et ansvar i hele matvarekjeden,
bidrar faktisk, tror jeg, til større trygghet for forbrukeren
enn hva alternativet ville ha gjort.

