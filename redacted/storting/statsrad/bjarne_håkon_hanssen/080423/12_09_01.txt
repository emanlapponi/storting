 Grunnstønad fra folketrygden kan ytes til personer som på
grunn av varig sykdom, skade eller lyte har nødvendige ekstrautgifter
som følge av fordyret kosthold ved diett. Det følger av folketrygdloven
at nødvendigheten av spesialdiett for den aktuelle diagnosen må
være vitenskapelig dokumentert og alminnelig anerkjent i medisinsk
praksis. 

Arbeids- og velferdsetaten gjør løpende vurderinger
av hva som kan defineres som vitenskapelig godkjente dietter. Ved tvilstilfeller
innhenter de uttalelser og dokumentasjon fra bl.a. helsemyndigheter og spesialister.

På bakgrunn av flere spørsmål om autisme og diett,
bad jeg i 2006 om Arbeids- og velferdsdirektoratets vurdering av forholdet.
Direktoratet konkluderte i sitt svarbrev av 15. januar 2007 med at personer
med autismediagnose alene ikke fyller vilkåret for grunnstønad
til diett. Konklusjonen var bl.a. basert på et møte de hadde
avholdt med overlege Beint Bentsen fra Ullevål universitetssykehus.
Han presiserte da at dagens forskningsresultater ikke har kunnet påvise
noen klar sammenheng mellom psykiske symptomer ved autisme og sammensetning
av kostholdet. Arbeids- og velferdsdirektoratet er ikke kjent med at det
etter dette møtet har kommet ny forskning som tilsier noe annet.

Jeg vil fortsette å forsikre meg om at Arbeids- og velferdsdirektoratet
i sin praktisering av gjeldende regelverk jevnlig foretar de nødvendige
vurderingene av hva som er status for forskningen på dette området,
i tråd med det som følger av folketrygdloven. 

