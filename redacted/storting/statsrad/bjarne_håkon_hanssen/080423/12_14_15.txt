 Jeg er enig i at det skal være likebehandling. Hvis det er noen
som får f.eks. grunnstønad fra folketrygden fordi dietten skal
hjelpe i forhold til den psykologiske tilstanden knyttet til autisme, så
er det jo feil. Det skulle de ikke ha fått. Likebehandling betyr i
så fall at de burde ha mistet den stønaden de får. 

Matvareallergi er overrepresentert blant autister, så det kan være
mange autister som får grunnstønad til en spesiell diett. Men
det er knyttet til matvareallergien, ikke til psykologiske effekter av dietten
i forhold til autismen. Jeg må vel si, med all mulig respekt for den
norske legestanden, at det ikke kan være slik at fordi om en lege
anbefaler en eller annen behandling, skal det i seg selv være godt
nok for å få grunnstønad fra folketrygden. Jeg tror at
vi hadde fått en stor folketrygd etter hvert, hvis det skulle vært
innfallsvinkelen. Vi må nok ha et litt strammere sett av kriterier
for å godkjenne grunnstønad fra folketrygden. Men som sagt,
hvis det er mulig å oppdrive, vil det ikke politisk sett være
noe i veien for å gjøre det. Men vi skal bruke penger på
det vi føler oss trygge på virker, fordi vi har nok å
bruke penger på. 





                

