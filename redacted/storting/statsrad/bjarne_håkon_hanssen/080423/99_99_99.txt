 Jeg har vel egentlig
ikke så veldig mye mer å tilføye, annet enn å presisere
at jeg selvfølgelig ikke har noe politisk imot at man gir grunnstønad
til folk med autisme som da vil få forbedret situasjonen sin som følge
av kosthold. 

Men det jeg må understreke, er at en politisk
beslutning om dette jo må bygge på en faglig vurdering fra et
anerkjent, faglig miljø, hvor man sier at en slik diett, vitenskapelig
dokumentert, vil kunne ha betydning for autister. Så lenge jeg ikke
har det, så lenge det bare er snakk om noen erfaringer og om noe noen
har opplevd, og så lenge det ikke finnes forskning eller dokumentasjon,
kan ikke jeg bruke folketrygdens midler til å gi den type støtte.
Men vi må følge med. Vi vet at det hele tiden foregår
forskning, og så fort det er mulig å kunne si at det er nye
resultater i en slik sammenheng, så vil ikke jeg politisk ha noe imot
det. 

