 Trygdeetaten behandlet i 2005 nær
4,6 millioner saker. Etaten følger løpende opp
saksbehandlingstidene. Innenfor de fleste stønadsområder
er det fastsatt grenser for maksimal saksbehandlingstid. I de fleste
saker skjer saksbehandlingen raskt, og raskere enn den maksimale
saksbehandlingstiden. Antall saker hvor behandlingstiden overstiger maksimalgrensen,
er halvert siden januar 2004. Mens det totale antallet saker over ytre
grense i januar 2004 var 9 744, eller 2,1 promille
av alle sakene, var det tilsvarende tallet i januar 2006
4 958 saker, noe som tilsvarte 1,1 promille av alle sakene.

Det er derfor ikke grunnlag for å hevde
at trygdeetaten på generelt grunnlag preges av uverdig
lange saksbehandlingstider. I enkelte tilfeller kan imidlertid de
fastsatte maksimalgrensene bli overskredet. Årsaken til
dette kan være at sakene det her er snakk om,
er kompliserte, og at det tar lang tid å framskaffe dokumentasjon.
Dokumentasjonen skal innhentes fra ulike behandlere, arbeidsgivere eller
fra brukeren selv. Trygdeetaten har også lagt
betydelig vekt på å sikre at bruken
av virkemidler tilpasses brukerens situasjon. Dette kan også være
en årsak til at behandlingen av enkelte tar lang tid.

Det er viktig at det skjer en korrekt saksbehandling
på kortest mulig tid. Trygdeetaten arbeider kontinuerlig
med å få til en raskere saksbehandling. Gjennom
informasjon til publikum, opplæring, utvikling av nye IT-løsninger
og utvikling av trygderegelverket skal saksbehandlingen bli raskere
og mer effektiv. Dette arbeidet har gitt gode resultater.

1. juli 2006 etableres det en ny arbeids- og
velferdsetat. Innen 2010 skal det etableres en førstelinjetjeneste
i alle landets kommuner, hvor statsetaten og kommunene
går sammen i et forpliktende avtalefestet partnerskap om å opprette
felles lokale arbeids- og velferdskontorer. En viktig ambisjon i
dette arbeidet er at en organisatorisk samordning
og effektivisering og nye arbeidsformer skal resultere i en bedre,
mer effektiv og brukerrettet forvaltning.

  Jeg tror man skal være
ydmyk i forhold til at det selvfølgelig er slik når
man behandler 4,6 millioner saker i løpet av et år.
Jeg tror det ville være veldig feil av meg å stå i
Stortinget og si at jeg føler meg hundre prosent
sikker på at alle de 4,6 millioner sakene behandles
slik de burde.

Dette er et system som selvfølgelig
er basert på at alle sammen daglig gjør
sitt beste. At det også i trygdeetaten kan skje
menneskelige glipp, tviler jeg ikke på. Jeg tror det
er veldig vanskelig å bygge opp et
system som gjør at man kan forsikre seg mot at én
av 4,6 millioner føler at man ikke får
en god nok behandling.

Det er viktig for meg å si at vi hele
tiden skal gjøre det vi kan, og ikke hvile så lenge
det finnes noen som er misfornøyd. Men når
man forsøker å tegne et bilde av at dette er en
generell situasjon, må jeg ta avstand fra det.

  Som jeg sa i mitt svar, mener jeg
at vi er på god vei når vi har halvert antall
saker i løpet av et år, saker som har ventet lenger
enn det de grensene som ligger, skulle tilsi. Utviklingen går
i riktig retning. Det er det viktig å ha som utgangspunkt.

Jeg vil si at det som er formålet
med NAV, er flere i arbeid, færre på stønad.
Det er også veldig viktig for meg å understreke
at det er en brukerrettet tjeneste, med brukeren i sentrum. Jeg
vet at NAV nå legger veldig stor vekt på at de
skal organisere sine lokaler på en slik måte at
de nettopp skal greie å være
brukerorienterte, brukervennlige. Færre administrative
rutiner skal ligge lokalt, mer av den brukerrettede oppfølgingen
skal ligge lokalt.

Jeg opplever en organisasjon i NAV som er veldig
fokusert på det som jeg tror Eriksson og jeg har som felles mål,
nemlig at flest mulig skal få best mulig svar på kortest
mulig tid.





                

