 Jeg vil også starte med å si at jeg synes det har vært svært interessant å følge debatten, og jeg er enig med alle dem som sier at det er riktig at Stortinget fokuserer på denne pasientgruppen. 




Jeg tror jeg for min del vil oppsummere debatten med utgangspunkt i tre stikkord. 




For det første er vi alle sammen opptatt av at også slagpasienter skal få likeverdige, gode behandlingstilbud. Jeg er glad for at det virker som om det er stor oppslutning i salen i retning av at vi nå har store forventninger til at Helsedirektoratet lager nasjonale retningslinjer. Vi forventer – med rette – at Helsedirektoratet samarbeider tett med sterke nasjonale kompetansemiljø, slik at vi får den oppdaterte kunnskapen på feltet, og at man skuer internasjonalt for å se hva slags kunnskap man har der. Og for den del, som representanten Lønning var inne på, dersom det er stor faglig uenighet, tror jeg man bør merke seg den muligheten som ligger i å arrangere en konsensuskonferanse dersom det virker hensiktsmessig. Så vi må nå satse på gode nasjonale retningslinjer, som kan danne grunnlaget for å få likeverdige, gode tilbud i hele landet. 




Det andre stikkordet som jeg merker meg, er behovet for samarbeid, samhandling. Her handler det om en primærhelsetjeneste som kan mye om slag, om å få den kommunale legevakta til å forstå at her er det behov for tempo og å få sendt pasienten videre til rett sted. Det handler om forebygging, og det handler om et godt akuttmottak. Så handler det om en samhandlende, helhetlig helsetjeneste, som også greier å iverksette rehabilitering og habilitering på rett nivå raskt. Jeg minner om det jeg sa i mitt hovedinnlegg, at vi har ganske spennende resultater f.eks. fra Trondheim, Søbstad, på godt rehabiliterings- og habiliteringsarbeid i et samspill mellom kommunehelsetjeneste og spesialisthelsetjeneste. Samhandling er et klart stikkord. 




Det tredje er kvalitetsregistre. Det å vite mer om hva som er gode tilbud, hva er det som virker, hva er det som ikke virker, måle ulikheter i tilbud, slik at det kan brukes som grunnlag for å justere, og at vi igjen gjennom kvalitetsregistre kan revidere og forbedre nasjonale retningslinjer i vårt driv etter gode og likeverdige tilbud. 




