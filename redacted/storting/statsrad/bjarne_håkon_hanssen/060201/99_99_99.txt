  I et brev til departementet av 16. januar
2006 skriver UDI at de mener at etablert praksis
i enkelte oppholdssaker kan stå i motsetning både
til grunnleggende menneskerettigheter og til sterke rimelighetshensyn.

Jeg har i etterkant av UDIs brev bedt UDI om å utdype hva
de sikter til med en slik formulering. I samme henvendelse har jeg
vist til utlendingsloven, hvor det framgår at loven skal
anvendes i samsvar med internasjonale regler som Norge
er bundet av når disse har til formål å styrke utlendingers
stilling.

I svar av 27. januar 2006 understreker UDI
at de ikke har en praksis som strider mot menneskerettighetene. UDI
opplyser imidlertid at de mener at det er enkelte dilemmaer
knyttet til de vilkår som loven oppstiller for opphold
i Norge, og at de mener at noen av disse vilkårene
kan stå i motsetning til grunnleggende rettigheter. UDI ønsker
derfor en bredere debatt rundt disse dilemmaene.

Norge har i likhet med andre
land behov for en regulert innvandring, og norsk regelverk er utformet
i lys av dette. På denne bakgrunn stilles det vilkår
for hvem som skal kunne reise til og bo i Norge. Behovet for innvandringsregulerende
vilkår har det vært bred politisk enighet om i Norge
siden vedtakelsen av utlendingsloven i 1988.

Jeg mener det er viktig å framheve
at det å oppstille vilkår for hvem som skal kunne
oppholde seg i Norge, ikke er i strid med menneskerettighetene,
og det må også være hevet
over enhver tvil at utlendingsloven er i samsvar med og skal tolkes
i overensstemmelse med konvensjoner som ivaretar menneskerettighetene.

Regjeringen vil gjennom arbeidet med ny utlendingslov
ha en svært grundig gjennomgang av alle sider
ved norsk innvandringsregulering, og det går vel fram av
dagens medier også, og herunder vil vi selvfølgelig også fokusere
på dilemmaer knyttet til reguleringen. Det samme vil Stortinget
da kunne ha gjennom sin behandling av forslaget til ny utlendingslov,
og jeg vil i den forbindelse invitere Stortingets representanter
til å delta aktivt i debatten om hvordan norsk innvandringsregulering
skal være i framtiden.

  La meg først bare slutte
meg til den vurderingen som representanten Høie
nå kom med.

For å gjenta meg selv er det altså slik
at jeg nettopp med basis i den formuleringen bad UDI om
en nærmere beskrivelse av hva de mente. De understreket
da i svar til meg den 27. januar – altså for bare noen
dager siden – at de ikke har en praksis som strider
mot menneskerettighetene. Det skulle jo absolutt bare
mangle!

Det er klart at veldig mye av det sentrale
grunnlaget i norsk innvandringspolitikk skal ligge i at vi skal
ivareta grunnleggende menneskerettigheter, og at vi skal
oppfylle norske internasjonale avtaler. Det er jo en del
av den innvandringspolitiske debatten i Norge. Jeg mener, og jeg tror også at
representanten Høie mener at det finnes
politiske miljøer i Norge som ikke
tar den virkeligheten innover seg. Det må iallfall
vi gjøre.





                

 Når en arbeidstaker har vært
ansatt i fire uker, vil vedkommende ha rett til sykepenger
fra arbeidsgiveren i arbeidsgiverperioden. Dette gjelder også for
personer som deltar i forsøksordningen med uførepensjon
som lønnstilskudd. Ved kortvarig fravær opptil
16 dager vil vedkommende derfor ha rett til sykepenger fra arbeidsgiveren.

Dersom arbeidstakeren før uførepensjon
ble innvilget, har mottatt sykepenger i maksimum stønadstid,
må han eller hun være helt
arbeidsfør i 26 uker for igjen å få rett til
sykepenger fra folketrygden. Her er det imidlertid viktig å merke
seg at korte fravær opptil 16 dager ikke avbryter
opptjeningsperioden på 26 uker. Ved vanlige sykdommer som
f.eks. en forkjølelse vil vedkommende få sykepenger
i arbeidsgiverperioden. Dersom arbeidstakeren har en kronisk sykdom
som fører til hyppige korte sykefravær, kan arbeidstakeren eller
arbeidsgiveren søke om at trygdekontoret dekker
sykepenger i arbeidsgiverperioden, for å stimulere til
at arbeidsgivere er villige til å ta inn uføretrygdede.

Varer sykefraværet i mer enn 16 dager,
vil vedkommende midlertidig kunne få tilbake sin uførepensjon.
Inntektssikringen vil da være den samme som vedkommende hadde
før han eller hun begynte i arbeid gjennom forsøksordningen.

Jeg har ikke anledning til å gi
dispensasjon fra folketrygdlovens regler om sykepenger for enkelte
grupper. Dersom reglene skal fravikes, må dette skje gjennom
en lovendring. Det ville reise spørsmål om hvem
en slik regelendring skal gjelde for,
dvs. om den skal gjelde for alle mottakere av rehabiliteringspenger,
attføringspenger og uføreytelser som begynner
i arbeid.

Ved forsøksvirksomhet kan departementet
samtykke i avvik fra bestemmelsene i folketrygdloven. Forsøksvirksomheten
må være faglig og økonomisk
vel underbygd, og det må bevilges særskilt midler
til et slikt forsøk. Det er ikke bevilget ekstra
midler til sykepenger til forsøksordningen med uførepensjon
som lønnstilskudd.

Jeg mener vel heller ikke
at det ville ha vært rett at uførepensjonister
som prøver seg i arbeid allerede etter fire uker,
skal ha rett til sykepenger i opptil ett år. Men jeg har også lyst
til å si følgende: Regjeringen jobber nå med
en stortingsmelding som vi skal legge fram til høsten,
som har arbeidstittelen Arbeid, velferd og inkludering. En del av
det arbeidet handler om å gjennomgå hele
regelverket, med sikte på å få det til å virke
bedre i forhold til et mer inkluderende arbeidsliv. Blant
de tiltakene vi jobber med, er også et bedre
system for å kunne stimulere uføretrygdede til å kunne
ta jobb, der det er mulig for dem det gjelder. Jeg skal i hvert
fall love representanten at den problemstillingen som
her tas opp, naturlig nok hører hjemme i det omfattende
meldingsarbeidet som vi holder på med i så måte.

  La meg først si at dette er ikke
et forsøk som denne regjeringen og denne statsråden
har funnet på. Det var et forsøk som den forrige
regjeringen etablerte, og regelverket
ble etablert av den forrige regjeringen. I så måte
har jeg først og fremst arvet et arbeid som tidligere ble
utført av partier representanten vel kjenner
ganske godt.

Så har jeg også lyst
til å si at det er feil beskrivelse å si at dersom
du er uføretrygdet og så blir syk over 16 dager, havner
du i en håpløs, umulig situasjon. Du havner jo
da i den situasjonen at du får tilbake den uføretrygden
du hadde. Det er altså ikke sånn at
du mister all inntektssikring. Du er tilbake der du var før
du startet arbeidet. Så inntektssikringen er ivaretatt
gjennom at du beholder uføretrygden. Men som jeg sa i mitt
hovedsvar, er dette et kjempeviktig tema. Vi har over 300 000 uføretrygdede
i Norge. Mange av dem ønsker å jobbe,
og derfor er det all mulig grunn til å være
mer kreativ enn den forrige regjeringen greide å være.

    Dette vil Stortinget
få en veldig god anledning til å gå grundig inn
i til høsten når stortingsmeldingen om arbeid,
velferd og inkludering blir lagt fram.

