 Selvfølgelig er de spørsmålene som representanten Dåvøy her tar opp, veldig viktige.


Vi ser jo at ambulansene spiller en stadig viktigere rolle i det akuttmedisinske tilbudet. Både den diagnostisering og den start av behandling som skjer i ambulansene, er imponerende. Ikke minst er ambulansepersonellets kompetanse ofte veldig viktig med tanke på alvorlige lidelser, som hjerteinfarkt, hjerneblødning, osv. Hvis vi har gode, helhetlige akuttmedisinske tjenester, er det ikke bare spørsmål om å redde liv, men også om hva slags liv man skal kunne ha etter at man har overlevd. Når det gjelder f.eks. hjerneblødning, er jo kompetanse veldig viktig. Så det representanten Dåvøy er opptatt av, er jeg også veldig opptatt av.


Det er et meget viktig område som det stilles spørsmål om, og derfor er det bra at vi nå får en helhetlig gjennomgang.


