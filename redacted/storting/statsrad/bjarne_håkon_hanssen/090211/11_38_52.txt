 Arbeidet med å styrke ambulansetjenesten er et prioritert område. Det har skjedd mye innen medisinsk teknologi og behandling siden de prehospitale tjenestene ble gjennomgått for ti år siden. Regjeringen ønsker derfor å få råd om hvordan vi best kan videreutvikle hele det prehospitale feltet. Vi har oppnevnt en arbeidsgruppe som skal gjennomgå de prehospitale tjenestene og foreslå endringer der dette er aktuelt. Hovedvekten av arbeidet skal legges på bil- og båtambulansetjenesten og AMK-sentralene. Gruppen skal levere sin rapport i løpet av denne måneden.


Når det gjelder ambulansetjenesten, skal utredningsarbeidet ta utgangspunkt i eksisterende og igangsatte utredninger og dokumentasjon knyttet til ambulansetjenestens rolle i den akuttmedisinske kjede, inkludert forholdet til frivillige mannskaper og det som kalles «first responder». Det skal også tas hensyn til utviklingen på beredskapsområdet og nødmeldetjenesten.


Gruppen skal vurdere om grunnutdanningen til ambulansearbeidere gir tilstrekkelig kompetanse, og foreslå eventuelle endringer. Den skal vurdere om utdanningen har god nok kapasitet, også med hensyn til antall læreplasser, kandidatenes alder og innholdet i tjenesten. Den skal også vurdere behovet for en eventuell videreutdanning for ambulansepersonell og foreslå innhold i en slik videreutdanning. Målet er å sikre krav til kompetanse i tråd med den medisinske og teknologiske utviklingen.


Forskrift om akuttmedisinske tjenester utenfor sykehus stiller krav om at ambulansebiler og ambulansebåter skal være betjent med minst to helsepersonell. Dette skal bidra til å sikre pasienten rett behandling og oppfølging under transport. Jeg har fått opplyst fra Helsedirektoratet at tomannsbetjening i dag ikke er noe problem, ettersom alle ambulanser nå er tomannsbetjente. Den før omtalte arbeidsgruppen skal gi en oversikt over i hvilken grad forskriftens krav til ambulansepersonellets kompetanse er oppnådd for landet som helhet og for den enkelte helseregion. Det ble innført en overgangsordning på fem år da forskriften trådte i kraft. Foreløpige tall viser at om lag 292 av de fulltidsansatte og om lag 60 av de deltidsansatte arbeider på unntak fra forskriftens krav til kompetanse. De fleste av disse jobber i de tre nordligste fylkene og på Nord-Vestlandet. Jeg har fått opplyst at de fleste helseforetakene har utarbeidet planer som sikrer at forskriftens kompetansekrav blir oppfylt innen 1. april 2010.


Forskrift om akuttmedisinske tjenester utenfor sykehus sier videre at ambulansene som hovedregel skal være bemannet med tilstedevakt. Arbeidsgruppen skal kartlegge i hvilken grad forskriftens krav om tilstedevakt er oppfylt, og vurdere bruken av unntaksbestemmelsene i forskriften. Foreløpige tall fra Helsedirektoratet tyder på at i underkant av 20 pst. av 412 ambulanser med døgnbemanning mangler tilstedevakt hele døgnet. Om lag 48 pst. av 102 ambulanser som er i drift deler av døgnet, er ikke bemannet med tilstedevakt. Fravær av tilstedevakt kan skyldes lavt antall akuttoppdrag pr. år eller at personellet rekker å være ved ambulansen innen forsvarlig tid etter oppringing. Det er i tråd med unntaksbestemmelsene i forskriften.


Regjeringen avventer nå rapporten fra arbeidsgruppen og vil følge den opp på egnet vis.


