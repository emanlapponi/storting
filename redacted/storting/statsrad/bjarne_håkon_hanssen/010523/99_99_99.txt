  For noen måneder siden
satte jeg i gang et arbeid der alt dyrehold i landet vil bli vurdert
ut fra et dyrevelferdsmessig synspunkt. Dette arbeidet inkluderer også pelsdyr
samt alle forhold der dyr er involvert, som f.eks. transport
av dyr, slakting av dyr og hold av selskaps- og sportsdyr. Planen
er at resultatet av dette arbeidet skal legges fram i en melding
til Stortinget i løpet av 2002.

Dyrevernsloven er fra 1974. Det er derfor første
gang på nærmere 30 år at dyreholdet i
vårt land blir gjort til gjenstand for en slik samlet gjennomgang
og vurdering. En rekke spørsmål vil derfor bli
vurdert. Eksempler på slike spørsmål
kan være:

		hvordan dyreholdet har endret
seg de siste tiårene

		folks syn på dyr og dyrehold, og hvordan dette
kan ha endret seg

		nyere kunnskap om dyrenes atferdsmessige behov

		hva slags kriterier som skal legges til grunn når
en skal trekke grensen mellom akseptabelt og ikke akseptabelt
dyrehold ut fra en etisk betraktning

Svar på disse og mange andre
spørsmål håper jeg vil komme ut av det
pågående arbeidet.

Resultatene av dette arbeidet skal som nevnt
legges fram for Stortinget, og vil gi grunnlag for en debatt som vil
trekke opp linjene for hvordan norsk husdyrbruk og dyrehold for øvrig
skal være i de neste tiårene. I denne debatten
vil de etiske og dyrevelferdsmessige synspunkter bli veid opp mot
politiske, økonomiske og bosettingsmessige forhold samt
andre forhold som vil spille inn når den framtidige
struktur av norsk husdyrhold skal legges.

Inntil dette arbeidet er sluttført
og den debatten det inviteres til, er gjennomført, er det
ingen endringer i mitt eller Regjeringens syn på pelsdyrnæringen
i vårt land, slik den er regulert i dyrevernsloven med
forskrifter. Det innebærer også at rammebetingelsene
for næringen inntil videre ligger fast.

  Ja, jeg har ingen problemer
med å se at dette er krevende og utfordrende, men ikke bare
for pelsdyroppdrettere. Alle som holder dyr i Norge, alle
som transporterer dyr i Norge, alle som slakter og avliver
dyr i Norge, står nå overfor en situasjon
der regelverket, det etiske grunnlaget, for både
dyreholdet og dyrehåndteringen er til debatt. Men jeg mener veldig
klart at 

det

 er en debatt det norske
samfunn, den norske regjering og det norske
storting allikevel skal være villig til å ta.
Det er viktig at dyrevernsloven gjennomgås, det er viktig
at vi får et nytt dyrevern, en dyreetisk plattform, i det
norske samfunnet. Og selv om det skaper utfordringer og
krevende situasjoner for en del næringsutøvere,
er jeg overbevist om at det framtidige grunnlaget for et godt næringsgrunnlag
basert på dyr, ligger i at vi greier den krevende oppgaven.

  Som jeg sa i mitt svar i stad, ser jeg utfordringen
og det krevende i situasjonen. Men samtidig er det umulig for meg å gi
klare signal – det må jeg bare være ærlig
på. Og når jeg sier at vi skal ha en
full gjennomgang av alle sider av norsk dyrehold,
så mener jeg det. Da må vi tørre å snu alle
steinene, og da må vi gjøre det på en
slik måte at vi ikke på forhånd
konkluderer og bestemmer oss for at noen skal få ligge
i ro.

Det 

er

 en debatt
i det norske samfunn om pelsdyrnæringen. Hordaland
Arbeiderparti har et synspunkt på det, det registrerer
jeg. Jeg mener at hvis ikke pelsdyrnæringen
tåler den debatten, da er det grunn til å være
bekymret. Jeg har såpass tro på pelsdyrnæringen
at jeg føler meg ganske sikker på at
de tåler den debatten, at de vil kunne stå oppreist
gjennom den debatten, og først da vil vi kunne få – eventuelt – et
langsiktig og varig grunnlag for et pelsdyrhold i Norge. Men uten
debatten tror jeg at vi får en evigvarende strid som næringen
i hvert fall ikke er tjent med.





                

