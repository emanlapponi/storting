 Formålet med den nye bestemmelsen i utlendingsforskriften er at
barn som har fått særlig tilknytning til Norge som følge
av lang oppholdstid, lettere skal kunne få oppholdstillatelse. Barn
som har bodd noen år i Norge, vil imidlertid ikke uten videre ha fått
sterk tilknytning til landet. Tilknytningen må vurderes konkret i
hver enkelt sak. Barnets alder er ett av flere momenter som ble drøftet
i høringsbrevet til forskriften, der det f.eks. legges til grunn
at et barn i skolepliktig alder lettere vil opparbeide tilknytning til Norge
enn et barn som bor her i sine aller første leveår. I rundskrivet
om ikraftsetting av forskriften sa departementet også at det skal
legges vekt på om barnet går i barnehage eller skole, om barnet
snakker norsk, og om situasjonen for øvrig tilsier at barnet er særlig
knyttet til det norske samfunnet.

Etter det jeg kjenner til, har UNE
fulgt opp dette i sin praksis. UNE legger vekt på barnets alder, om
barnet går i norsk skole, og om det for øvrig kan anses for
å være integrert i det norske samfunnet. Det blir til en viss
grad lagt vekt på om barnet er i barnehage. Svært små
barn blir imidlertid ansett for å ha sin primære tilknytning
til foreldrene, selv om de har gått i barnehage i Norge. Dette er
en praksis jeg mener er i samsvar med forskriften og dens formål.

La meg avslutningsvis få understreke at det alltid vil være
en helhetsvurdering der mange forhold blir vurdert. Det er da også
gitt oppholdstillatelse etter denne forskriften til familier med barn under
skolepliktig alder.

