 Jeg mener det er viktig at rapporter fra Helsetilsynet blir forelagt styrene i de regionale helseforetakene og helseforetakene på en hensiktsmessig måte. Dette er også formidlet som et styringsmessig budskap i foretaksmøtene i de regionale helseforetakene i 2007. 


Administrerende direktør i Helse Sør‑Øst RHF har orientert meg om at Sykehuset Østfold har etablert en slik rutine, altså at resultatet fra tilsyn ved Helsetilsynet og andre tilsynsmyndigheter rapporteres til styret. Styret får rutinemessig oversikt over eventuelle avdekte avvik og om avvikene i tilfelle er lukket. For avvik som ikke er lukket, vil styret etterspørre tiltak og følge opp til avvikene lukkes. I styremøtet 13. oktober 2008, som synes å være bakgrunnen for det aktuelle spørsmålet, behandlet styret, i tråd med sin vanlige praksis, to saker av denne arten: om lukking av avvik i akuttmottaket etter Helsetilsynets tilsyn og om status brannverntiltak.


Det oppslaget i Fredriksstad Blad som stortingsrepresentant Giltun viser til, har antakelig utspring i at journalisten ikke fant den aktuelle tilsynsrapporten som sak i styremøtet 13. oktober 2008. I et kort intervju med styrelederen oppfattet ikke styrelederen at journalisten etterspurte hvilken styrebehandling den aktuelle rapporten fra dette tilsynet etter hvert ville bli gitt. Styrelederen forklarte derfor ikke at den aktuelle tilsynsrapporten, i samsvar med den etablerte rutine, ville bli rapportert til styret.


Styrelederen pekte i intervjuet imidlertid på at han ventet at sykehusledelsen har en plan for selvmordsforebygging og tiltak for å sikre gjennomføring av planen. Det aktuelle spørsmålet fra stortingsrepresentant Vigdis Giltun synes derfor å hvile på en misforståelse mellom journalisten og styrelederen om hva som er sistnevntes syn på hva som bør legges fram for styret.


