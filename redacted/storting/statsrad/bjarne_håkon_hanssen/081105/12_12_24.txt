 Jeg mener at virkeligheten ute i rusbehandling i Norge er at det er en god del innslag av private aktører. Det er mye godt samarbeid mellom helseforetakene og private aktører, og det skal vi også ha i framtiden. Men samtidig mener jeg veldig klart at det er behov for å bygge opp rusfaglig kompetanse og rusfaglig behandlingskapasitet også i det offentlige, ikke minst med utgangspunkt i det resonnementet som jo kommer fram i det jeg siterte fra Helse Vest, at det å styrke kompetansen og behandlingskapasiteten også ved sykehusene våre er viktig, fordi det bidrar til at rusmisbrukere får et bedre helhetlig tilbud. For mange rusmisbrukere sliter også med psykiske lidelser, sliter med somatiske problemer, og det at du styrker rusfaglig kompetanse i helseforetakene, bidrar til at totaltilbudet i sykehusene blir bedre for rusmisbrukere.


