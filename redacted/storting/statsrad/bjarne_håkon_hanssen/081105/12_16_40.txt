 Det er et viktig spørsmål representanten Lønning tar opp. Transport av pasienter er en lovpålagt oppgave for de regionale helseforetakene etter pasientrettighetsloven § 2–6 og spesialisthelsetjenesteloven § 2–1a. For pasienten foretas det både direkte oppgjør og enkeltoppgjør ved refusjon av utgifter til transport. Ved direkte oppgjør gjøres det opp direkte mellom transportør og helseforetak, mens ved enkeltoppgjør refunderes utgifter i etterkant av foretatt reise. Direkteoppgjør behandles i dag gjennom Nasjonalt informasjonssystem for pasienttransport, altså NISSY. Helse Sør‑Øst RHF v/ Ullevål Universitetssykehus er systemeier for NISSY. 




Datatilsynet pekte i sin vurdering på at det manglet databehandlingsavtaler som er påkrevd i henhold til § 18 i helseregisterloven. Norsk Helsenett AS, som drifter NISSY, har nå inngått databehandlingsavtale med alle helseforetak som har kjørekontor og/eller oppgjørskontor. Dette skal sikre forsvarlig bruk av NISSY og at det etableres rutiner som sikrer at pasientinformasjon håndteres i tråd med helseregisterlovens bestemmelser. Slik vi ser det, vil dette også ivareta Datatilsynets vurdering om at Helse Sør‑Øst RHF har instruert underliggende helseforetak om å benytte ordninger som strider mot gjeldende regelverk. Jeg har vært i kontakt med Helse Sør‑Øst som nå arbeider med å lukke avvikene som er påpekt av Datatilsynet. Flere av de forholdene som ble påpekt, er allerede utbedret, og det foreligger planer for når og hvordan de resterende avvikene skal lukkes. Dette er også meddelt Datatilsynet. 




Departementet er nå i dialog med Datatilsynet for å avklare om de opplysningene som skal behandles i forbindelse med oppgjør ved pasienttransport, er å anse som helseopplysninger, og dermed bør etableres som et helseregister. Det vil i så fall innebære at helseregisterloven skal anvendes ved bruk av NISSY. Det vil også bli vurdert om et slikt register skal etableres med hjemmel i konsesjon. 




Det er viktig for meg at pasientopplysninger blir behandlet på en god og betryggende måte. Det gjelder også for opplysninger som registreres i NISSY, selv om de ikke anses å være spesielt sensitive – det gjelder fødselsnummer, navn, hente‑ og leveringsadresse. Det er viktig at opplysningene ikke oppbevares lenger enn det som er nødvendig for å administrere pasienttransport og egenandeler. Fødselsnummer lagres for øvrig kryptert. 




Jeg er svært opptatt av at personvern og taushetsplikt blir godt ivaretatt i helsesektoren. I NISSY registreres det begrenset informasjon om hver enkelt pasient, men forvaltningen av dette, både hos systemeier, driftsansvarlig og hos databehandlingsansvarlig, skal være forsvarlig. Departementet vil, når dialogen med Datatilsynet er avsluttet, følge opp saken med relevante initiativ overfor Helse Sør‑Øst RHF. 




