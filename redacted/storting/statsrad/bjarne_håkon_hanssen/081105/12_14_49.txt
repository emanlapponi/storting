 Jeg tror vi er helt enige om at behandlingskapasiteten på rusfeltet er for dårlig. Det er også begrunnelsen for at Regjeringen øker innsatsen på rusfeltet med 300 mill. kr neste år. Det gjør at vi, siden Regjeringen tok over, har styrket rusområdet med nesten 700 mill. kr. Og av de 300 mill. kr skal over halvparten gå til behandlingskapasitet, altså bl.a. til å styrke helseforetakenes behandlingskapasitet.


Så er jeg enig i at det er krevende i en situasjon der det er mangel på plasser, samtidig å avvikle en del av de plassene. Men jeg står veldig på at det er rett. For svaret er ikke nødvendigvis flest mulig plasser – det kunne vi fått til for en billig penge. Utfordringen er flest mulig gode plasser, som gir behandling, og som gir resultat. Derfor må vi samtidig med at vi bygger opp nytt, tørre å avvikle noe som ikke fungerer godt nok.






                

