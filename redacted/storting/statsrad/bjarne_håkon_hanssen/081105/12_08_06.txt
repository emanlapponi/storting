 I forbindelse med representanten Sjølis spørsmål har jeg bedt Helse Vest RHF om en redegjørelse i forhold til den siterte uttalelsen spesielt og i forhold til behandlingstilbudet for rusmiddelavhengige i Helse Vest generelt. Svaret fra Helse Vest er – og jeg siterer da det svaret jeg selv har mottatt:


«Private institusjoner utgjør en viktig og stor del av tilbudet innen tverrfaglig spesialisert behandling for rusmisbruk i Helse Vest. Helse Vest har årlig drøftinger med disse institusjonene innenfor de avtalene som er inngått hvor det også drøftes tiltak for å styrke tilbudet.


Helse Vest er bl.a. på basis av slike drøftinger kjent med muligheter som foreligger for å styrke tilbudet ved flere institusjoner. Vi er også kjent med forslaget om å etablere et tilbud ved Stiftelsen Bergensklinikkene til unge.


Disse forslagene blir vurdert i forbindelse med de årlige budsjettdrøftingene bl.a. med bakgrunn i den regionale planen og nasjonale føringer.


Forslaget fra Stiftelsen Bergensklinikkene vil slik sett bli vurdert sammen med andre forslag.


Helse Vest har et stort innslag av private institusjoner. Med bakgrunn i rusreformens intensjon om bl.a. å styrke helsetjenestene til rusmisbrukere, har Helse Vest sett det som viktig også å styrke tilbudet i helseforetakene. Målet er bl.a. å få til en god integrasjon av rusfaglig kompetanse og kompetanse innen psykisk helsevern og somatikk.


Fra Helse Vest sin side er poenget å styrke tjenesten innenfor rusområdet, både i egne foretak og gjennom private institusjoner. Det er ønskelig å skape et samlet godt tilbud med et godt samarbeid mellom de private institusjonene og de offentlige. Utviklingen fra rusreformen 01.01.04 viser at Helse Vest har styrket tilbudet både i de private institusjonene og i helseforetakene.


Når det gjelder intervjuet med kommunikasjonsdirektør Bjørg Sandal er dette klippet og håndtert på en uryddig måte av NRK Hordaland. Dette er tatt opp med NRK Hordaland. I intervjuet er det understreket at Helse Vest skal styrke tilbudet i helseforetakene samtidig som private aktører vil være viktige aktører også i framtida. Også spørsmålet om økonomisk tilskudd til Bergensklinikkene er i intervjuet besvart i tråd med Helse Vest sin strategi.


Gjennomgang av råopptaket sammenholdt med innholdet i selve nyhetsinnslaget som er sendt i NRK Hordaland, viser at den redigering som er gjort ikke gir et korrekt bilde av intervjuet. Det er erkjent av NRK.»


Med det avslutter jeg sitatet fra Helse Vest. Jeg vil bare si til slutt at jeg håper med dette at representanten Sjøli har fått svar på sitt spørsmål, og jeg kan forsikre at vi har veldig mange av de samme intensjonene. Derfor vil jeg også følge utviklingen på rusfeltet nøye.


