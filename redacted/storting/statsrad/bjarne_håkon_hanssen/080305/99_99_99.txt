 Det er det behov for å definere
nærmere, for hvis man vurderer det ut fra at man har søkere
som gjør alt de kan for å få til en frivillig retur,
bidrar til å avklare identitet, selv bidrar til å søke
reisedokumenter og identitetsdokumenter og i så måte samarbeider
slik som de skal gjøre etter loven i forhold til retur, er det etter
vår vurdering knapt nok noe land hvor det ikke er mulig å gjennomføre
returer. Sist jeg spurte, var vår vurdering at Cuba kunne representere
en utfordring. Nå er antallet asylsøkere fra Cuba veldig lavt
i Norge, så det vil ikke løse noe stort problem for oss. Utover
det er det mulig å gjennomføre frivillige returer der søkeren
bidrar hundre prosent selv, til så godt som alle land. 





                

 Vi gjennomfører nå
en av de største forvaltningsreformene i norsk historie, NAV-reformen.
Dette gjør vi fordi et samlet storting i sin tid mente det var behov
for omfattende endringer i organiseringen av velferdsordningene. Vi ønsker
flere i arbeid og aktivitet og færre på stønad. Vi ønsker
mer brukertilpasning og mer helhet i tjenestene. Vi er i god gang, og jeg
er utålmodig på brukernes vegne. Vi må likevel erkjenne
at det er en stor utfordring å få på plass den fysiske
organiseringen av den nye etaten, med NAV-kontorer som skal dekke alle landets
kommuner, og etablering av spesialenheter for forvaltning og spesialenheter
for pensjon. Det er kanskje en enda større utfordring å utvikle
kompetanse, nye virkemidler og arbeidsmåter i den nye organisasjonen.
Vi må regne med at det vil ta noe tid innen den nye organisasjonen
har «satt seg». Erfaringer fra større fusjoner viser
nettopp det. 

Aftenposten har som følge av en rapport fra Sivilombudsmannen
i flere gode artikler spurt om Arbeids- og velferdsetaten møter brukerne
på den rette måten. Beretninger om enkeltmenneskers møte
med etaten gjør inntrykk. Samtidig må vi være oppmerksom
på at det også er mye positivt som skjer. Av bildet som gjengis
i mediene, kan det være vanskelig å få øye på
akkurat det. 

Jeg legger stor vekt på at etaten skal møte
sine brukere på en ny og bedre måte. Som ledd i dette arbeidet
skal etaten jobbe sammen med den enkelte for å avdekke behov og lage
individuelle aktivitetsplaner tilpasset de behovene den enkelte har. Den
som har behov for det, skal få en fast kontaktperson. I 2008 skal
mellom 7 000 og 10 000 ansatte få opplæring i nye arbeidsmåter.
Når et nytt NAV-kontor etableres, går også de ansatte
gjennom en omfattende opplæring. Holdninger, verdier og brukermedvirkning
er helt sentrale elementer i denne opplæringen. 

Etaten er også
i ferd med å intensivere hjelpen til mennesker med psykiske lidelser
som ønsker å stå i arbeid. 5000 ansatte har det siste
året vært gjennom opplæring. Egne koordinatorer i hvert
fylke skal sørge for at trykket holdes oppe i gjennomføringen
av den nasjonale strategien for arbeid og psykisk helse. I disse dager ansettes
egne medarbeidere eller det som kalles loser, i de største byene,
som skal følge opp sårbare brukere ekstra tett. Brukere med
spesielle behov skal få en fast kontaktperson i etaten. 

Brukererfaringer,
som er omtalt i mediene den siste tiden, bygger på erfaringer som
ligger et stykke bakover i tid, og som nettopp viser hvorfor det var behov
for NAV-reformen. Samtidig må vi holde fast ved at Arbeids- og velferdsetaten
gjennomgående oppnår gode resultater. I 2007 gikk hver dag 100 mennesker
fra attføring og over i arbeid. Godt fornøyde brukere er et
mål for Arbeids- og velferdsetaten. Dette legger jeg vekt på
i styringen av den. For å avdekke brukertilfredsheten gjennomføres
bl.a. brukerundersøkelser. I disse dager gjennomføres en spørreundersøkelse
som involverer 7 000 brukere. Brukerundersøkelser er et nyttig verktøy
for å få informasjon om brukernes krav, erfaringer og forventninger.
Slike undersøkelser er nyttige, bl.a. for systematisk å forbedre
svakheter i etatens oppgaveløsning. 

Det planlegges nå
en konferanse om publikumsbehandling og brukerhensyn i arbeids- og velferdsforvaltningen.
Konferansen skal etter planen holdes den 25. april i år. Et sentralt
formål med konferansen er å diskutere hvordan en best kan styrke
dialogen mellom brukerne, Arbeids- og velferdsetaten og arbeidslivet. På
konferansen vil brukere, arbeidsgivere og ansatte ved NAV-kontor delta,
utveksle erfaringer og gi innspill til gode løsninger. 

Kritikken
av etaten må også ses i lys av at de opererer i et særdeles
komplisert landskap, med mange aktører og av og til motstridende
hensyn. Etaten er bl.a. avhengig av arbeidsgivere som ser muligheter. Å
skape den nødvendige felles plattformen for bruker, NAV-kontor og
arbeidsgiver er krevende, men viktig for å oppnå høy
overgang til arbeid, motvirke utstøting og fremme tilbakeføring
til arbeidslivet. 

Avslutningsvis vil jeg forsikre om at selv om jeg
i dette innlegget maner til at vi må ha en viss tålmodighet
før vi kan forvente at NAV-reformens mål oppnås, er jeg
i min dialog med etaten svært tydelig på at brukerne skal møtes
med verdighet og respekt. Det vil jeg fortsette med. 

 Jeg tror at virkeligheten
vil være slik at man må jobbe med kompetanse både før
og etter. Det er helt utenkelig å se for seg at all opplæring
av de ansatte skal skje før etablering av NAV-kontoret. Det er helt
åpenbart at mye av det som vil handle om opplæring, vil være
at folk på trygdeområdet skal lære om virkemidler på
Aetat-området og motsatt. Det er helt naturlig at den type kompetanseutvikling
skjer også etter at kontoret er etablert. Det jeg tror jeg og representanten
Eriksson er hundre prosent enige om, er at NAV-reformen ikke bare handler
om å bygge kontor, etablere spesialenheter og få én dør,
én skranke, ett telefonnummer og ett nettsted. Det handler om det
jeg ofte kaller sannhetens øyeblikk - altså møtet mellom
brukeren og de ansatte i NAV, som i framtiden må være kvalitativt
bedre enn de har vært. Først da vil NAV-reformen fungere. 





                

