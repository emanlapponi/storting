 En hovedintensjon med etableringen av ventemottak var at staten skulle
ta ansvar for asylsøkere fra de leverer sin søknad og inntil
de blir bosatt etter en innvilgelse av søknaden eller er returnert
til hjemlandet etter et endelig avslag, det være seg frivillig eller
med tvang. 

Ventemottaksordningen ble etablert etter at den forrige
regjeringen hadde innført en ordning med bortfall av et statlig botilbud
for gruppen som nå får tilbud i ventemottak. Dette ble oppfattet
som en stor belastning av en del kommuner som fikk en rekke søknader
om nødhjelp fra denne gruppen. Vi så også at nødhjelpsplikten
ble praktisert svært ulikt i ulike kommuner. Regjeringen Bondevik
II innså selv problemene knyttet til dette, og fremmet budsjettforslag
knyttet til etablering av et ventemottak, da kalt utreisesenter, rett før
valget i 2005. Budsjettforslaget ble fremmet på nytt av den nå
sittende regjeringen. 

For at asylinstituttet skal ha den nødvendige
legitimitet i befolkningen, er det vesentlig at også lovlig fattede
avslag blir respektert og etterlevd. Noen av dem som får endelig avslag,
vil fortsatt få tilbud om plass i ordinært mottak. Unntaksgruppene
er enslige mindreårige, barnefamilier, syke og personer som samarbeider
med International Organization for Migration, IOM, om frivillig retur. 

Beboerne i ventemottak har ikke ønsket å reise frivillig
og har i utgangspunktet heller ikke villet samarbeide med myndighetene om
identitetsavklaring, skaffe seg reisedokumenter eller lignende. Personer
med endelig avslag på søknad om asyl plikter å forlate
landet, og det er politiets ansvar å sørge for tvangsmessig
uttransportering når de ikke reiser frivillig. Et av de største
hindrene for politiets arbeid med tvungen uttransportering er at personene
ikke samarbeider om å avklare sin identitet. Politiets utlendingsenhet
må som hovedregel være helt sikker på hvem personen er
for at hjemlandets myndigheter skal akseptere å ta vedkommende tilbake.
Ifølge opplysninger fra Lier ventemottak har i underkant av 10 beboere
reist frivillig, mens i overkant av 60 har blitt uttransportert av politiet
siden etableringen i mars 2006.  

Ved å samarbeide med myndighetene
kan beboerne selv bidra til å korte ned oppholdstiden i ventemottaket.
Det har derfor aldri blitt satt noen tidsbegrensning for hvor lenge en person
kan oppholde seg der. Det ble heller ikke gjort av den forrige regjeringen
da den fremmet budsjettforslaget om å opprette Lier statlige ventemottak.
Det kan etter mitt syn ikke være slik at det bevisst å la være
å samarbeide om identitetsavklaring m.m., skal føre til at
en person får flytte tilbake til et ordinært mottak, for ikke
å snakke om blir innvilget oppholdstillatelse. 

Enkelte land
aksepterer å ta tilbake egne borgere bare dersom de reiser frivillig.
Dersom man har prøvd å reise hjem frivillig, men har blitt
nektet innreise eller liknende, er dette noe som kan legges fram som et
nytt moment i saken i en omgjøringsanmodning. Regelverket åpner
for at personer som viser seg å være reelt ureturnerbare, kan
få oppholdstillatelse. Så lenge man ikke inngår i de unntaksgruppene
jeg nevnte tidligere, har det imidlertid aldri vært lagt til grunn
at det å være fra et slikt land, i seg selv utgjør et
unntaksgrunnlag fra ventemottaksordningen. 

Jeg finner det beklagelig
at personer blir værende i ventemottak i lang tid. Som nevnt er det
altså slik at personene selv kan endre situasjonen ved å samarbeid
med myndighetene. For å markere at det å ha fått et endelig
avslag har konsekvenser, samtidig som det er ryddig at staten har ansvaret
for denne gruppen så lenge de er i landet, mener jeg ordningen med
ventemottak er hensiktsmessig. 

