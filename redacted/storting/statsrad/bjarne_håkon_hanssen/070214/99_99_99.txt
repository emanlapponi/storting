  Som jeg nevnte i spørretimen den
31. januar, er det igangsatt helseundersøkelser
av kjemikalieeksponerte oljearbeidere ved landets arbeidsmedisinske
avdelinger. Disse undersøkelsene gir et viktig grunnlag
for å vurdere om det er en sammenheng mellom
eksponering i arbeidet og helseskader, og dermed om arbeidstakeren
har krav på yrkesskadeytelser fra folketrygden
og yrkesskadeerstatning. Det er derfor veldig viktig at de som gjennomfører
helseundersøkelsene av de tidligere oljearbeiderne, får
all tilgjengelig eksponeringsinformasjon fra selskapene.

Som jeg redegjorde for i spontanspørretimen
den 7. februar, hadde jeg den 5. februar et møte
med ConocoPhillips, Petroleumstilsynet, Statens arbeidsmiljøinstitutt, STAMI,
og arbeidsmedisinerne Tor B. Aasen fra Haukeland Universitetssykehus
og Anne Kristin Møller Fell fra Sykehuset Telemark.
Under dette møtet uttrykte
representantene fra Haukeland Universitetssykehus og Sykehuset Telemark
at de i fjor hadde problemer med å få ut
tilstrekkelig informasjon fra ConocoPhillips, men at de etter
et møte den 8. desember 2006 mellom selskapet,
arbeidsmedisinerne og myndighetene ved Petroleumstilsynet og Statens
arbeidsmiljøinstitutt, altså STAMI, har et klart inntrykk
av og tillit til at de får ut tilgjengelig informasjon.
ConocoPhillips forsikret dessuten at selskapet ikke holder
tilbake informasjon til de arbeidsmedisinske avdelingene.

Jeg ser derfor ikke grunn til å mistenke
hemmeligholdelse av informasjon overfor de medisinske
fagmiljøene som gjennomfører helseundersøkelser
av oljearbeiderne. Samtidig er det klart at det er behov for mer
og bedre eksponeringsdata. Det er 35 år med industrierfaring
på dette offshore, og informasjon om eksponeringsforhold
er kompleks og krevende å dokumentere. Det kan derfor i forbindelse
med enkelte pasientutredninger være behov for
informasjon som på det nåværende tidspunkt ikke
eksisterer. Vi arbeider derfor med å skaffe oss en oversikt over
hva vi vet på dette området, og hva vi mangler
kunnskap om. ConocoPhillips har også opplyst
at de har satt i gang en omfattende retrospektiv
eksponeringsstudie – de skal altså forsøke å gjenskape
i laboratorium den eksponeringssituasjonen som var på det
aktuelle tidspunktet, og derigjennom forsøker man å få fram
informasjon som man ikke har i dag. De yrkesmedisinske
avdelingene har også merket seg denne undersøkelsen
som ConocoPhillips nå jobber med, og sier at
den vil være et viktig bidrag i en slik sammenheng.

Sigvald Oppebøen
Hansen hadde her teke over presidentplassen.

  Som jeg sa i mitt hovedsvar, er det viktig å kunne
historien og være presis i beskrivelsen av forholdet mellom
de arbeidsmedisinske avdelingene ved Haukeland og Sykehuset Telemark,
og ConocoPhillips. Av ulike grunner har ikke de arbeidsmedisinske
avdelingene vært helt fornøyd med ConocoPhillips,
og nettopp med basis i dette var det et møte i
slutten av fjoråret som førte til at
situasjonen ble rettet opp. Det ble bekreftet overfor
meg i et møte jeg hadde med Tor B. Aasen fra
Haukeland Universitetssykehus og Anne Kristin Møller
Fell fra Sykehuset Telemark, der de sa at de hadde et klart inntrykk
av og tillit til at de nå får ut tilgjengelig
informasjon. Det betyr ikke at vi ikke har en
jobb å gjøre, men det går altså ikke
på hemmelighold. Det går på at vi fortsatt
har behov for kunnskap som vi rett og slett ikke har.

  Utgangspunktet vårt er at vi legger
veldig stor vekt på dette. Det er en veldig viktig milepæl
nå, ikke våren 2008, men våren
2007. Det er ikke sikkert det vises til det samme, men
det som i hvert fall jeg legger stor vekt på, er at vi
nå har et samarbeid mellom
Petroleumstilsynet, arbeidstakerorganisasjonene og arbeidsgiverorganisasjonene,
der vi holder på med undersøkelse og kartlegging
av hva vi vet, hva vi mangler kunnskap om, og hvordan
vi eventuelt kan skaffe oss kunnskap om det vi mangler
kunnskap om. Det er en veldig viktig milepæl i forhold
til det videre arbeidet med denne saken.

Jeg kan forsikre spørreren om at det
er klart at vi er opptatt av folk som har vært utsatt for
kjemikalieeksponering offshore – og onshore,
for den del. I et industrihistorisk perspektiv
er det mange på land også. Vi er også opptatt
av disse, og vi skal forsøke å bruke våre
ressurser til å få mer kunnskap.





                

 Det er i og for seg riktig at forbrukerkjøpsloven ikke
regulerer tildeling av hjelpemidler til funksjonshemmede. Det betyr imidlertid etter
min mening ikke at en funksjonshemmet som mottar stønad
til et hjelpemiddel, har dårligere rettsvern enn forbrukere
ved et kjøpsforhold når hjelpemiddelet har feil eller
mangler.

Et hjelpemiddel i folketrygdlovens forstand
er i utgangspunktet et hjelpemiddel som skal avhjelpe, erstatte eller
kompensere for en funksjonssvikt. Et hjelpemiddel kan være
utstyr som er spesiallaget eller spesialtilpasset for
funksjonshemmede. Det kan være lese-, tale- og
hørselshjelpemidler ved sansedefekter og redskaper, støtteanordninger,
rullestoler mv. ved bevegelsesvansker.

I tillegg kan det unntaksvis også gis
stønad til annet utstyr dersom dette er spesielt
egnet til å avhjelpe, erstatte eller kompensere
for en bestemt funksjonssvikt.

Et vedtak om tildeling av hjelpemiddel er et
forvaltningsvedtak som naturligvis kan påklages i tråd
med bestemmelsene i folketrygdloven.

Hjelpemidler gis som hovedregel som utlån
fra hjelpemiddelsentralen. Når et hjelpemiddel er utlånt,
er det å anse som folketrygdens eiendom. Dette betyr at
dersom det går i stykker, vil hjelpemiddelsentralen ha
et ansvar for å reparere hjelpemiddelet slik at ikke
stønadsmottaker blir skadelidende. Dersom det ikke
er mulig å reparere hjelpemiddelet, vil hjelpemiddelsentralen
gi brukeren et nytt hjelpemiddel. Dersom hjelpemiddelet ikke fungerer slik
som forutsatt, vil brukeren kunne få stønad til
et nytt hjelpemiddel som avhjelper funksjonsvansken. Det er derfor
viktig at brukere som eventuelt opplever noe av dette,
tar kontakt med den aktuelle hjelpemiddelsentralen.

Hjelpemiddelsentralene har ansvar for å veilede
den funksjonshemmede på en slik måte
at vedkommende kan velge rett hjelpemiddel og lære hvordan
dette skal brukes og vedlikeholdes. Med andre ord: Den
det gjelder, skal oppleve brukermedvirkning på alle
nivåer i formidlingsprosessen.

  Den innfallsvinkelen til problemstillingen
som spørreren har, fremstår for meg som noe kunstig,
som om det er interessemotsetninger mellom hjelpemiddelsentralen
og brukeren. Det er veldig vanskelig å ha
det som utgangspunkt, for hjelpemiddelsentralen har kun én
interesse, nemlig fornøyde brukere. Det å finne
og tilpasse det rette hjelpemiddelet, er hjelpemiddelsentralens
formål. Derfor vil hjelpemiddelsentralen være
brukerens tunge, tydelige, klare representant dersom produktet som
er levert, ikke holder mål fra selger. Jeg vil
tro at en funksjonshemmet vil stå mye sterkere overfor
en selger dersom han kan ha hjelpemiddelsentralen som kjøper
i ryggen, enn hver enkelt funksjonshemmet ville ha gjort hvis man
måtte ha opptrådt «stykkevis og delt» overfor
denne typen store aktører. Så jeg mener
at det systemet vi har, synes å være veldig
fornuftig fundert.

  Jeg lytter til det spørreren sier,
og jeg vet at hun har stor kunnskap om det hun nå tar opp.
Det jeg kan si, er at vi i departementet har diskusjoner om behovet
for en gjennomgang av hele hjelpemiddelområdet – i
den forstand at heller ikke vi mener at dette
systemet fungerer perfekt i dag. Så jeg tror jeg vil måtte
svare mer generelt. Det er umulig for meg fra Stortingets talerstol
i spørretimen å gå inn for så store
omlegginger som spørreren etterspør. Men at vi
har behov for en gjennomgang av hjelpemiddelområdet, det er
helt klart, og da merker jeg meg det temaet spørreren er opptatt
av. På en eller annen måte
må også Stortinget involveres i en sånn
gjennomgang.

Jeg tror at det er en veldig viktig prinsipiell
dreining å ta, dersom man nå skulle komme i den
situasjonen at staten skal finne løsninger når
det gjelder ansvaret for hjelpemidler, gjennom kontanttilskudd
istedenfor gjennom en utlånsordning. Det må vi
diskutere veldig grundig før vi eventuelt går
inn på det, men jeg tar med meg innspillene, og sier
at vi skal komme tilbake med en mer helhetlig gjennomgang av hjelpemiddelområdet.





                

