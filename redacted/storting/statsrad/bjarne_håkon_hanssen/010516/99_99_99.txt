  Arbeiderpartiet har aldri lovet at matprisene
skal reduseres med 15–20 pst. At representanten Hedstrøm
har oppfattet det slik, må bero på en misforståelse.
Men jeg antar at uttalelsen om at prisforskjellen til nabolandene
bør reduseres, kobles sammen med EUs Agenda 2000,
som har en målsetting om en prisreduksjon på 15–20
pst., og at man da har som utgangspunkt at når prisen skal
reduseres, må man, dersom EU lykkes, gjennomføre
en tilsvarende eller en større prisreduksjon i Norge for å nå målet
om at prisforskjellene skal reduseres.

Jeg har tidligere svart representanten Hedstrøm
på spørsmål om kjøttpriser her
i spørretimen, og vist til at blant de tiltakene vi kan
bruke for å bidra til en gunstig prisutvikling, er utviklingen
i råvarepriser, ikke minst momsreformen fra 1. juli,
effektiv konkurranse i markedet og dokumentasjon og informasjon
om prisdannelsen på ulike ledd i matvarekjeden. 

Tiltakene mot kugalskap og mot spredning av
munn- og klovsyke øker produksjonskostnadene i alle land.
Sist torsdag ble St. prp. nr. 52 om tiltak
mot kugalskap behandlet her i Stortinget. Her konkluderte Regjeringen
og Stortinget med at finansieringen av de kostnader som er nødvendig
i arbeidet med å sikre trygg mat, bør fordeles mellom
næringen, forbrukerne og statsbudsjettet. 

Jeg vil i den sammenhengen understreke at hvis
man ser på prisutviklingen i Sverige, som er et nøkkelpunkt for
oss å måle på, tyder alt på at
man i Sverige som følge av kugalskapstiltakene og som følge
av munn- og klovsyken har hatt større prisoppgang på kjøttet
enn vi har hatt i Norge. I Sverige har man nemlig ikke hatt denne tredelingen.
Der har altså ikke næringen og staten vært inne
og tatt kostnader – der er det forbrukerne som stort sett
har båret hele kostnadsøkningen. Så det
som har skjedd den siste tiden, er at ja, det har vært
en viss prisøkning i Norge som følge av munn-
og klovsyke og kugalskap, men faktisk en større prisøkning
i Sverige. Så sånn sett er det mye som tyder på at
på viktige produkter har vi hatt en reduksjon i prisforskjellen
den siste tiden mellom Norge og Sverige.

Så får vi momsreformen, som
innebærer halv moms på matvarer, og som er det
viktigste enkelttiltaket i norsk matvaresektor de siste tiårene.
Den har en beregnet avgiftsreduksjon på 6,5 milliarder  kr,
og vi har en klar forventning om at avgiftsreduksjonen på mat
skal komme forbrukerne til gode. Vi vil legge stor vekt på å dokumentere
hva som skjer i tiden før og etter iverksettelsestidspunktet
for reformen. Flere FoU-institusjoner arbeider nå med dokumentasjon
på utviklingen i matvarekjeden som en del av det prisovervåkingsprosjektet
som departementet har satt i gang. Jeg vil bruke dette aktivt for å holde
søkelyset på matvaresektoren framover.

I tillegg vil Regjeringen sette i verk en informasjonskampanje
om momsreformen for å øke kunnskapen og oppmerksomheten
om momsreduksjonen på mat, og bidra til at forbrukerne
stiller krav om at den avgiftsreduksjonen som faktisk gjennomføres,
kommer dem til gode.

Prisreduksjonen til forbrukerne skal bli omtrent 10 pst.
Jeg regulerer selvfølgelig ikke prisene i butikkene, men
jeg skal bruke de virkemidlene jeg rår over, for å bidra
til at det skal skje.

Oppsummert vil svaret mitt være at
jeg mener ganske klart at hvis man ser årene 2000 og 2001
under ett, har vi i løpet av de to årene på en
rekke viktige produkter kommet i den situasjonen at vi har styrket
vår konkurransekraft i forhold til Sverige. I spontanspørretimen
her i dag viste jeg særlig til ett produkt, svinekoteletter,
der veldig mye nå tyder på at det er lite å tjene
på å reise til Sverige og handle. Og det vil ikke
være noe å tjene på det når momsreformen
er gjennomført fra 1. juli.

Kenneth Svendsen hadde
her overtatt presidentplassen.

  At Hedstrøm har et engasjement i
forhold til dette spørsmålet, er jeg klar over.
Det samme har jeg. Og poenget mitt er ikke å ta avstand
fra de uttalelsene fra meg som Hedstrøm kommer med, dem
vedstår jeg meg fullt ut. Men det som har skjedd i ettertid,
er jo at Europa har opplevd en rekke matskandaler som gjør
at mine kollegaer rundt omkring i Europa nå sitter og drøfter
Agenda 2000. Og de sier: Hva skal kugalskapskrisen og hva skal munn-
og klovsykeproblemene føre til i forhold til Agenda 2000?
Og flere av dem sier da at det er klart at det å forsterke
produksjonspresset ved å presse råvareprisene
15–20 pst. synes som en lite aktuell politikk.
Det betyr ikke at utfordringene for norsk landbruk forsvinner, men
de blir mer overkommelige. 

Så vil jeg vil slutt bare også oppfordre
Hedstrøm til å sjekke prisene litt nærmere
i Sverige, for uttalelsene hans om at det er så fantastisk
mye billigere, kan jeg nok legge en god del dokumentasjon på at
faktisk ikke er tilfellet.

  Jeg kan ikke gå god for de tallene
som det refereres til i forhold til Norsk Kjøtt. Jeg har
ikke nok innsikt i akkurat det. Men det som er utgangspunktet mitt,
er at når vi nå måler en del prisforskjeller – og
det er ganske viktig at vi gjør dette ordentlig – ser
vi at på viktige grensehandelsprodukter, f.eks. koteletter
og farseprodukter av storfe, er de norske prisene svært
sammenliknbare. Hvis Hedstrøm vil besøke meg på mitt
kontor, kan jeg legge fram ganske mye dokumentasjon på det.
Den fokuseringen som Hedstrøm har bidratt til på prisforskjeller,
har vært viktig. Jeg sier ikke at det nå er slutt
på prisforskjeller, men på en del viktige produkter
er vi faktisk i ferd med å lykkes. Får vi til
momsreformen – og det er jo planen vår – er
vi faktisk billigere enn Sverige på en del produkter. Det
må vi forsøke å få fram for
folk både i Østfold og ellers i landet. 





                

 Den konkrete saken som etterspørres,
gjelder import av økologisk barnemat fra Danmark. Landbruksdepartementet
har i den forbindelse vært i kontakt med Statens landbruksforvaltning som
forvalter tollvernet på landbruksvarer. 

Statens landbruksforvaltning opplyser at de
ikke har mottatt noen henvendelse fra den angjeldende importør om
import av den økologiske barnematen.

Økologisk barnemat kan i utgangspunktet importeres uten
søknad med tollsats fastsatt i henhold til WTO-avtalen.
Dersom det er tvil om tarifferingen av produktet, skal saken forelegges
Tollvesenet for avgjørelse.

Tollvesenet mottok den 23. februar 2001 en
søknad fra importøren om tariffering av det aktuelle
produktet. Tollmyndighetenes svar til importøren ble sendt
den 20. april 2001. Normal saksbehandlingstid er om lag
en måned. I dette tilfellet tok det noe lengre tid, altså litt
under to måneder, fordi produktet måtte sendes
tollaboratoriet for nærmere undersøkelser.

For et produkt som økologisk barnemat
kan det i enkelte tilfeller fastsettes lavere tollsats enn den WTO-bundne
tollsatsen. Frihandelsavtalen med EU og det norske importregelverket åpner
for slik nedsatt tollsats. Noen søknad om dette har som
nevnt ikke Statens landbruksforvaltning mottatt. Statens landbruksforvaltning opplyser
at normal saksbehandlingstid for søknader om nedsatt tollsats
er fem–sju dager. Statens landbruksforvaltning har for øvrig
inngått en samarbeidsavtale med Toll- og avgiftsdirektoratet
for å bedre den samlede servicen overfor næringsliv
og annet publikum.

På bakgrunn av det som er nevnt ovenfor,
må jeg si at jeg ikke helt skjønner problemstillingen,
i den forstand at vi mener ikke å ha mottatt noen søknad,
som det vel ligger i spørsmålet at vi har gjort.
Men det er en viktig sak. Økologisk barnemat er et spennende produkt,
og jeg vil tilrå at angjeldende importør tar kontakt
med Statens landbruksforvaltning for å få saken
avklart så raskt som mulig. 

  Jeg har lyst til å si at jeg i prinsippet
er enig i det Foss sier nå. Det har i mitt arbeid med svaret
som følge av spørsmålet fra Foss slått meg
at det vil være viktig at vi fra Landbruksdepartementets
side i tilknytning til denne samarbeidsavtalen reiser spørsmålet
om hvorvidt den rådgivning folk får ved første
gangs henvendelse, er god nok. Det er jo et ganske komplisert system å nærme
seg – det tror jeg ikke man skal prøve å legge
skjul på i det hele tatt. Det er viktig at vi hele tiden
skjerper oss, slik at den som tar kontakt, kunden, skal få best
mulig service. Jeg skal følge opp det. Det kan jeg love.





                

