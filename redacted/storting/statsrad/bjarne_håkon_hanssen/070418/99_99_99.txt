 Regjeringen prioriterer større summer
til miljøvennlig drivstoff enn det som har skjedd under noen
tidligere regjering.

Det er store miljøgevinster å hente
gjennom å utvikle teknologier som er
mer ressurseffektive, og som belaster miljøet mindre. Regjeringen
prioriterer derfor høyt tiltak og virkemidler
for å framskynde bruken av nye drivstoff og teknologier
som kan redusere CO

2

-utslipp og andre miljøskadelige
utslipp fra transportsektoren. For eksempel
er det over Samferdselsdepartementets budsjett for 2007
bevilget 23,1 mill. kr til støtte for prosjekter knyttet til
utvikling og bruk av alternative drivstoff og miljøvennlig
teknologi i transportsektoren. Midlene blir bl.a. brukt til prosjekter
som over tid kan gjøre både hydrogen-
og biodrivstoff mer konkurransedyktig. Regjeringen
vil videreføre denne FoU-innsatsen på alternative drivstoff
og miljøvennlig teknologi.

Regjeringen vil også vurdere
forslagene i Hydrogenrådets handlingsplan, som ble lagt
fram i november 2006. Rådet tilrådde bl.a. en
trinnvis opptrapping av den offentlige hydrogensatsingen. Som en
del av satsingen på hydrogen har Regjeringen gitt hydrogenkjøretøy
midlertidig fritak fra engangsavgift. I tillegg vil Samferdselsdepartementet,
som samferdselsministeren har varslet, foreslå endringer
i trafikkreglene for å gi alle hydrogenbiler
tillatelse til å nytte kollektiv- og sambruksfelt, og alle
typer hydrogenkjøretøy kan nå registreres
med egen bokstavkode på skiltet: «HY».

I tråd med Soria Moria-erklæringen
arbeider Regjeringen også med et introduksjonsprogram
for bruk av biodrivstoff i Norge, et tiltak
som målt i utslippsreduksjon pr. kjøretøy
vil ha langt større effekt enn alle tidligere
tiltak i Norge. Programmet inneholder bl.a. krav til innblanding av
biodrivstoff i vanlig drivstoff. For at forbruker
lettere skal kunne vite hvor stor andel biodrivstoff
den enkelte bilmotoren aksepterer, har Samferdselsdepartementet bedt
Vegdirektoratet om å vurdere hvorvidt opplysninger om akseptert
andel biodrivstoff kan innarbeides i nye vognkort.
Vegdirektoratet er også bedt om å undersøke muligheten
for bruk av biodrivstoff i dagens bilpark.

Regjeringen vil også arbeide
for at 2. generasjons biodrivstoff blir innarbeidet
i drivstoffmarkedet på noe lengre sikt. 2. generasjons
biodrivstoff har bedre miljøegenskaper
og bedre drivstoffegenskaper enn 1. generasjons biodrivstoff.
Det er også et stort potensial
for norsk produksjon av 2. generasjons drivstoff.

  Jeg tror ikke jeg kan være
helt konkret i svaret på det. Det er jo en budsjettsak.
Men det som er en kjent sak, er at Regjeringen har hatt og har gående
et arbeid med å se helheten i bl.a. bilavgiftene, for å se
på om det kan bidra til å stimulere ting i mer miljøvennlig
retning. Hva det vil gi seg utslag i av konkrete avgiftsendringer,
har jeg ingen mulighet for å redegjøre for nå.

  Her må jeg bare si at jeg ikke
har sett det oppslaget, og at det er vanskelig
for meg å kommentere hva samferdselsministeren har ment
med det, uten at jeg har fått snakket med henne om det.
Jeg vil derfor mene at det riktige her er at vi får komme
tilbake med et skriftlig tillegg til dette svaret, slik at vi kan
få svart fyllestgjørende på dette oppfølgingsspørsmålet.





                

  Gjennomføringen av NAV-reformen innebærer
et stort endringsarbeid. Det er til nå etablert
25 NAV-kontorer, og det vil være etablert
ytterligere om lag 110 NAV-kontorer innen utgangen av året.
Det vil ikke være etablert
NAV-kontorer i alle landets kommuner før ved
utgangen av 2009. Parallelt med etableringen av nye kontorer skal
Arbeids- og velferdsforvaltningen utvikle nye
arbeidsprosesser, herunder nye samhandlingsformer med publikum og
brukere.

Det er et mål at brukere som har behov
for bistand over tid, skal få tilbud om fast kontaktperson/koordinator
i sitt lokale NAV-kontor. Noen brukere har allerede fått
det. Det er og vil være mulig for brukerne å ta
direkte kontakt med sine faste kontaktpersoner/koordinatorer. I
den betydelige omstillingen som vi er inne i, kan vi dessverre ikke
se bort fra at det kan forekomme situasjoner der brukerne ikke
har fått fast saksbehandler, eller at det av
ulike årsaker har vært vanskelig å oppnå kontakt med
den faste saksbehandleren. På den annen side
opplever jeg at etaten arbeider målrettet med sikte på godt fornøyde
brukere.

Publikum skal være
klar over at man kan komme i kontakt med Arbeids- og velferdsforvaltningen
gjennom flere kanaler, både ved personlig oppmøte
på NAV-kontoret, ved bruk av IKT, herunder ulike selvbetjeningsløsninger, og
det er også fullt mulig å ringe eller å sende
brev.

Så er det viktig å understreke
at de aller fleste som kontakter Arbeids- og velferdsetaten, har
enkle spørsmål og henvendelser. Etaten har i dag
kundesentre i fem fylker. Kundesentrene gir svar på om
lag 80 pst. av telefonhenvendelsene, og brukerundersøkelser
viser veldig høy grad av brukertilfredshet. Dette betyr
at brukeren får besvart sitt spørsmål
uten at saken blir satt videre til saksbehandler i NAV-kontoret.
I tillegg til at dette gir god brukerservice, får NAV-kontoret
frigjort tid slik at det i økt grad kan konsentrere sine
ressurser om de brukerne som har behov for personlig kontakt og
oppfølging over tid. De henvendelser som ikke
avsluttes eller kan besvares av kundesentrene, blir besvart
av en saksbehandler med nødvendig kompetanse.

Så langt mener jeg at vi
jobber i tråd med intensjonene i NAV-reformen, men det
vil fortsatt være oppmerksomhet mot å utvikle
og tilby tjenester som er mest mulig tilgjengelige, og som er tilpasset
brukernes behov.

La meg også bare
tilføye at jeg er veldig glad for at det har vært
felles målsettinger i et bredt forlik i Stortinget, der også Fremskrittspartiet
har vært med. Det er viktig for denne saken, og jeg mener
at det er viktig med utålmodighet, at vi etterspør
og når det som har vært viktige intensjoner
med reformen. Derfor er det godt for meg å kunne understreke
at det er ingen endrede målsettinger.
Vi har fortsatt de samme målsettingene, men det er, som
jeg har forsøkt å si flere ganger når
jeg har vært i Stortinget den siste tiden, en så krevende
og stor omstilling at jeg ber om noe tålmodighet med hensyn
til at vi ikke greier full måloppnåelse
kontinuerlig. Men jeg har stor forståelse for spørsmålet,
og deler utålmodigheten som jeg leser av det.

  Til det siste: Jeg har også fått
henvendelser om det temaet fra andre stortingsrepresentanter.
Det har vært en økning i forespørsler
knyttet til refusjon fra folketrygden på medisinområdet,
og NAV har åpenbart vært litt uforberedt på den
store veksten som har vært i forhold til folk
som ønsker og har krav på den typen
refusjon. Jeg har derfor også tatt det temaet
opp med NAV, for å forsikre meg om at behandlingstiden
på disse sakene blir så kort som mulig. For det
vi skal være klar over, er at for mange er dette store
utlegg, og det å måtte mellomfinansiere medisinkostnader over noen
uker fører rett og slett til at noen må ta
opp lån for å kunne greie å håndtere
dette. Det viser at nå er det viktig å se på selve
systemet, om det behøver å være
slik. Men så lenge det er slik som det er, er saksbehandlingstiden
svært viktig.

  Jeg tror jeg skal svare på denne
måten, at jeg har gjort meg de samme tankene selv. Det
synes merkelig at det ikke skal kunne gå an å forenkle
dette systemet. Så tar jeg alle mulige forbehold
fordi jeg ennå ikke har hatt tid til å reise spørsmålet
formelt, verken i departementet eller overfor direktoratet.
Det kan her være motforestillinger som jeg i dag ikke
ser. Men svaret er at jeg skal reise de spørsmålene,
slik at vi får fram vurderinger av hvorvidt det kan være mulig,
i hvert fall på sikt, å få forenklet
dette systemet, slik at folk med, naturlig nok, lite penger
slipper slike kontantutlegg.





                

