 La meg bare starte med å si at jeg er enig med interpellanten Kari Kjønaas Kjos i at dette er en viktig sak, uavhengig av de siste dagers begivenheter. Jeg er også i den situasjonen at jeg får veldig mange henvendelser om disse spørsmålene. Dette har ikke vært knyttet opp til tidligere statsminister Gro Harlem Brundtland, men det har vært mange henvendelser helt siden jeg startet som statsråd i dette departementet for over to år siden.




Det skyldes selvfølgelig det faktum at flytting til utlandet, eller opphold utenlands, kan få store konsekvenser for den enkeltes rettigheter i folketrygden. Samtidig er reglene på området svært komplekse, og virkningene av et utenlandsopphold kan i noen tilfeller bare avgjøres etter en vurdering av de konkrete omstendighetene.




I noen tilfeller kan medlemskapet i folketrygden bestå under utenlandsoppholdet, mens det i andre tilfeller faller bort umiddelbart. Tilsvarende kan medlemskap i noen tilfeller gi fulle rettigheter etter loven, mens det i andre tilfeller bare gis en begrenset dekning. Adgangen til å motta ytelser fra folketrygden vil også variere, både ut fra hvilken ytelse det dreier seg om, hvilket land man oppholder seg i, og ut fra om medlemskapet i trygden består.




Det er en rekke bestemmelser i folketrygdloven som får betydning for virkningene av utenlandsopphold. I tillegg vil trygdeavtalene virke inn på den enkeltes rettigheter, fordi avtalene kan gjøre unntak fra lovens bestemmelser. Reglene, det være seg lov eller avtale, kan også være forskjellige alt etter hvilken persongruppe man tilhører, dvs. om man er arbeidstaker, student, pensjonist, familiemedlem osv. Regelverket på dette området er under kontinuerlig observasjon, og en generell målsetting er et mest mulig enkelt og forståelig regelverk. På dette området kan det likevel framstå som vanskelig og komplekst. Kompleksiteten skyldes i stor grad samspillet med tilsvarende regler i andre land og internasjonale avtaler som koordinerer ulike lands ordninger. Endringer som bidrar til vesentlige forenklinger, kan derfor by på betydelige utfordringer.




Det er Arbeids- og velferdsetaten som har ansvaret for informasjon som retter seg mot publikum og den enkelte bruker. Informasjon på utenlandsområdet er, i likhet med informasjon på etatens øvrige områder, lagt ut på hjemmesiden på Internett.




Kompleksiteten i regelverket innebærer imidlertid at informasjon på utenlandsområdet stiller helt spesielle krav. Informasjon som retter seg mot publikum, må nødvendigvis være generell og kan ikke dekke alle spesialtilfeller og unntaksbestemmelser. Den generelle publikumsrettede informasjonen bør imidlertid dekke hovedreglene og også peke på punkter der det er behov for å gå dypere inn i spørsmålene. Behovet for utdypende informasjon vil selvsagt variere mye fra sak til sak.




Kunnskapen om konsekvensene ved flytting mv. til utlandet kan nok variere en del. For eksempel vil arbeidstakere som utsendes fra større bedrifter for arbeid i utlandet, ofte være velinformert om konsekvensene på trygdens område, fordi bedriftene sørger for at de har oppdatert kunnskap om dette, eller de benytter seg av rådgivere som har den nødvendige kunnskapen. For andre, f.eks. pensjonister som ønsker å flytte til et land som Spania, vil selvfølgelig kunnskapen i utgangspunktet være mye mer begrenset, og apparatet den enkelte har, vil overhodet ikke kunne sammenliknes med det ansatte i større norske bedrifter har.




I og med at regelverket er omfattende og komplekst, er det svært viktig at den enkelte tar kontakt med Arbeids- og velferdsetaten på forhånd for å få klarlagt hvilke konsekvenser flyttingen vil få for trygdetilknytningen og ytelsene. Så er det slik at Arbeids- og velferdsetaten skal sørge for nødvendig, relevant og korrekt informasjon til brukeren.




Flytting til utlandet er et stort og betydningsfullt steg for de fleste. Ansvaret for at beslutningen om dette treffes på et riktig og tilstrekkelig grunnlag, må først og fremst ligge hos den enkelte. Det er da viktig at etaten har oppdatert og lett tilgjengelig informasjon, og har tilstrekkelige muligheter til personlig rådgivning.




Som kjent er Arbeids- og velferdsetaten i dag en etat under etablering, der alle sider ved oppgavefordelingen mellom ulike enheter ennå ikke er fullt ut avklart. Departementet har tidligere pekt på betydningen av korrekt og utfyllende informasjon på utenlandsområdet, og har bedt Arbeids- og velferdsdirektoratet gjennomgå sine rutiner, slik at informasjonen til personer som flytter til utlandet, blir så god som mulig.




Direktoratet har nå gjennomgått alle sider ved saksbehandlingen i NAV Utland. Gjennomgangen omfatter også ressursbehovene på området. Det vil bli satt i gang et omorganiseringsarbeid der man spisser kompetansen mot viktige brukergrupper. I disse dager oppdateres også direktoratets informasjonssider på nettet. Informasjonen skal være tydelig og forståelig, og skal gi svar på de mest vanlige spørsmålene publikum stiller. Om kort tid skal tilsvarende informasjon legges ut på engelsk. Jeg må si jeg er fornøyd med det som nå skjer i NAV, og jeg føler absolutt at NAV tar situasjonen alvorlig.




For ordens skyld vil jeg til slutt presisere at informasjonsansvaret for norske myndigheter i alt vesentlig må dreie seg om konsekvensene av utenlandsopphold i forhold til norske regler. Hva den enkelte kan vente seg i tilflyttingslandet, må i første rekke undersøkes med myndighetene der. Det enkelte landet vil regelmessig ha egne nettsider på trygdeområdet, ofte på engelsk, og det finnes også en base med regeloversikter for EU-området. For tiden arbeides det også med en nordisk sosialforsikringsportal.




