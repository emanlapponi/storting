 Bare noen få avsluttende kommentarer fra min side. La meg bare først ta tak i noe av det siste som representanten Kjønaas Kjos sa - at man ringer til sitt lokale trygdekontor og opplever at saksbehandlere gir ulike svar. Jeg tror at noe av det som er utfordringen vår nå, er å gjøre det veldig klart overfor både NAV-ansatte og folk som søker informasjon, at vi ikke greier å ha full kompetanse på hele kompleksiteten i dette på 431 NAV-kontorer i Norge.




Mange av NAV-kontorene kan, for den del, bestå av én person fra statssiden. Det viktigste er jo da at den personen er veldig klar og tydelig på at man må henvise videre. Og det er det vi nå tar tak i - å få et drillet NAV Utland, som virkelig kan gi spisset informasjon til den enkelte.




Det andre poenget mitt, som også er viktig å understreke, er at vi fra statens side, når man søker NAV om informasjon, søker NAV om kunnskap, ikke skal drive et svarteperspill der vi sier: Men du spurte ikke om det! Vi har fra myndighetenes side plikt til å legge til grunn i samtalen, og vi bør skjønne som ansatte, at vedkommende trenger informasjon. Selv om vedkommende ikke spør helt konkret om hele sakens kompleks, bør vi ha ansatte i NAV som skjønner at vedkommende trenger informasjon selv om det ikke spørres om det. Dette er formidlet veldig tydelig til NAV, og jeg opplever ikke at det er motstand i NAV-systemet mot det jeg nå sier. Derfor er det også sånn at NAV nå omorganiserer, forsterker innsatsen på det, både rent praktisk, organisasjonsmessig og også ressursmessig, for at vi skal komme dit hen at i den grad nordmenn i utlandet kommer opp i vanskelige situasjoner, skal det i hvert fall ikke skyldes at de har fått dårlig service, dårlig informasjon eller uprofesjonell håndtering fra myndighetenes side.




I så måte synes jeg det er veldig fint at interpellanten tok opp denne saken på et generelt grunnlag. Det har gitt oss anledning også i stortingssalen til å ha en viktig debatt som jeg skal gjøre NAV oppmerksom på.




