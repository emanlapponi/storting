 Jeg vil innledningsvis vise til mitt
skriftlige svar av 21. mars i år på spørsmål
nr. 760 fra representanten Odd Einar Dørum. Som kjent forhindrer
utlendingsloven meg fra å gå inn i konkrete enkeltsaker.
Dette gjelder også den saken representanten Tørresdal
viser til. Jeg vil imidlertid knytte noen kommentarer
til de generelle spørsmål som reises om hvorvidt
brudd på reglene om arbeidstillatelse skal veie tyngre
enn hensyn til familie og barn.

De objektive vilkårene for utvisning
er nedfelt i utlendingsloven. Brudd på utlendingsloven,
herunder brudd på reglene om arbeidstillatelse, kan etter
loven føre til utvisning. Dersom vilkårene
for utvisning er oppfylt, skal utlendingsmyndighetene foreta en
vurdering av om det vil være uforholdsmessig å utvise.
Utvisning skal ikke besluttes dersom det i betraktning
av forholdets alvor og utlendingens tilknytning til riket vil være
et uforholdsmessig tiltak overfor utlendingen selv eller
de nærmeste familiemedlemmene. En slik forholdsmessighetsvurdering
vil være sammensatt og skjønnsmessig,
og en rekke momenter må tillegges vekt. Det er Utlendingsdirektoratet
og Utlendingsnemnda som skal foreta denne vurderingen ut fra beste
skjønn.

Resultatet av en slik vurdering kan medføre
at det fattes vedtak om utvisning selv om utlendingen har barn i Norge.
Barnets beste skal imidlertid være et grunnleggende
hensyn ved vurderingen av om utvisning er et uforholdsmessig tiltak,
jf. Barnekonvensjonen, som gjennom menneskerettsloven er gjort til
norsk lov. Jeg vil i forbindelse med utvisningsbestemmelsene i ny
utlendingslov foreslå at det presiseres at i saker som
berører barn, skal hensynet til barnets beste være
et grunnleggende hensyn. Jeg mener det er riktig å framheve
dette hensynet i lovteksten for å sikre særskilt
bevissthet omkring dette, selv om det ikke vil innebære noen
endring i forhold til gjeldende rett. Å ta inn
en slik presisering vil imidlertid kunne ha pedagogisk betydning.
Utover dette vil den nærmere vurdering av forholdsmessigheten mellom
utvisning og hensynet til familie og barn i Norge fortsatt
bero på en konkret vurdering av alle
momenter i saken.

  For det første har jeg
behov for å si at det Regjeringen har sagt, er at barn
enklere skal få opphold i Norge. Vi har ikke
sagt at det skal bli vanskeligere å gjennomføre
utvisning av folk som har barn. Det er en viktig presisering. Representanten
må ikke trekke oss lenger enn vi faktisk har
gått, og vi har gått et godt stykke.

Til den konkrete saken: Jeg tror at faktum
er at verken representanten Tørresdal eller jeg
har innsikt i den. Saken ligger i Utlendingsdirektoratet og i Utlendingsnemnda. Det
er umulig for meg å vurdere om jeg er enig i de forholdsmessighetsvurderinger
som utlendingsmyndighetene har foretatt i denne saken. Men jeg er
helt enig i at brudd på utlendingsloven skal kunne danne
grunnlag for utvisning, og så må det veies opp
mot andre hensyn. Der skal hensynet til barn vektlegges
på en ordentlig og god måte, med barnets beste
i fokus, og så må man ut fra det skjønnet
fatte vedtak.

  Nei, jeg er for det lovverket vi har, og jeg
er veldig for at de enkeltsaker som behandles, skal ligge i UDI
og UNE. Hvis det er slik at representanten Tørresdal mener
at brudd på utlendingsloven i forhold til arbeidstillatelse ikke
skal være utvisningsgrunnlag, hvis man har barn, står
det Tørresdal fritt å fremme forslag om det når
som helst. Ikke minst når vi får utlendingsloven
til behandling, kan man lovfeste, hvis man mener det,
at brudd på den type bestemmelser ikke
skal være utvisningsgrunnlag. Jeg er uenig
i det. Men hvis Kristelig Folkeparti mener
noe annet, kan man demokratisk behandle det og votere over det her
i salen. Sånn sett kan man håndtere spørsmålet
på et politisk nivå, altså hvorvidt det
skal være et grunnlag for utvisning eller ikke.





                

