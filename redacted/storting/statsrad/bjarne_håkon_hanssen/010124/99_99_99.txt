 Produksjonen av norsk storfekjøtt
er i dag tilpasset det innenlandske forbruket og bare i liten grad
orientert mot utenlandske markeder. Dette skyldes både
vårt nasjonale kostnads- og prisnivå og at norsk
kjøtt på eksportmarkedet møtes med høye
tollsatser, f.eks. inn til EU. På statsbudsjettet er det innenfor
retningslinjene i WTO-avtalen satt av noen midler til eksportstøtte
for kjøttprodukter. Eksporten av kjøtt var i år
2000 likevel rimelig beskjeden. Bare for enkelte jordbruksprodukter
har vi spesielle konkurransefortrinn, f.eks. jordbær, hvor
det i dag foregår eksport uten noen form for eksportstøtte.

Selv om Norge er regnet som det sikreste landet
i Europa når det gjelder kugalskap, er det likevel etter
min mening ikke realistisk å legge opp til noen storstilt
norsk eksport av storfekjøtt til EU. På EU-markedet
vil norsk eksport av storfekjøtt måtte konkurrere
på lik linje med Australia, Argentina og andre kjøtteksporterende
land som har samme BSE-status som Norge. På grunn av sitt lavere
kostnadsnivå vil de derfor ha konkurransefortrinn framfor
Norge på EU-markedet. 

Som ved tidligere kriser på storfekjøttmarkedet
i EU må en òg forvente at etterspørselen
etter kjøtt fra EU-land vil stige over tid. Det gjøres
nå et godt og grundig arbeid i EU for å gjenskape
tilliten til EU-produsert storfekjøtt. 

Landbruksdepartementet vil derfor ikke utarbeide storstilte
planer for eksport av storfekjøtt. Selv om Norge har en
god BSE-status, mener jeg det kan være kortsiktig av norsk
landbruk å bruke dette som et hovedelement i markedsføringen
av norsk kjøtt. På noe lengre sikt har jeg likevel
tro på at vi innenfor enkelte markedsnisjer kan eksportere
jordbruksprodukter, også kjøtt, men i et slikt
eksportarbeid må vi bygge på mangfoldet i vårt landbruk
og våre naturgitte kvalitetsfortrinn framfor å søke å utnytte
kugalskapskrisen i EU. Dersom det likevel skulle vise seg å være
aktuelle eksportmuligheter for storfekjøtt innenfor disse
rammene, bør de selvsagt utnyttes. 

  For det første er det ikke slik,
så vidt jeg vet, at det faktum at vi er et EØS-land gjør
at vårt kjøtt har noen enklere vei inn på EU-markedet
enn f.eks. kjøtt fra Australia og Argentina, altså land
som jeg nevnte i mitt svar i stad. Dette gjør at de landene
som har samme BSE-status som oss, har et konkurransefortrinn i forhold
til det å være i denne øverste kategorien
av gode land når det gjelder BSE. 

Et viktig moment i forhold til det spørreren
sier om at vi skal ta utgangspunkt i å gi en kvalitetsgaranti
overfor Europa: Der vil jeg måtte reservere meg, for vi
kan altså ikke garantere at det norske kjøttet
er BSE-fritt. Vi har testet veldig lite. Vi skal nå utvide
testprogrammet, men uansett utvidet testprogram kan vi ikke beskrive
noen nullrisiko. 

  Jeg har ingen problemer med å henge
med på et resonnement som går på at vi
selvfølgelig hele tiden skal se på mulighetene her.
Jeg besøkte i går Fatland-gruppen og ble orientert om
tenkingen deres. Det var ikke noen hovedstrategi fra Fatland-gruppen
i den orienteringen jeg fikk i går, som gikk på eksport.
Det at en hele tiden vurderer om den muligheten kan være
der, og i såfall om vi kan hjelpe til, finner jeg betimelig.
Men jeg er veldig redd for en strategi som går på at
vi nå skal satse alt på at vi skal kunne eksportere
med basis i at vi er BSE-frie, når vi faktisk er i den
situasjonen at vi først nå virkelig utvider testingen
av norske dyr. Hvis det blir eneste strategi, kan man altså få et
alvorlig skudd for baugen dersom det en dag eventuelt blir et positivt
tilfelle av BSE på en norsk dyrebesetning. Derfor ønsker
jeg en bredere innfallsvinkel der kvalitet, mangfold og spennende
smaker er vel så viktig som BSE-status. 





                

