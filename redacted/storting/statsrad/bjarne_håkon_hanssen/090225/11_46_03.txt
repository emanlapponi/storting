 I henhold til vederlagsforskriften av 1995 skal vederlag for opphold i
                     institusjon, herunder sykehjem, beregnes ut fra beboers inntekt. Som inntekt
                     regnes årets inntekter på grunnlag av pensjon, andre løpende trygdeytelser,
                     arbeidsinntekt, næringsinntekt, leieinntekt, renter og annen avkastning av
                     formue – etter fradrag av skatt og gjeldsrenter. Dette medfører at endelig
                     vederlag ikke kan fastsettes før skatteoppgjøret foreligger, i praksis tidligst
                     juni det påfølgende år. Det følger av forskriften at dersom skatteoppgjøret fra
                     foregående år viser at det ikke er beregnet riktig vederlag, skal det skje et
                     etteroppgjør. Dette er sentralt – ikke minst av hensyn til dem som har betalt
                     et for stort vederlag. 

Når det gjelder seksmånedersfristen for oppgjør av bo og reglene knyttet til
                     skatteoppgjør, faller dette som kjent utenfor mitt ansvarsområde. Ut fra dagens
                     inntektsbaserte vederlagsberegning vil det ikke være mulig for kommunene å
                     foreta et slikt etteroppgjør innen seks måneder etter at noen har gått bort.
                     Kommunen må vente på det endelige skatteoppgjøret før etteroppgjøret kan finne
                     sted. 

Som jeg redegjorde for i spørretimen 21. januar i år, har departementet satt i
                     gang et arbeid med sikte på å forenkle dagens vederlagsforskrift. I denne
                     sammenheng vil vi også se nærmere på ordningen rundt etteroppgjør. 

