 Regjeringens sysselsettingspakke, dvs. St.prp. nr. 37 for 2008–2009, Om
                     endringer i statsbudsjettet 2009 med tiltak for arbeid, ble vedtatt i
                     Stortinget tidligere denne måneden. Vedtaket innebærer at de regionale
                     helseforetakene skal få et engangstilskudd på til sammen 1 milliard kr. Målet
                     med bevilgningen er økt sysselsetting, og midlene skal brukes til å oppgradere
                     og vedlikeholde eksisterende bygningsmasse. Det er videre lagt til grunn at det
                     er styrene for de regionale helseforetakene som skal prioritere tiltak ut fra
                     kriteriene høy sysselsetting, geografisk spredning og rask igangsetting. 

I foretaksmøter i januar fikk styrene for de regionale helseforetakene i
                     oppgave å utarbeide prioriteringslister – ut fra ovennevnte kriterier.
                     Tiltakslisten skal godkjennes av mitt departement før midlene utbetales. 

Når det gjelder private ideelle sykehus, vil jeg vise til at det i
                     proposisjonsomtalen er lagt til grunn at bevilgningene til vedlikehold og
                     oppgradering skal brukes til statlige bygg, herunder sykehus og universitets-
                     og høyskolebygg. Allikevel har jeg gitt signaler om at dette 

kan

 utvides til å gjelde tiltak ved private ideelle sykehus. Med
                     private ideelle sykehus mener jeg institusjoner som er fullt ut integrert i den
                     offentlige spesialisthelsetjenesten, og som har driftsavtaler med de regionale
                     helseforetakene. 

I morgen har Helse Sør-Øst RHF styremøte der regionens tiltaksliste skal
                     behandles. Jeg er kjent med at regionen har vurdert og prioritert tiltak ved
                     private ideelle sykehus som de har driftsavtaler med. Dette gjelder
                     Diakonhjemmet Sykehus, Lovisenberg Sykehus, Martina Hansens Hospital, Betanien
                     Hospital og Revmatismesykehuset på Lillehammer. Helse Sør-Øst har ikke vurdert
                     tiltak fra de institusjonene de har kjøpsavtaler med, slik som Modum Bad, Oslo
                     Hospital og Borgestadklinikken. 

Jeg vil minne om at formålet med midlene fra tiltakspakken er økt
                     sysselsetting. Det er heller ikke slik at alle offentlige sykehusbygg vil få
                     midler til vedlikehold og oppgradering. De regionale helseforetakene har fått
                     et klart ansvar for å finne fram til tiltak som kan gi folk arbeid. 

Slik jeg har forstått det, har Helse Sør-Øst anslått at de tiltak de har
                     prioritert i sin tiltakspakke på 540 mill. kr, vil gi en sysselsettingseffekt
                     på om lag 670 årsverk, inkludert den norske delen av materialleveransene. Etter
                     min vurdering synes dette å være i samsvar med målsettingene i St.prp. nr. 37.
                  

