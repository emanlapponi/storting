 Dette er et stort og viktig spørsmål. Å være syk og bli plassert i korridoren
                     er ofte dårlig pasientbehandling, og det er dårlig utnyttelse av ressursene.
                     Selv om jeg tror representanten Nesvik og jeg kan være enige om at for
                     pasienten kan ofte alternativet være enda verre: ikke å få behandling i det
                     hele tatt, er likevel korridorpasienter et uttrykk for at tjenesten ikke er
                     godt nok organisert, og at samhandlingen svikter mellom sykehus og
                     kommunehelsetjeneste og innad i sykehuset. Dette er en sammensatt
                     problemstilling som krever langsiktig innsats på mange områder. 

La meg bruke noen eksempler. I Helse Sør-Øst har de gått systematisk til verks.
                     De har forsøkt å finne ut hvorfor pasienter blir liggende i korridoren, og de
                     har sett på mulige løsninger ved å studere god praksis. Nå kan de vise til gode
                     resultater ved Sørlandet sykehus, ved Sykehuset Innlandet og ved Sykehuset
                     Asker og Bærum. 

Jeg vil nevne to viktige årsaker til at vi har korridorpasienter ved de
                     indremedisinske avdelingene. For det første er det mange pasienter som legges
                     inn i sykehus, som kunne vært behandlet i kommunen. For det andre er det mange
                     pasienter som blir liggende i sykehus også etter at de er ferdig behandlet. De
                     er for syke til å komme hjem, men det finnes ikke noe passende tilbud for dem i
                     kommunen. 

Skal vi få til gode og varige løsninger, må vi sørge for at pasientene får
                     riktig behandling på riktig nivå. I dag blir eldre mennesker ofte lagt inn på
                     sykehus når de blir akutt syke. Men mange av dem kunne fått et like godt – ofte
                     bedre – tilbud i kommunen, dersom det hadde vært lagt til rette for det. En del
                     steder i landet har man observasjonssenger ved distriktsmedisinske sentre og
                     sykestuer for pasienter som trenger et tilbud før, istedenfor eller etter et
                     sykehusopphold, for så å kunne klare seg hjemme. Eksemplene her tror jeg Nesvik
                     kjenner godt: Fosen, Søbstad, Ål, Stjørdal osv. Men det er stor mangel på slike
                     tilbud. Derfor fylles senger og korridorer ved de indremedisinske avdelingene
                     opp av pasienter som kunne ha fått et mye bedre tilbud i hjemkommunen. 

Et annet tiltak som kan bøte på problemet med korridorpasienter, er å utnytte
                     den totale sengekapasiteten ved sykehuset bedre enn vi gjør i dag. Mange
                     sykehus har en reservekapasitet som kan utnyttes ved å omfordele sengeplasser
                     etter behov, og ved at avdelingene samarbeider og er fleksible i pressede
                     situasjoner. Det er også mye å hente ved å etablere gode systemer for
                     pasientflyt, f.eks. kan pasienter møte på sykehuset samme dag som inngrepet
                     skal gjøres. Ved Sykehuset Asker og Bærum har langsiktig systematisk arbeid
                     ført til at de har færre korridorpasienter. De har utviklet en god pasientflyt
                     ved å tilby dagbehandling, de har medisinske korttidsposter, pasientene legges
                     inn samme dag som de skal opereres, det finnes flere ambulante team,
                     avdelingene er fleksible, og sykehuset har godt samarbeid med kommunen. 

Ullevål universitetssykehus har lagt vekt på å sette inn god kompetanse i
                     mottaket, de samarbeider tett med bydelene, og personalet ved sykehjemmene kan
                     ringe sykehuset og få råd før beboere legges inn. På den måten unngår man mange
                     innleggelser. Når tallet på utskrivningsklare pasienter er lavt, har de ikke
                     korridorpasienter, forteller ledelsen ved Ullevål universitetssykehus. 

Det finnes dessverre ingen raske tiltak som vil gi varige løsninger på
                     problemet med korridorpasienter. Undersøkelser viser at det ikke er noen
                     direkte sammenheng mellom andelen korridorpasienter og antallet indremedisinske
                     senger – sett i forhold til befolkningsgrunnlaget. Det er derfor ingen grunn
                     til å tro at en videre utbygging av indremedisinske avdelinger alene vil løse
                     problemet med korridorpasienter. 

Arbeidet med samhandlingsreformen er satt i gang nettopp for å skape god flyt i
                     helsetjenesten og for at det skal lønne seg for kommuner og sykehus å behandle
                     pasientene på rett sted. Det betyr at flere pasienter skal få tilbud utenfor
                     sykehus, altså i kommunehelsetjenesten, som skal være rustet til å forebygge
                     sykdom og følge opp og behandle pasienter som trenger det. 

