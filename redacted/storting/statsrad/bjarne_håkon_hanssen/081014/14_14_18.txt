 Jeg skal også avslutningsvis takke for en interessant og inspirerende debatt. 




Jeg tror at på dette området er det slik at det har skjedd veldig mye positivt over mange år gjennom skiftende regjeringer. Samtidig tror jeg det er lett for oss i denne sal å konstatere at vi fortsatt ikke er der at vi kan si at vi nå har et tilbud til mennesker i livets sluttfase som vi er fornøyd med, og som vi mener er fullgodt. 




Jeg mener at det er viktig for meg som ansvarlig helseminister å understreke at både spesialisthelsetjenesten og kommunehelsetjenesten har et ansvar som ikke alle tar alvorlig nok i dag. Det må vi peke på, og det må vi være tydelige på, slik at vi kan satse på en utvikling av den palliative behandlingen i det daglige. Vi har tatt grep som vi er i ferd med å videreutvikle, samtidig som det er interessant å være med på en diskusjon om hele ideen rundt hospice og det ha noe mellom hjem, sykehjem og sykehus som er preget av et merinnhold. Jeg vil bare gjenta at det synes jeg er interessant å jobbe videre med framover. Jeg tror vi må ta et felles ansvar for det. 




Jeg tror ikke – uten at jeg føler at det var det representanten Sjøli mente – man må ta behandlingen av søknaden fra Recedo Stiftelsen som et signal på om man er positiv eller negativ til hospice. Jeg har bare bladd i den nå veldig fort, og jeg ser jo at man det første året søker om 55 mill. kr i tilskudd. Av det er 45 mill. kr til bygg, på en tilskuddspost som til sammen har 21 mill. kr i bevilgning, men ingenting til bygg. Hvis man får nei på en slik søknad, er ikke det uttrykk for en holdning til hospice. Det er uttrykk for en holdning til en bestemt søknad, som etter min mening sikkert kan være bra, men som i omfang ikke passer i det hele tatt til den tilskuddsposten man har søkt på. Det kan godt være at det går an å gå videre med en slik tanke i en annen sammenheng, men det er ikke et uttrykk for et synspunkt på verken Recedo eller hospice. Det er et uttrykk for at man ikke kan bevilge mer penger enn det som står på posten, og man kan ikke bevilge i strid med bevilgningsfullmakten fra Stortinget, som ikke er i retning av bygg. 




Thorbjørn Jagland hadde her overtatt presidentplassen. 




