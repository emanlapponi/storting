 Det er interessant å høre Inge Lønnings synspunkter når det gjelder dette viktige temaet. Jeg er enig med representanten Lønning i at mange pasienter i livets sluttfase ønsker å tilbringe siste del av livet hjemme eller i nærheten av hjemmet. Andre ønsker å være på en institusjon og få et tilrettelagt tilbud der. Trygge omgivelser er uansett det viktigste både for pasienter og pårørende. Dessverre er ikke tilbudet til disse pasientene godt nok i dag. Regjeringen har derfor hele tiden vært klar på at tilbudet til denne pasientgruppen skal bli bedre i alle deler av helsetjenesten. Pasientene skal kunne velge hva som føles tryggest og best for dem og de pårørende. Det forutsetter at sykehus og kommunehelsetjeneste samarbeider, slik at pasienten har tilgang på spesialisthjelp, samtidig som vedkommende får god, lindrende pleie og omsorg. 




Det finnes gode eksempler på at det nytter å få til gode tilbud når det finnes ildsjeler som setter dem i gang. Det var også representanten Lønning inne på. «Prosjekt sykehjem» i Trondheim er ett slikt tilbud. Her har kommunen og Seksjon lindrende behandling ved St. Olavs hospital gått sammen om å tilby sykehjemsplasser for lindrende omsorg. Dette har vært en suksesshistorie siden starten i 1998. I dag har Havstein Sykehjem fått status som sykehjem med spesialfunksjon. De har tolv sengeplasser, helsepersonell med spesialkompetanse innen palliasjon, litt bedre sykepleierbemanning enn vanlige sykehjem og en sykehjemslege i halv stilling. Pasientene som får plass ved sykehjemmet, er henvist fra palliative team ved St. Olavs hospital, fra hjemmesykepleien eller fra fastlegene. Havstein Sykehjem har et nært samarbeid med St. Olavs hospital, f.eks. når pasienter trenger å få justert legemidlene sine. Det er slik samhandling og god utnyttelse av våre felles ressurser det må legges til rette for. 




I Nasjonal strategi for kreftområdet 2006–2009 har Regjeringen meldt at det palliative tilbudet skal styrkes og samhandlingen mellom tjenestene og forvaltningsnivåene forbedres. Helsedirektoratet har lansert handlingsprogrammet for palliativ behandling i kreftomsorgen, med en rekke anbefalinger for god og enhetlig praksis i helsetjenesten. Skal vi få til en god lindrende behandling i livets sluttfase, tror jeg det også her handler om den generelle ressurssituasjonen i pleie‑ og omsorgssektoren i helsetjenesten. Alt som gjøres for å bidra positivt i så måte, er også positivt for dette området. Ikke minst vil kompetanse være viktig. Gjennom Kompetanseløftet 2015 skal vi derfor sørge for at sektoren har tilgang på tilstrekkelig faglig og kompetent arbeidskraft – også når det er behov for lindrende behandling og omsorg ved livets slutt. 




Jeg har også lyst til å bemerke at vi i løpet av dagens debatter flere ganger har vært inne på dette investeringstilskuddet som gjør det mulig å bygge flere nye omsorgsplasser med heldøgns omsorgstjeneste i sykehjem og omsorgsboliger. Det er viktig å understreke at i retningslinjene for tildeling av tilskudd har vi gjort det klart at også palliative enheter skal få støtte. Med dette tilskuddet vil vi oppfordre kommunene til å bygge ut og utvikle den palliative omsorgen, fordi dette er en del av de kommunale oppgavene. Dette er i tråd med avtalen som ble inngått på Stortinget den 30. november 2007 mellom regjeringspartiene, Kristelig Folkeparti og Venstre. Partene er enige om at investeringstilskuddet kan gis til utbygging av palliative enheter. 




Vi har også en egen tilskuddsordning for særskilte utviklingstiltak innen lindrende behandling og omsorg ved livets slutt, som representanten Lønning var inne på, og som Helsedirektoratet forvalter. Tilskuddet har ført til at tjenestetilbudet er styrket, og at kvaliteten er blitt bedre. Eksempler på hva tilskuddet har gått til, er tiltak for å styrke kompetansen og kapasiteten utenfor sykehus og tiltak i undervisningssykehjem. Det er også gitt tilskudd til flere hospiceplasser, og mange kommuner har fått tilskudd for å heve kompetansen blant helsepersonell. 




Formålet med tilskuddsposten er skissert i statsbudsjettet for 2007–2008: Kompetansehevende tiltak til lindrende behandling og omsorg ved livets slutt skal ses i sammenheng med tiltak i undervisningssykehjemmene. På den måten spres kompetanse i lindrende behandling til alle landets fylker, gjennom det faglige nettverket ved undervisningssykehjemmene. Prosjektene som får støtte, skal ha nasjonal overføringsverdi, og det må finnes planer for videreføring av tiltakene etter endt prosjektperiode. 




Mange av dem som har behov for lindrende behandling og omsorg, trenger hjemmebaserte tjenester. På dette området trengs det mer kompetanse og kunnskap. Regjeringen foreslår å utvikle undervisningshjemmetjenester, etter modell av undervisningssykehjem, for å sikre at erfaringene spres over hele landet gjennom faglige nettverk. 




I statsbudsjettet for 2009 har vi foreslått å styrke tilskuddsordningen til særskilte utviklingstiltak med til sammen 15 mill. kr – det er nesten en dobling fra 2008 til 2009. Tilskuddet skal brukes til å etablere undervisningshjemmetjenester, til å opprettholde aktiviteten i undervisningssykehjemmene og til kompetansehevende tiltak for lindrende behandling og omsorg ved livets slutt. 




De regionale ressurs‑ og kompetansesentrene for palliasjon, i regi av helseforetakene, er en svært viktig samarbeidspartner i arbeidet med lindrende behandling og omsorg ved livets slutt. De har også en viktig rolle innen forskning, fagutvikling og kompetanseheving. I dag har alle helseregionene egne kompetansesentre på området, og de tallene jeg har fått viser at sykehusene har omkring 84 sengeplasser for lindrende behandling. 




Pasienter som mottar lindrende behandling, flytter ofte mellom sykehus og sykehjem eller hjemmet. For å gjøre overgangen mellom instansene enklest mulig er det etablert flere tverrfaglige palliative team som har base ved sykehuset, og som samarbeider med kommunehelsetjenesten. Samhandlingen mellom disse enhetene, undervisningssykehjemmene og kommunene er grunnleggende for god lindrende behandling og god behandling ved livets slutt. 




