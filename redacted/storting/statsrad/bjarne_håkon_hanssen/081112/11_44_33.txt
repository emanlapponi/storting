 Som kjent er Helse Sør‑Øst RHF i gang med et stort omstillingsarbeid etter sammenslåingen av Helse Sør og Helse Øst i 2007. Målet med sammenslåingen var å få til bedre samordning og ressursutnyttelse i den sammenslåtte regionen generelt og i hovedstadsområdet spesielt, jf. St.prp. nr. 44 for 2006–2007. 


Hovedstadsområdet er blitt brukt som en samlebetegnelse for Oslo og Akershus. I hovedstadsområdet er det fem sykehus: Rikshospitalet HF, Ullevål universitetssykehus HF, Aker universitetssykehus HF, Akershus universitetssykehus HF og Sykehuset Asker og Bærum HF. I tillegg er det to private sykehus med driftsavtale, Diakonhjemmet og Lovisenberg, ett spesialsykehus, Sunnaas, og ett privateid spesialsykehus, Martina Hansens Hospital. Dette betyr at det til sammen er ni sykehus tilgjengelig for en befolkning på vel 1 million i hovedstadsområdet.


Ifølge Helse Sør‑Øst er ett av hovedgrepene å etablere sykehusområder, der sykehusene samarbeider og koordinerer behandlingstilbudet til befolkningen i området. Tjenestene innenfor sykehusområdene skal differensieres i lokalbaserte og mer spesialiserte tjenester, og planlegging og utvikling av tjenestetilbudet skal skje i en forpliktende samhandling med kommunene.


Helse Sør Øst har i høringsdokumentet foreslått å etablere sju sykehusområder. Når det gjelder sykehusene i hovedstadsområdet, foreslås Ullevål universitetssykehus, Aker universitetssykehus, Rikshospitalet, Diakonhjemmet Sykehus og Lovisenberg Diakonale Sykehus å utgjøre sykehusområde 

Sentrum. 

Akershus universitetssykehus foreslås å utgjøre sykehusområde 

Øst

, mens Sykehuset Asker og Bærum foreslås lagt til sykehusområde 

Vest

.


Fra departementet har det blitt stilt krav om at det skal være rammer rundt prosessen som gir grunnlag for reell dialog og medvirkning. Som representanten vel også er kjent med, ble hovedstadsprosessen sendt på bred høring med høringsfrist 20. oktober 2008. Ifølge Helse Sør‑Øst RHF har det kommet inn vel 200 høringsuttalelser. Med utgangspunkt i forslagene og høringsuttalelsene skal Helse Sør‑Øst RHF utarbeide et forslag til organisering av spesialisthelsetjenestene i regionen, som skal styrebehandles i styremøtet i Helse Sør‑Øst RHF 19. november 2008. Dette er i tråd med helseforetaksmodellen og bestemmelsene i helseforetaksloven § 28 første ledd, som legger ansvar for organisering av foretaksgruppen innad i regionen til styret i det regionale helseforetaket.


Saker som er av vesentlig betydning for å ivareta politiske målsettinger og saker av vesentlig prinsipiell eller samfunnsmessig betydning, skal imidlertid forelegges departementet som eier. Dette følger av helseforetaksloven § 30. Hvilke saker dette er, må vurderes konkret i den enkelte sak.


Jeg er enig med representanten i at de foreslåtte endringene i Helse Sør‑Øst kan bety endringer for mange pasienter og mange av de ansatte. Av den grunn kan jeg forsikre om at jeg følger omstillingsarbeidet nøye, slik at befolkningen i hovedstadsområdet skal sikres gode behandlingstilbud.


Ikke minst vil jeg forsikre meg om at endelig vedtak er i tråd med de forutsetninger som Stortinget har lagt til grunn i Innst. S. nr. 167 for 2006–2007.


