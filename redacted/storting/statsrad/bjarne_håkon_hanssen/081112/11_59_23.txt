 Jeg tror representanten Halleraker her er inne på noe som er veldig viktig, nemlig at verneprosesser må skje i prosesser. Det må være en god dialog mellom helseforetakene og kulturminnevernmyndighetene, slik at man får kartlagt både behovet for vern og hva slags begrensninger vernet gir, eventuelt hva slags merkostnader vernet gir, og slik at verneprosessene ikke blir isolert fra helseforetakenes behov for å yte gode helsetjenester.


Som jeg også sa i mitt hovedsvar, er vi veldig opptatt av å få til en god dialog med kulturminnevernmyndighetene og av at det i denne dialogen ikke bare kan gis veiledning, men også at saken kan bli bredt opplyst, sånn at ingen fatter vedtak i et vakuum.


For øvrig – hvis presidenten tillater: Jeg har vært på besøk i vernede bygninger som har blitt fantastisk flotte, og som er ivaretatt på en billigere måte enn alternativet, nybygg, ville blitt. Det er veldig artig å se.


