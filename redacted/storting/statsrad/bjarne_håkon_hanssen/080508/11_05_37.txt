 Jeg vil også starte med å takke for debatten og takke for mange - om ikke alle - konstruktive innlegg. Jeg tar med meg mange av de vurderingene som har kommet fra talerstolen, i det sluttarbeidet vi nå gjør i Regjeringen knyttet til revidert nasjonalbudsjett. 




Jeg har bare lyst til å komme med en siste betraktning, og det dreier seg om at jeg og Regjeringen er veldig opptatt av at Norge skal ta sitt internasjonale ansvar når det gjelder det faktum at det finnes millioner der ute som er på flukt, som er utsatt for forfølgelse, og som flykter i fare for sitt eget liv og for å bli utsatt for tortur og uverdig behandling. 




Det jeg synes er riktig ille med en situasjon som kan oppstå hvis vi får mange som søker asyl i Norge med basis i et feil grunnlag, altså ikke behovet for beskyttelse, er at vi da fort kommer i den situasjonen at vi bruker veldig mye ressurser på å håndtere det på en human og skikkelig måte. Jeg kommer nå med revidert nasjonalbudsjett på mitt område til uken. Bare det å opprette 3 000 nye statlige asylmottaksplasser og 25 nye statlige asylmottak - det er klart det vil koste penger. Hele apparatet vårt vil bli veldig bundet opp med å behandle søknader, ha folk i asylmottak, øke bosettingen for dem som får innvilget asyl, osv. Det verste med det er jo ikke at vi må bruke de pengene på disse menneskene, men at det begrenser vår mulighet til å ta imot flyktninger. Vi bruker så store ressurser på å håndtere den store asylstrømmen at vår mulighet til raskt å kunne øke f.eks. mengden kvoteflyktninger, altså øke den mengden vi tar av dem som sitter i leirene under fortvilte livsforhold, og som er anerkjente flyktninger av FNs høykommissær, jo svekkes når så mange ressurser må brukes på å håndtere flere saker der grunnlaget ikke er behovet for beskyttelse. Det synes jeg er det største paradokset i en utvikling som eventuelt kan komme ut av kontroll på dette området, og det gjør at all min og Norges humanistiske tradisjon sier meg at det er mange hederlige motiv for å si at asyltilstrømningen til Norge må håndteres på en fornuftig måte. Det er det Regjeringen tar sikte på. 




