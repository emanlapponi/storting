 La meg først si at jeg synes at representanten Holmbergs analyse her er ganske klok. Det er som sagt sammensatte årsaker til det vi nå opplever, og det er ingen tvil om at mengden konflikter ute i verden har noe å si for asyltilstrømningen. 




Ellers tror jeg man er på rett spor ved å si at Norge ikke har foretatt noen vesentlige endringer i sin innvandringspolitikk, men det er foretatt noen justeringer. Noen av dem er innstramninger, og noen er liberaliseringer, men det oppleves utad som en form for liberalisering. Når andre store asylankomstland, som f.eks. Sverige, samtidig foretar noen innstramninger - ikke vesentlige innstramninger i forhold til norsk praksis, men det oppleves utad som en tilstramning - fører summen av den type effekter til at flere asylsøkere søker mot Norge enn tidligere. 




Det vi nå vurderer i departementet og i Regjeringen, er om vi gjennom revidert nasjonalbudsjett kan komme med noen tiltak som vil gi noen signaler som korrigerer den oppfatningen som utad er knyttet til norsk asylpolitikk. Stortinget skjønner jo at vi nå er inne i finalevurderingen. Revidert nasjonalbudsjett skal jo komme til uken, og debatten går friskt, ser jeg - så konklusjonen kommer i revidert budsjett til uken. Formålet med dette er som sagt å korrigere det jeg mener er et noe feilaktig inntrykk av de endringene som har skjedd i asylpolitikken både i Norge og i andre land. 




Det siste representanten Holmberg tar opp, er spørsmålet om den utviklingen vi nå ser i EU, og hvilken betydning dette har for Norge. Representanten Holmberg har jo fått Regjeringen med på å lage en egen stortingsmelding som skal bearbeide dette temaet. Jeg skal ikke konkludere på den meldingen før vi har gjennomført gode prosesser, men det er ingen tvil om at hvis Europa går i retning av en mer felles asylpolitikk, vil det ha stor betydning for Norge - selvfølgelig! Jeg mener også at det langt på vei er ønskelig, og at det er uheldig at det føres ulik asylpolitikk innenfor Schengen, fordi det skaper mye større problemer enn det skaper muligheter for det enkelte land. 




