  Som det framgår av spørsmålet
fra representanten Øystein Hedstrøm, blir melkeprodusenter
kjøpt ut av produksjon som et ledd i å redusere
overproduksjonen på melk. I 1999-2000 har det blitt kjøpt
opp melkekvoter på i alt 105,5 millioner liter. Midler
til oppkjøp av melkekvoter bevilges over jordbruksavtalen.

Melkeprodusenter som selger melkekvoten, skal
gis mulighet til å utvikle alternative produksjoner med
markedsmuligheter. Bygdeutviklingsmidlene har som formål å fremme
lønnsom næringsutvikling på bygdene innen og
i tilknytning til landbruket. Det kan gis både tilskudd og
lån til utvikling og etablering av ny produksjon. Ved vurdering
av søknader innen tradisjonell landbruksproduksjon skal
det imidlertid tas hensyn til nasjonale markedsforhold, og det kan
ikke gis støtte til etablering eller utvidelse av kraftfôrkrevende
produksjoner som svin og fjørfe. Dette er hjemlet i forskrift
om midler til bygdeutvikling gitt av Landbruksdepartementet den
22. desember 1999. Det er ingen spesifikk begrensning i støtte
til grovfôrbasert kjøttproduksjon som sau og storfe,
men ifølge generelle krav i forskriftene skal det tas hensyn
til markedsforhold, og støtten skal bidra til lønnsom
næringsutvikling.

Det følger av spørsmålet
fra representanten Hedstrøm at han mener det ikke kan være
riktig å gi støtte til etablering av produksjon
på områder med overproduksjon. Jeg er helt enig
i det. Under behandlingen av St. prp. nr. 1 for 1999-2000 i desember
1999 ble det av Stortinget signalisert at bygdeutviklingsmidler
ikke må brukes til å støtte etablering
og utvidelse av produksjon på områder med overproduksjon.
Dette er fulgt opp gjennom revidering av forskrifter.

Bygdeutviklingsmidler til tradisjonelt landbruk
og ny virksomhetsetablering administreres i dag av Statens nærings-
og distriktsutviklingsfond. BU-midlene er en del av Landbrukets
utviklingsfond, og rammene fastsettes hvert år som en del
av jordbruksavtalen. SND har sammen med kommunene et ansvar for å følge
opp dem som får støtte, og støtten kan
kreves tilbakebetalt dersom det oppstår forhold som er
i strid med forutsetningene.

Landbruksdepartementet har nær kontakt
med SND når det gjelder forvaltningen av BU-midlene og
praktisering av regelverk. Jeg vil sørge for at det blir
presisert overfor SND at regelverket på dette området
må følges. Det skal ikke gis offentlig støtte
til nyetablering eller utvidelse av kjøttproduksjon der
det samlet sett er overproduksjon.

  La meg for ordens skyld understreke at min
enighet med representanten Hedstrøm i landbrukspolitikken
var veldig spesifikt knyttet til det spørsmålet
som her ble tatt opp, og det må ikke legges noe mer i det
enn som så. 

I forhold til hovedspørsmålet
og hovedsvaret, vil jeg understreke at det altså vil være
mulig å kunne få BU-midler til kjøttproduksjon,
men ikke til en utvidelse av produksjonen. Så hvis man
her står overfor en fornyelse av eksisterende driftsbygninger
med tilsvarende produksjon som tidligere, kan man altså få BU-midler
til det, men ikke til en produksjonsutvidelse. 

Når det gjelder det overskuddet som
Hedstrøm helt korrekt påpeker er særlig
i kjøttproduksjonen – vi har jo gjort noe med
melk – er det bare å understreke at det er næringens
eget ansvar å sørge for å bringe produksjonen i
balanse med markedet, og jeg tror det er klokt at det fortsatt vil
være slik.

  Jeg tror at min innfallsvinkel til den problematikken
som Hedstrøm her berører, vil være at
hovedmålsettingen må være at prisen på norsk
mat, altså norskprodusert jordbruksbasert mat, generelt
bør ned. Det vil være en viktig jobb som Stortinget
skal ta del i i forbindelse med behandlingen både av den
landbruksmeldingen som snart skal behandles, og jordbruksoppgjøret
i år. For hvis vi da greier å få prisen på norsk
mat ned, iallfall på noen av de viktige produktene, tror
jeg det vil føre til redusert grensehandel, som igjen vil
føre til et økt nasjonalt marked, som vil begrense
overproduksjonsproblemene. Det kombinert med at næringen
selv tar et ansvar for totalproduksjonen, er antakeligvis ut, fra
mitt ståsted, den beste veien å gå i
forhold til den problembeskrivelsen som vi i og for seg er enige
om. 





                

  Jordskifteretten i Sør-Helgeland
er i dag plassert i Brønnøysund. Jordskiftesoknet
dekker fem kommuner. Det har gjennomsnittlig kommet inn 9,5 saker
i årene 1990–1998. Det har lenge vært
problematisk å holde en stabil bemanning ved jordskifteretten
ved at det er vanskelig å rekruttere nye medarbeidere,
og man har opplevd at arbeidet har stoppet opp.

Spørsmålet om sammenslåing
av jordskifteretten i Sør-Helgeland med jordskifteretten
i Nord-Helgeland har vært oversendt en egen prosjektgruppe
som har vurdert jordskifterettenes organisering. Prosjektgruppen
mener at 

«det
ikke lar seg gjøre å opprettholde de 2 slagkraftige kontorenheter
på Helgeland. Begge kontor ligger under det krav som (prosjektgruppa)
har satt til minstebemanning. Kontoret i Mosjøen bør
opprettholdes og styrkes».

Prosjektgruppens utredning er nå sendt
på høring, og høringsfristen går
ut 5. mai i år. Når alle meningsberettigede
har kommet til orde og høringsuttalelsene er vurdert, vil
departementet ta standpunkt til eventuell endring av landets inndeling
i jordskiftesokn.

Jeg viser ellers til det svar landbruksminister
Gjønnes gav den 12. mars 1999 på representanten
Bastesens spørsmål til skriftlig besvarelse om
samme sak. 

  Jeg mener vel at min viktigste oppgave her
i dag er å lytte til det Bastesen har å si, og
ta med meg det som sies, i de vurderingene som jeg vil måtte
gjøre når tiden for det kommer. Og jeg kan love
Bastesen at jeg skal ta med meg de betraktningene som er kommet,
samtidig som jeg føler behov for å si at tross
alt vil vel den viktigste oppgaven vi står overfor, være
først og fremst å fokusere på å få en
organisering av jordskifteretten som sikrer en god jordskifterett.
I så måte bør vi selvfølgelig
også satse på kontorer som har såpass
mange saker at de gir grunnlag for en god nok faglig bemanning.
Så er det selvfølgelig momenter oppi det hele
som går på service overfor publikum, som Bastesen
peker særlig på, og det har jeg merket meg.

  Jeg føler vel at hovedspørsmålet
som vi debatterer med ulike innfallsvinkler her nå,
er hvordan vi skal få til en god jordskifterett. Service
til publikum i så måte vil jeg tro også kan
ha det som det viktigste svar. Jeg vil tro at folk som av ulike grunner
melder saker for jordskifteretten, først og fremst er opptatt
av å få en god faglig behandling av sin sak, og at
det vil være den viktigste innfallsvinkelen til å gi
publikum service i denne saken. 

Så trekker Bastesen i tillegg fram
en del praktiske forhold knyttet til service. 

Nå er vel ikke det å møte
for jordskifteretten akkurat noe man holder på med hele
tiden, så det at man av og til må reise litt,
er kanskje ikke det aller viktigste. Men dog erkjenner jeg at det
er en del av det hele, og jeg skal som sagt ta det med meg. 





                

