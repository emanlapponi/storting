 Nest etter aktiv røyking er radon den viktigste årsaken til utvikling av
                     lungekreft – dette ifølge Verdens helseorganisasjon, WHO. Det er godt
                     dokumentert at risikoen for lungekreft øker med konsentrasjonen av radon og
                     eksponeringstiden for dette stoffet. Her i landet er radon en medvirkende årsak
                     til ca. 300 lungekreftdødsfall i året, ifølge Statens strålevern. 

Radon er et samfunnsproblem som vi tar svært alvorlig. Vi arbeider kontinuerlig
                     for å få ned radoneksponeringen til befolkningen. Jeg mener likevel at vi må
                     legge enda mer trykk på dette arbeidet og vurdere nye og mer effektive
                     virkemidler. Departementet har nylig mottatt rapport fra en arbeidsgruppe som
                     har sett på hvordan vi kan løse radonproblemet. Arbeidsgruppen påpeker at det
                     er behov for å endre regelverket, at eksisterende regelverk må etterleves
                     bedre, og at det må utvikles krav til tiltak mot radon. Det må også satses mer
                     på informasjon om radon, om helserisiko, og om hvem som har ansvar i henhold
                     til regelverket. Før sommeren skal jeg legge fram en strategi for hvordan vi
                     kan senke radonkonsentrasjonen i alle bygninger, også i skoler og barnehager. 

Det er kommunene som har ansvar for å føre tilsyn med miljøforholdene i skoler
                     og barnehager. Radon var ett av flere områder som ble spesielt vurdert da
                     Helsedirektoratet evaluerte miljørettet helsevern i kommunene. Det viste seg,
                     som også spørreren er inne på, at bare 42 pst. av kommunene har gjennomført
                     radonmålinger i skoler og barnehager de siste fem årene. Dette tallet er altfor
                     lavt, og det er store geografiske forskjeller. I Vestfold har 82 pst. av
                     kommunene gjennomført slike målinger, men bare 8 pst. i Finnmark og
                     Nord-Trøndelag – for å ta to aktuelle fylker. Vi vet at miljørettet helsevern
                     blir ulikt ivaretatt i kommunene, det viser også disse tallene. Derfor skal vi
                     gjennomgå hvordan kommunene ivaretar miljørettet helsevern. Vi har bedt
                     Folkehelseinstituttet om å gjennomgå ulike helsebelastninger som skyldes
                     miljøfaktorer. På bakgrunn av Helsedirektoratets evaluering og
                     Folkehelseinstituttets arbeid skal departementet beslutte hvilke tiltak som kan
                     og bør settes i verk for at miljørettet helsevern skal bli forsvarlig ivaretatt
                     i kommunene. 

Miljørettet helsevern er en del av primærhelsetjenesten, og vi skal
                     selvfølgelig se tiltakene i lys av samhandlingsreformen. Slike tiltak kan
                     f.eks. være tydeligere krav til dokumentasjon ved godkjenning og tilsyn ved
                     skoler og barnehager, f.eks. at skoler ikke kan godkjennes uten at det er gjort
                     radonmålinger. 

Helsedepartementet og Kunnskapsdepartementet samarbeider om å få skoler
                     godkjent etter forskrift om miljørettet helsevern i barnehager og skoler. En
                     kartlegging i 2008 viste at bare halvparten av skolene var endelig godkjent
                     etter forskriften. Denne kartleggingen vil bli fulgt opp i 2009, og vi vil
                     vurdere ytterligere tiltak når vi har resultatene på bordet. Dette har
                     kommunene fått varsel om. Det skal ikke være slik at barns arbeidsmiljø blir
                     dårligere fulgt opp enn arbeidsmiljøet til de voksne. 

Det viktigste i det jeg nå har sagt, er at med basis i den rapporten vi har
                     fått fra arbeidsgruppen, vil altså Helse- og omsorgsdepartementet før sommeren
                     legge fram en strategiplan for hvordan vi skal få mer fart i arbeidet med
                     radonproblematikken. 

