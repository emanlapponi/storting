  La meg starte med å si at det stemmer,
det som spørreren sier om at fra 1. september
2005 fikk alle innvandrere med oppholds- eller
arbeidstillatelse, som danner grunnlaget for bosettingstillatelse,
rett og plikt til å delta i 300 timer opplæring
i norsk og samfunnskunnskap. Dette omfatter også dem
som har fått en arbeidstillatelse på grunnlag
av et arbeidsforhold som religiøs leder. Utfordringen er
da først og fremst knyttet til at noen kom før
den tiden og da ikke er omfattet av dette. Men utgangspunktet
for spørsmålet er viktig i forhold til rett og
plikt til å delta i 300 timer opplæring i norsk
og samfunnskunnskap.

Med støtte fra Arbeids- og inkluderingsdepartementet utvikles
og gjennomføres i perioden 2006–2008 – et
prosjekt som altså har startet, og som skal gå videre – et
pilotprosjekt ved Universitetet i Oslo med et modulbasert opplæringsprogram
for religiøse ledere.

Den overordnede målsettingen er at
opplæringen bl.a. skal bidra til å hindre
at religiøse ledere med innvandrerbakgrunn
gir råd eller informasjon som er i strid med grunnleggende
verdier i samfunnet og i norsk lovgivning. Opplæringen
skal derfor gi kunnskap om norske samfunnsforhold og skape
forståelse for de grunnleggende verdiene det norske
samfunnet bygger på. Det skal videre gi innsikt i og skape
refleksjoner om hva religiøs og moralsk rådgivning
innebærer i et pluralistisk samfunn.

Denne særlige opplæringen
rettet mot religiøse ledere må i
sitt innhold og i sin form gjøre det mulig for deltakerne å erverve
kunnskap og innsikt i samsvar med de tre hovedpunktene i målsettingen.
Ut fra dette er det til pilotprosjektet ved Universitetet i Oslo
utarbeidet tre moduler som opplæringen vil bestå av,
og det legges opp til 20 timer undervisning i hver modul. Det legges
opp til at en av modulene baserer seg på dialog
på tvers av ulike religioner.

Spørsmålet om hvorvidt særskilt
opplæring i samfunnskunnskap for religiøse
ledere skal gjøres obligatorisk, er under utredning
i Arbeids- og inkluderingsdepartementet, men vi ønsker å konkludere
på det spørsmålet først etter
at vi har fått noen erfaringer knyttet til det
nye tilbudet, som altså er under utarbeidelse av Universitetet
i Oslo.

  Jeg velger i hvert fall å ha et åpent
sinn i forhold til dette. Det er vanskelig å svare
eksakt på spørsmålene før vi
har noen erfaringer med det nye opplegget. Men jeg synes
at innholdet i dette opplegget fra Universitetet i Oslo
virker spennende. Det å gi kunnskap om norske
samfunnsforhold, skape forståelse for de grunnleggende
verdiene som det norske samfunnet bygger på,
og gi innsikt i og skape refleksjon om hva religiøs
og moralsk rådgivning innebærer i et pluralistisk
samfunn, synes jeg virker som en klok tilnærming til disse
utfordringene.

Jeg opplever at religiøse
ledere, f.eks. imamene, er positive til det som Universitetet i Oslo
holder på å utarbeide, og er aktive i forhold
til å kunne delta i det. Så må vi høste
erfaringer før vi kan konkludere om dette er godt nok, eller
om det trengs noe mer.

  Jeg har som første statsråd
tatt initiativ til å opprette et dialogforum mellom
meg og imamene i Norge. Jeg har allerede gjennomført to
møter i dette dialogforumet og skal ha et tredje møte
før sommeren. Vi har etablert et fast forum for et
samarbeid mellom meg, Arbeids- og inkluderingsdepartementet
og imamene som er i Norge. På det området har
vi tatt veldig tydelige og klare initiativ. Jeg er enig i at det
er viktig å ha en god og nær dialog
med denne type religiøse
ledere.





                

