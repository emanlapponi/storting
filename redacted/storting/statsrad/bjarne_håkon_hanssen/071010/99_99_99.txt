  Hjelpemiddelsentral Troms overtok administrasjon
og betjening av tolkeområdet for Finnmark for ca. 1 år
siden. Årsaken var at det ikke var mulig å få søkere
til den ene tolkestillingen ved hjelpemiddelsentralen i Finnmark. Ordningen
med at Troms overtok, har, etter det jeg har fått opplyst,
fungert godt. Jeg har fått opplyst at brukerne i Finnmark
har like gode kommunikasjonsmuligheter med Hjelpemiddelsentral
Troms som med Hjelpemiddelsentral Finnmark i Lakselv.

Brukerne i Finnmark har i hovedsak blitt betjent
av frilanstolker. Det er fem frilanstolker i Troms og to i Finnmark
som er operative pr. i dag. Hjelpemiddelsentral Troms har tre faste
tolkestillinger. To av dem er i permisjon, og den tredje
har sagt opp sin stilling. Troms og Finnmark er derfor for øyeblikket
uten fast ansatte tolker. Jeg har imidlertid fått opplyst
fra Arbeids- og velferdsdirektoratet at Hjelpemiddelsentral Troms
i disse dager er i ferd med å ansette to tolker og en formidler
som forhåpentligvis kan tiltre raskt.

Når det er sagt, vil jeg likevel peke
på at det er behov for en helhetlig gjennomgang av tolkeområdet.
Ett problem er det som representanten Lysklætt
har reist, nemlig at det i de mer tynt befolkede områdene,
som Troms og Finnmark, er vanskelig å få dekket
ubesatte stillinger. Etter endt treårig
utdanning i Oslo, Bergen eller Trondheim blir svært
mange tolker igjen i disse områdene, bl.a. fordi det her
er et etablert tolkemiljø.

Jeg har gitt Arbeids- og velferdsdirektoratet
i oppdrag å sette i gang et utredningsarbeid på tolkeområdet.
Senest innen utgangen av mai neste år skal direktoratet
levere en rapport der det gis en samlet og framtidsrettet oversikt over
området tolking og kommunikasjonstjenester med forslag
til en helhetlig plan for videreutvikling av tjenestetilbudet.

  Jeg må si at i oppfølgingsspørsmålet
har vi nå fått et helt nytt tema på banen,
nemlig spredning av tekniske hjelpemidler, som jo ikke
har noe som helst med døvetolker å gjøre. Hvis
representanten ønsker et skikkelig svar på hva
vi gjør på det området, må jeg
be om å få komme tilbake til det, utover bare å si
at jeg er veldig enig i at dette er kjerneoppgaver for hjelpemiddelsentralene.
Dersom det ikke fungerer godt nok, bør det reises
berettiget kritikk mot det, og da må vi ta tak i det. Jeg
ber om å få anledning til å komme tilbake
med en nærmere redegjørelse
av hvor vi mener vi er hen, og hvor vi skal hen på dette
området.

