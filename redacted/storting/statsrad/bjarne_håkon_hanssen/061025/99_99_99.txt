  Regjeringen tar sikte på å fremme
en proposisjon om en egen diskriminerings- og tilgjengelighetslov
knyttet til nedsatt funksjonsevne i løpet av høsten
2007. Det er viktig å få på plass et
diskrimineringsvern for funksjonshemmede. Det gjelder også krav
til tilgjengelighet og universell utforming innen transport
og IKT.

Mindretallsforslaget i Syse-utvalget om krav
til universell utforming med konkrete tidsfrister også innen transport
og IKT, som representanten Tenden spør om, er ikke
utredet av utvalget. Verken flertallet eller mindretallet
har altså lagt fram noe materiale som belyser gevinster og
kostnader, og høringsinstansene har heller ikke
kunnet forholde seg til noen konsekvensutredning. Jeg
vil anta at bl.a. dette er noe av bakgrunnen for at Bondevik-regjeringen ikke
fulgte opp dette da den la fram St.meld. nr. 40 for 2002-2003, Nedbygging
av funksjonshemmende barrierer.

Hvordan vi best kan fremme tilgjengelighet
og universell utforming innen transport og IKT, vurderer
vi nettopp nå i samarbeid
med andre berørte departementer. Spørsmålet
om hvor langt man bør gå i å sette tidsfrister,
er selvfølgelig helt sentralt i det arbeidet
vi nå skal gjøre. Derfor kan jeg ikke
starte arbeidet med å svare på de spørsmålene
vi skal finne svar på i løpet av denne vurderingen.

 Ja, dette er noe vi skal følge opp
nå. Det er en rød tråd i alt vi gjør, og
vi mener det samme nå som vi mente før.
Derfor er vi nå i gang med et arbeid knyttet til en egen
handlingsplan, som skal inneholde en plan for når vi skal
greie å gjennomføre ulike tiltak knyttet til tilgjengelighet.

Så er det viktig for meg å si
at når vi nå skal jobbe med en egen antidiskrimineringslov
for funksjonshemmede, er min ambisjon og min målsetting
nøyaktig den samme som før,
at vi skal komme ut med en veldig offensiv, modig politikk på dette
med tilgjengelighet, ikke bare innen transport
og IKT, men også i forhold til bygninger, der
vi skal tørre å sette tidsfrister, og vi skal
tørre å si at den loven skal representere et stort
skille i norsk politikk i forhold til tiltak for funksjonshemmede.
Men vi må få gjøre jobben først,
og så skal vi ta debatten om dette når vi så kommer
med et forslag om en slik lov høsten 2007.

 Jeg er glad for det spørsmålet,
fordi det har vært en del misforståelser om dette etter
at vi sa at vi skal lage en egen antidiskrimineringslov.
All type tilgjengelighet skal hjemles i antidiskrimineringsloven, også tilgjengeligheten
til bygninger og anlegg. Men så må de overordnede
bestemmelsene som ligger i antidiskrimineringsloven, selvfølgelig følges
opp i særlovene, både på transportsiden,
på bygg- og anleggssiden, osv. Da er fordelen vår
at parallelt med at vi nå skal lage antidiskrimineringsloven,
skal Kommunal- og regionaldepartementet revidere plan- og bygningsloven.
Det skal legges fram omtrent samtidig som antidiskrimineringsloven.
Den første særloven vi har anledning
til å stramme opp, er plan- og bygningsloven. Der vil den
nye antidiskrimineringsloven få betydning med en gang,
fordi det lovarbeidet skal skje parallelt.

