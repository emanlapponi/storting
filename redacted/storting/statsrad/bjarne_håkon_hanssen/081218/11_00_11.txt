 Jeg synes det har vært interessant å sitte og høre på kontroll- og
                  konstitusjonskomiteens debatt her i dag. Jeg har bare behov for å knytte noen få
                  merknader til dette, sett fra mitt ståsted. 

For det første vil jeg si at vi skal være klar over at det er et utall av
                  varianter av samarbeid mellom våre statlige sykehus og private. Det finnes
                  modeller der vi leier bygningsmasse. Innenfor utstyrsområdet har vi også
                  leiesystemer, leasingsystemer. Vi har varianter av offentlige utbyggere og private
                  driftere. Vi har varianter av private utbyggere og offentlige driftere. Vi har
                  varianter av «kjøp nå – betal senere», «gratis nå» både investering og drift, men
                  kostnaden påløper etter hvert. Det finnes altså et utall av denne typen varianter
                  i systemet. 

Jeg er enig i at vi bør ha en noenlunde pragmatisk tilnærming til dette, og ikke
                  avvise alle slike varianter på et ideologisk grunnlag. Det er i hvert fall ikke
                  mitt ståsted. Men det må fattes beslutninger på rett nivå. Det kan ikke være slik
                  at enhver i systemet kan ta seg til rette i forhold til dette, fordi veldig ofte
                  er det større og mer helhetlige vurderinger som må foretas for å se hvorvidt
                  leieavtalen, leasingen eller privat drifter har betydning for øvrige deler av
                  virksomheten. 

Så det aller viktigste i denne saken er jo at komiteen er enig i at man ikke bare
                  kan ta seg til rette i det systemet. Man kan ikke si at nå har jeg et samarbeid
                  med en privat, så dermed kan jeg bare styre unna enhver beslutningsprosess. Det må
                  fattes beslutninger, slik at man får vurdert om investeringen må ses i sammenheng
                  med noe annet, om det er slik at den faktisk er så gratis som den framstilles, om
                  det er klokt å se på om det finnes alternativ anvendelse til f.eks. en tomt. Det
                  kan være viktig. Denne beslutningen må tas av de organer som har det
                  beslutningsansvaret. Det er jeg veldig glad for at det er oppslutning om, og at
                  det er så klar støtte til at departementet i så måte har forstått og håndtert
                  saken riktig. 

Så noen kommentarer til det Carl I. Hagen bl.a. sier om at vi alle gleder oss over
                  at sykehotellet kommer på plass. Ja, når vi var der vi var, er det ingen tvil om
                  at det var fornuftig at vi til slutt fikk bygd det sykehotellet. Da var
                  investeringene i gang, da var stillasene oppe, da var vesentlige deler av det som
                  nå blir bygningskroppen, bestilt, og det ville uomtvistelig ha påført det
                  offentlige store kostnader dersom man på det tidspunktet hadde avbrutt byggingen.
                  Derfor er vi alle sammen glad for at vi nå får et sykehotell, istedenfor kostnaden
                  ved ikke å få et sykehotell. 

Men det er jo ikke dermed det samme som å si overfor den tidligere direktøren:
                  Vel, vel, hensikten helliger middelet. Vi har jo aldri fått foretatt vurderingen
                  av hvorvidt denne anvendelsen av denne tomten, som er taket på et annet bygg,
                  faktisk er det riktige å prioritere i forhold til et sykehotell. Vi kan aldri få
                  svar på om dette påfører det offentlige helsevesenet kostnader, ved at vi
                  eventuelt må bygge andre steder med andre ting som vi trenger på Radiumhospitalet.
                  Den vurderingen er aldri tatt, for det spørsmålet ble ikke forelagt de
                  myndighetene som hadde ansvaret for å foreta en helhetsvurdering. En
                  helhetsvurdering handler om mer enn hvorvidt det er mulig å drifte et hotell og
                  bygge et hotell i økonomisk balanse. Det handler om å rykke inn i et trangt
                  sykehusområde med et stort bygg. Det kan være at det er viktigere å prioritere den
                  tomten til sykehotell, men den vurderingen er aldri tatt av de myndighetene som
                  har ansvar for det. Så med det utgangspunktet og med den presiseringen deler vi
                  felles glede. 

Ellers registrerer jeg selvfølgelig at talsmannen for det største
                  opposisjonspartiet gjør seg til talsmann for en regel som omtrent høres ut som
                  følger: Hvis du først bryter reglene, må du i hvert fall sørge for at du har et
                  fornuftig formål som utgangspunkt for regelbruddet. Da er det meste tillatt. 

Vel, jeg tror i hvert fall ikke at det kan være en leveregel som Regjeringen og
                  statsråden kan adoptere, og derfor er jeg glad for at komiteen har landet som den
                  har gjort i denne saken. 

