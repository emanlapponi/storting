 Organdonasjon er et prioritert område for Regjeringen. Vi har satt som mål å nå 30 donasjoner pr. million innbyggere i løpet av noen år. Samtidig skal andelen levende giver av nyre fra familie opprettholdes på 40 pst. av det totale antall nyretransplantasjoner.


I 2005 ble det opprettet en nasjonal koordinatorstilling i Helsedirektoratet for å styrke arbeidet med organdonasjon ved landets 28 godkjente donorsykehus. Samme år kom en rapport om tiltak for å oppnå økt organdonasjon i regi av Helsedirektoratet, bl.a. å opprette stillinger som donoransvarlige leger. I oppdragsdokumentet til de regionale helseforetakene for 2008 ble det gitt føringer om at donoransvarlige leger ved universitetssykehusene skulle få frigjort tid til å utføre oppgaven. Dette er videreført i 2009. Samtidig skal de regionale helseforetakene legge trykk på tiltak for å øke antall tilgjengelige organer.


Norsk ressursgruppe for organdonasjon – også ofte forkortet til NOROD – har fått midler til å styrke opplæringen av helsepersonell i spørsmål om organdonasjon, og et særlig viktig tema er kommunikasjon med pårørende i krise. Stiftelsen Organdonasjon får tilskudd til informasjonsarbeid i befolkningen. Fra 2009 er tilskuddet styrket med 1 mill. kr.


I 2007 nedsatte departementet en arbeidsgruppe som skulle anbefale tiltak for å øke antall organdonasjoner. Stiftelsen Organdonasjon var representert i arbeidsgruppen. Rapporten kom i mai 2008. Gruppen konkluderte med at det var behov for en nasjonal koordinatorfunksjon for organdonasjon som skulle gi råd til departementet, følge opp de regionale helseforetakenes arbeid med organdonasjon og etablere systemer for kompetanseutvikling.


Ansvaret for koordinatorfunksjonen skulle legges til Helsedirektoratet. Direktoratet skal nå sette sammen en gruppe som skal ivareta funksjonen som nasjonal koordinator. Gruppen skal ha en kontaktperson under ledelse av avdelingsdirektør og i tett samarbeid med divisjonsdirektør. Totalt omfatter funksjonen to hele stillinger som fordeles på flere personer. På denne måten blir funksjonen mindre utsatt og sårbar ut fra de vurderinger Helsedirektoratet har gjort seg. Ønsket om en synlig sterk fagperson skal ivaretas av leder for det nye nasjonale fagrådet for organdonasjon og transplantasjon som skal etableres om kort tid. Samlet vil, etter min mening, disse tiltakene styrke den nasjonale koordinatorrollen og feltet organdonasjon. Organiseringen skal evalueres etter tre år.


