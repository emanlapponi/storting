 Representanten Dåvøy har vist et stort engasjement for denne pasientgruppen gjennom både interpellasjon og flere skriftlige spørsmål. Jeg håper at vi gjennom våre svar på dem har vist at vi også er opptatt av et godt helsetilbud til pasienter med CFS/ME, og at det skal være en del av Helse-Norges tilbud.


For perioden 2007–2009 er det bevilget 15 mill. kr over statsbudsjettet til å opprette et nasjonalt kompetansenettverk for CFS/ME basert på eksisterende fagmiljøer. Midlene, som forvaltes av Helsedirektoratet, er brukt til økonomisk støtte til diverse fagutviklingsprosjekter og informasjon rettet mot helsetjenesten, pasienter og pårørende. Satsingen har bidratt til merkbart bedre kunnskap om diagnosen både i primær- og spesialisthelsetjenesten. I tillegg gjøres det et betydelig arbeid i pasientorganisasjonene og fagmiljøene for å øke kompetansen om denne lidelsen.


Representanten Dåvøy legger til grunn at pasientgruppen ikke er nevnt i oppdragsdokumentet for 2009. Det må bero på en misforståelse. I oppdragsdokumentet for 2009 til Helse Nord, som jeg sendte ut 5. januar, ber jeg det regionale helseforetaket om å sikre et godt spesialisthelsetjenestetilbud til alle som er rammet av CFS/ME. Jeg har videre lagt til grunn at Helse Nord benytter det nasjonale behandlingstilbudet for de aller sykeste pasientene, som er under oppbygging i Helse Sør-Øst RHF. Dette er en gjentakelse av kravene fra tidligere år. Tilbudet til de aller sykeste forventes ferdigstilt i løpet av første halvår 2009, ifølge informasjon fra Helse Sør-Øst.


Det tar tid å bygge opp gode faglige tilbud. Høsten 2008 ble det etablert et tilbud til pasienter med CFS/ME ved Universitetssykehuset Nord-Norge i Tromsø. Helse Nord RHF planlegger i 2010 i et samarbeid mellom UNN og Nordlandssykehuset å bygge opp et tilbud i Bodø. Gjennom et slikt samarbeid vil pasientene i regionen få et koordinert og godt spesialisthelsetjenestetilbud.


Oslo universitetssykehus HF har etablert en poliklinikk og et ambulant team for pasienter som er rammet av CFS/ME. Jeg vil også forsikre meg om at Helse Nord RHF drar nytte av erfaringene som gjøres i Oslo ved videre oppbygging av tilbud til denne pasientgruppen i regionen.


