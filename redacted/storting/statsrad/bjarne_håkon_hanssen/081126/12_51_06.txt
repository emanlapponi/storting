 Jeg har ikke brutt ned tallene på månedsbasis, så jeg svarer med utgangspunkt i det som er virkningene for de framlagte budsjettene på årsbasis, dvs. for perioden 2002–2005. Det som er bakgrunnen for de tallene jeg har brukt, er SSBs estimerte tall for denne perioden, som samlet sett viser en økning på 632 årsverk i pleie- og omsorgssektoren i den forrige stortingsperioden. Isolert sett viser SSB-tallene for pleie- og omsorgssektoren en samlet økning på om lag 544 årsverk i perioden 2002–2003. For perioden 2003–2004 var det en økning på 1 726 årsverk, mens det for perioden 2004–2005 var en reduksjon på om lag 1 600 årsverk. Samlet sett viser SSBs estimater etter min mening at årsverksveksten i forrige stortingsperiode var svært svak. Derimot viser de samme tallene fra SSB en betydelig årsverksvekst i 2006 og 2007 på til sammen om lag 11 000 årsverk.


Jeg er veldig klar over at det er all grunn til å bruke begrepet estimat, for i løpet av den perioden som jeg nå redegjorde for, går det et tidsskille mellom 2003 og 2004 i måten man regner på. Derfor må man bruke begrepet estimat. Det er altså et anslag fra SSB.


Min oppfatning er at når vi møtes i denne salen og skal diskutere hva som har skjedd, synes jeg ikke det er urimelig av den ansvarlige statsråden å henvise til tall fra SSB. Så må man gjerne diskutere om de tallene er riktige eller ikke, men normalt bruker det å være en relativt bred oppslutning i det politiske miljøet om at hvis man bruker tall fra Statistisk sentralbyrå, har man i hvert fall ikke en parts interesse i tallene. Da er det et forsøk på et nøytralt anslag. Derfor har jeg vært veldig nøye med å forholde meg til en tabell fra Statistisk sentralbyrå der disse tallene som jeg nå refererte, framgår.


