 Det kan godt være, som representanten Lønning er opptatt av, at det er viktig å framstille tallene på flere måter. Jeg har ingen problemer med å si at hvis en tar med utgangspunktet i år 2001, er det ikke en vekst på 500, men en vekst på i overkant av 2 000–2 500 eller deromkring – som om det gjør historien så veldig mye bedre. Vel, i så fall vil det imponerende resultatet fra den forrige regjeringen være at i løpet av fire år greide man å få til en vekst i pleie- og omsorgssektoren i Norge på 2 500 – ikke 500. Det viser allikevel at den forrige regjeringen til de grader ikke prioriterte denne sektoren på samme måte som det denne regjeringen gjør, som med den regnemåten har hatt en vekst på over 11 000 på to år.


Jeg kan forsikre representanten Lønning om at jeg føler meg ganske trygg på at når vi er ferdig med 2009 – og uansett hvordan vi regner – vil tallet 10 000 være overoppfylt.






                

