 La meg starte med å si at denne statsråden uttaler seg sannferdig fra Stortingets talerstol. Og hvis vi nå kan være enige om å bruke Statistisk sentralbyrås tall, har vi kommet et langt stykke på vei. Da har vi dokumentert forskjellene på de to regjeringene.


Så til det spørsmålet som nå ble stilt:


De regionale helseforetakene skal sørge for at befolkningen tilbys spesialisthelsetjenester i og utenfor institusjon, herunder polikliniske radiologiske undersøkelser. Oppgaven løses dels ved at pasienter undersøkes ved offentlige poliklinikker ved helseforetakene, dels ved at det kjøpes undersøkelser ved private røntgeninstitutt.


Disse tjenestene finansieres som en kombinasjon av takster fra folketrygden og betaling fra de regionale helseforetakene. Tall fra Nav, som administrerer takstordningen, viser at volumveksten ved private røntgeninstitutter var på 50 pst. i perioden 2002–2006. I samme tidsrom var det en vekst ved poliklinikkene på 34 pst. Nivået i 2008 er ikke lavere enn i 2006. Det har altså vært en sterk vekst på området de siste årene.


Så er det viktig å få med seg at det kan være relativt store forskjeller i ventetid mellom de forskjellige aktørene, og forventet ventetid for lavt prioriterte pasienter er til dels lang for enkelte typer undersøkelser. Jeg synes at dette er alvorlig, og det er grunn til å se på det. Derfor har jeg bedt de regionale helseforetakene om å vurdere det eksisterende tilbudet av poliklinisk radiologi opp mot sitt sørge for-ansvar. Jeg har gitt en frist for tilbakemelding på dette spørsmålet til midten av desember, dvs. til midten av den kommende måneden.


Jeg tror også det er viktig å få med seg at enkelte henvisninger er påtrykt firmalogo, kart og informasjon om et spesielt privat institutt, men det betyr ikke at undersøkelsen 

må

 gjøres ved det angitte firmaet. Pasienter med henvisning har de samme rettigheter ved alle aktuelle tjenesteytere – offentlige som private. I foretaksmøtene med de regionale helseforetakene vil departementet stille nye krav til framtidige avtaler med private røntgeninstitutter. Ett krav er at det skal trykkes informasjon på instituttenes egenproduserte henvisningsblanketter om at pasienten har rett til å velge alternative tjenesteleverandører. Departementet vil også stille krav om at regionale helseforetak gjennomgår informasjon på sine nettsider og andre kanaler, slik at relevant informasjon blir tilgjengelig på en bedre måte enn i dag. I tillegg legger vi opp til at forventet ventetid hos de private røntgeninstituttene skal offentliggjøres på nettsiden «frittsykehusvalg.no».


