 Jeg må si at jeg faktisk er litt overrasket over den debatteknikken som representanten Lønning nå bruker. Jeg vet selvfølgelig at formålet med disse tallene er å vurdere hva den forrige regjeringen gjorde på dette området, opp mot det denne regjeringen gjør på dette området. Det er grunnlaget for den politiske debatt.


Den forrige regjeringens innvirkning på antall ansatte i pleie- og omsorgssektoren i forrige periode, startet gjennom at den korrigerte Stoltenberg I-regjeringens budsjett for 2002. Så Høyre, som var regjeringsparti i forrige stortingsperiode, fikk innflytelse på budsjettene, og dermed antall ansatte, fra og med budsjettet for 2002.


Hvis vi skal måle effekten av den politikken som den forrige regjeringen førte, opp mot effekten av denne regjeringens politikk, må vi ta utgangspunkt i budsjettårene 2002, 2003, 2004 og 2005 og måle mot det som skjedde da vi fikk innflytelse over budsjettet i 2006.


