 Det representanten Woie Duesund nå tar opp, er veldig viktig.
Det handler om norskopplæring knyttet i og for seg til arbeidsinnvandreren,
men minst like viktig er det, vil jeg si, at vi nå ser mange arbeidsinnvandrere
bringe med seg familien, da det danner grunnlag for familiegjenforening.
Ikke minst for de familiegjenforente til arbeidsinnvandrere er norskopplæring
kjempeviktig, så vi ikke gjør den samme feilen som vi gjorde
på 1960- og 1970-tallet, da mange ektefeller til familieinnvandrere
ikke kom ut i jobb. Da blir effekten av arbeidsinnvandringen dårligere,
og det er ikke bra for de kvinnene, hovedsakelig, som berøres. I
den stortingsmeldingen om arbeidsinnvandring som jeg vil legge fram ganske
snart, er norskopplæring knyttet til arbeidsinnvandreren, men ikke
minst til de familiegjenforente til arbeidsinnvandreren, et viktig tema,
der vi vil invitere Stortinget til en drøfting av hvilken vei vi
skal gå for å styrke norskopplæringen for disse gruppene.





                

