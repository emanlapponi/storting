 La meg starte med å si at jeg er glad for spørsmålet.
Det er ingen tvil om at det representanten spør om, er veldig viktige
problemstillinger for det norske samfunnet, for det handler på mange
måter om det å bekjempe sosial dumping, og det handler på
mange måter om å ta vare på vår samfunnsmodell.
Der tror jeg både Regjeringen og regjeringspartiene og Kristelig Folkeparti
har felles ambisjoner. 

Regjeringen ønsker at det skal være
attraktivt for arbeidsinnvandrere å komme til Norge, og det er viktig
at alle som jobber her, sikres skikkelige lønns- og arbeidsvilkår.
Det er interessant at en undersøkelse som Arbeidstilsynet har fått
foretatt, viser at virksomheter som driver sosial dumping, er i utakt med
holdningene til folk flest. Åtte av ti nordmenn vil boikotte virksomheter
som driver sosial dumping. 

Regjeringen har siden tiltredelsen høsten
2005 arbeidet systematisk med å få på plass tiltak for
å oppnå ryddige arbeidsforhold gjennom handlingsplanen mot sosial
dumping. Vi erfarer nå at arbeidet har effekt. Både Arbeidstilsynet
og byggebransjen melder om bedringer. Det betyr likevel ikke at alt er bra.
Økt oppmerksomhet og nye effektive tiltak vil antagelig i første
omgang føre til at flere eksempler blir avdekket, noe jeg mener vi
har sett den siste tiden. 

Regjeringen har økt Arbeidstilsynets
budsjetter kraftig, senest med 10 mill. kr for 2008. Denne økningen
skal bidra til forsterket tilsynsinnsats og styrking av etatens arbeid med
å gi målrettet og god informasjon til arbeidsgivere og arbeidsinnvandrere.

Arbeidstilsynet kan nå bruke pålegg, stansing og tvangsmulkt
ved tilsyn med lønns- og arbeidsvilkår etter allmenngjøringsloven
og utlendingsloven. Sammen med økt bemanning har dette ført
til et mer effektivt tilsyn. Tilsynsrapportene viser nå en positiv
utvikling. Dette betyr at Regjeringens styrking av etaten har vært
en riktig prioritering. 

Selv om handlingsplanen mot sosial dumping
ser ut til å virke, er det viktig å holde innsatsen oppe for
å motvirke at det danner seg et B-lag i norsk arbeidsliv. Derfor kommer
Regjeringen i løpet av dette halvåret med flere nye tiltak.
La meg nevne noen: 

Rett før påske
ble det innført såkalt påseplikt for oppdragsgivere og
innsynsrett for tillitsvalgte ved allmenngjøring av tariffavtaler.
Forskriften pålegger hovedleverandører ansvaret for å
påse at underleverandører følger allmenngjøringsforskriftene.
Tillitsvalgte hos hovedleverandøren får innsyn i lønns-
og arbeidsvilkår hos underleverandørene for å kunne undersøke
om vilkårene er i samsvar med kravene. Dersom det oppdages brudd,
kan de gi opplysningene til tilsynsetatene, slik at disse kan følge
opp. 

Videre, og dette tror jeg er veldig viktig: 

Alle arbeidstakere som utfører arbeid
på bygg- og anleggsplasser, ca. 300 000 personer, skal ha ID-kort
innen sommeren 2008. Forskriften ble vedtatt i fjor, den er satt i kraft,
og produksjonen av ID-kort er i full gang. 

Fra 1. mars
2008 gjelder skjerpede krav til offentlige oppdragsgivere i stat og kommune
ved kjøp av tjenester og bygg- og anleggsarbeid. Ifølge reguleringen
må oppdragsgiverne stille kontraktsrettslige krav om at arbeidstakerne
skal ha normale lønns- og arbeidsvilkår. Oppdragsgiverne skal
dessuten gjennomføre nødvendige kontroller for å sjekke
at krav til lønns- og arbeidsvilkår faktisk blir overholdt,
og sanksjonere dersom det oppdages brudd. 

Forskrift om
obligatorisk melde- og registreringsplikt for bemanningsforetak som skal
drive virksomhet i Norge, og forbud mot innleie fra virksomheter som ikke
er registrert, har vært på høring med frist 10. januar
2008. Det planlegges å vedta den nye forskriften i løpet av
våren, med full implementering av ordningen høsten 2008. 

Vi mener disse tiltakene vil ha god effekt. For å
sikre en fortsatt oppmerksomhet rundt sosial dumping vil Regjeringen arrangere
en erfaringskonferanse 13. mai 2008. Sammen med partene i arbeidslivet vil
vi her oppsummere erfaringene med arbeidet mot sosial dumping så langt,
og drøfte behovet for eventuelle nye tiltak, ikke minst med fokus
på nye bransjer. 

