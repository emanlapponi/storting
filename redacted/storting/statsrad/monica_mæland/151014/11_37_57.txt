 Tusen takk for et spørsmål om en veldig viktig sak.


Vanskelige markedsforhold har ført til at Store Norske Spitsbergen Grubekompani har kommet i en veldig vanskelig økonomisk situasjon. Regjeringen foreslo på denne bakgrunnen våren 2015 å styrke likviditeten i gruveselskapet med 500 mill. kr gjennom lån og kjøp av eiendom fra Store Norske-konsernet. Dessverre har markedsforholdene de påfølgende månedene og fram mot i dag ytterligere forverret seg, og prisforventningene for kull framover er nedjustert. I september 2015 konkluderte derfor selskapets styre med at det i dag ikke er økonomisk grunnlag for videre oppfaring og drift i Lunckefjell-gruven. Det pågår nå en dialog mellom styret og Nærings- og fiskeridepartementet, hvor vi bl.a. diskuterer tilpasninger i driften. Selskapet har fått aksept fra departementet og sin bankforbindelse for ikke å produsere et panel i Lunckefjell som allerede er oppfart. Vi diskuterer også muligheten for driftshvile i Svea og Lunckefjell med tilhørende kapitalbehov samt andre alternativer.


Situasjonen i selskapet er med andre ord veldig utfordrende. Vi skal gjøre grundige vurderinger av de ulike alternativene for framtidig drift og aktivitet i Store Norske. I disse vurderingene kommer vi til å legge vekt på svalbardpolitiske forhold, i tillegg til de forretningsmessige. Dette er en stor og omfattende sak, og det er for tidlig å si noe om når departementets vurdering vil være klar, men la meg understreke at vi jobber så raskt som mulig, og regjeringen vil på egnet måte komme tilbake til Stortinget om saken.


Regjeringen er opptatt av Svalbard og Longyearby-samfunnet. Vi ønsker en utvikling som understøtter de overordnede målene i norsk svalbardpolitikk. En viktig del av dette er å opprettholde både næringsaktivitet og bosetting på Svalbard.


Tradisjonelt sett har vår tilstedeværelse på Svalbard vært basert på samvirke mellom forskning, undervisning, reiseliv og kulldrift. Når kulldriften nå reduseres, er det naturlig å se nærmere på behovet for omstilling til annen næringsvirksomhet, og regjeringen vurderer også mulige omstillingstiltak.


Samtidig utarbeider regjeringen en ny stortingsmelding om Svalbard. Utviklingen i Store Norske og omstillingsbehovet for Longyearby-samfunnet kommer selvfølgelig til å være viktige temaer i meldingen.


Samtidig er det svalbardpolitiske bildet sammensatt. Det er utviklingstrekk og utfordringer som krever en overordnet tilnærming. Vi vil i meldingsarbeidet foreta en helhetlig gjennomgang av den norske svalbardpolitikken.


