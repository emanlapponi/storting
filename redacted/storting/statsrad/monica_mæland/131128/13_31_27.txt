 Først og fremst: Takk for hyggelig hilsen fra interpellanten.


En av Høyre–Fremskrittsparti-regjeringens viktigste oppgaver er å tilrettelegge for økt næringsutvikling over hele landet. Vi skal gi bedre rammebetingelser til næringslivet og styrke konkurransekraften til virksomheter i Fastlands-Norge. Vår overordnede næringspolitikk vil komme alle deler av Norge til gode, også innlandsfylkene. Tilleggsproposisjonen til statsbudsjettet viser med all tydelighet at regjeringen har startet arbeidet allerede fra første dag.


Som ny nærings- og handelsminister er det viktig for meg å bli kjent med næringslivet i Norge. Derfor skal jeg bruke månedene framover på å gjennomføre en lytteturné til regioner i hele landet. Det første regionbesøket var jeg på i forrige uke, og turen gikk nettopp til Innlandet.


Som interpellanten kjenner til, finnes det sterke innovative miljøer i Innlandet. Jeg har foreløpig møtt aktører ved to av disse miljøene: Hedmark Kunnskapspark på Hamar og klyngemiljøet på Raufoss. Den skaperkraften og de mulighetene som ligger her og andre steder i Innlandet, skal vi bygge videre på.


Jeg er samtidig klar over at det er store forskjeller mellom regionene og kommunene i landsdelen.


Innlandet er beriket med store skogressurser. Rundt 40 pst. av avvirkningen fra norske skoger skjer her, og skogressursene har dannet grunnlaget for en stor skog- og trebasert næring. Utviklingen i sektoren har imidlertid vært negativ de siste årene, noe som bl.a. har gitt seg utslag i nedleggelse av flere store treforedlingsbedrifter.


Interpellanten mener at Stoltenberg II-regjeringen «hadde et sterkt engasjement for utvikling av innlandsfylkene». Det er helt sikkert riktig. Det har imidlertid ikke bidratt til å snu den negative utviklingen vi ser innen en av Innlandets viktigste næringer.


Den tremekaniske industrien er av stor betydning for Innlandet, og i forrige uke møtte jeg en av regionens største aktører, nemlig Moelven. De påpeker at det er utfordringer innen den tre- og skogbaserte sektoren, men også at det absolutt finnes betydelige muligheter.


Skognæringen er viktig for Norge, og regjeringen vil arbeide for å forbedre rammebetingelsene for denne. Vi har sagt at vi vil forbedre treforedlingsindustriens konkurransekraft, bl.a. ved å forenkle transportreglene og styrke mulighetene for produkt- og teknologiutvikling. Vi vil arbeide med rammevilkår som bidrar til å utvikle hele den trebaserte næringen, og som stimulerer næringen til å utvikle nye markedsområder.


Innlandet er også en reiselivsregion, og ikke minst innenfor vintersport har regionen en sterk profil. Også for denne næringen vil regjeringen sikre gode og forutsigbare rammevilkår. Vi ønsker bl.a. et mer målrettet markedsarbeid ved å samle ressursene i større reisemålsselskaper. Departementet har bl.a. nedsatt et strukturutvalg på nasjonalt nivå med seks regionale prosjektgrupper under seg, og Oppland og Hedmark deltar i to av disse.


Regjeringen vil legge til rette for at næringslivet i hele Fastlands-Norge får økt konkurransekraft. Slik vil det skapes flere trygge arbeidsplasser, og slik sørger vi for bedre finansiering av velferdsordningene.


En viktig forutsetning for å få dette til er at næringslivet må forske mer. Vi må bli enda flinkere til å transformere fremragende forskning til innovative produkter og løsninger – produkter som bedrifter kan leve av, og som vil skape arbeidsplasser og øke verdiskapingen.


Det er derfor regjeringen foreslår tydelige og betydelige prioriteringer i statsbudsjettet for neste år: Vi finansierer etableringen av Global Centre of Expertise-programmet, og jeg har merket meg at en god kandidat til å ta denne rollen bl.a. befinner seg på Raufoss.


Regjeringen styrker Brukerstyrt innovasjonsarena med 80 mill. kr. Vi forbedrer SkatteFUNN-ordningen betydelig gjennom å heve grensen for fradrag fra dagens nivå på 5,5 mill. kr til 8 mill. kr. Den seneste årsrapporten fra SkatteFUNN viser for øvrig at mange bedrifter i Hedmark og Oppland har fått godkjent nye prosjekter innen ordningen det siste året. Det kan og bør bli enda flere.


Regjeringen har startet arbeidet med å sikre næringslivet over hele landet gode rammebetingelser. Regjeringen legger opp til reduserte skatter og avgifter. Vi vrir sammensetningen av utgiftene og reduserer utgiftsnivået innenfor en ansvarlig ramme av oljepengebruk.


Forslagene om å redusere formuesskatten og fjerne arveavgiften har stor betydning for norske bedrifters konkurransekraft og for den langsiktige evnen til å finansiere nye investeringer. Dette er tiltak som forbedrer rammebetingelsene for næringslivet i hele landet, kanskje særlig for små og mellomstore bedrifter, også i Hedmark og Oppland.


For næringslivet i Innlandet og resten av Norge representerer infrastrukturen en daglig utfordring. Derfor er satsingen på infrastruktur noe av det viktigste denne regjeringen skal gjøre for å forbedre næringslivets rammevilkår. Innlandet ligger i hjertet av mange transportforbindelser i landet, mellom nord og sør og øst og vest. Landets hovedflyplass ligger nært. Alt dette er en styrke for næringslivet i området. Regjeringen har slått fast at det må bygges mer vei og bane i landet, og har fulgt opp dette i tilleggsproposisjonen til statsbudsjettet – fordi en god samferdselspolitikk også er god næringspolitikk.


Etter åtte år i regjering nedsatte Stoltenberg II-regjeringen i valgkampen Innlandsutvalget. Høyre og Fremskrittspartiet har ikke brukt like lang tid på å vurdere hvorvidt vi er enig i hvor hensiktsmessig dette er.


Jeg støtter Innlandsutvalgets arbeid, men jeg varsler herved at vi kommer til å gjøre noen endringer. For å styrke utvalgets næringsmessige relevans bytter vi ut noen av utvalgets medlemmer med representanter fra næringslivet. Vi ønsker også å signalisere at den betydning samferdsel har for næringsutvikling og bosetting, skal gjenspeiles sterkere i utvalgets mandat. Hensikten med dette er å gjøre utvalget mer næringsrettet og mer framoverskuende.


Jeg har pekt på noen viktige satsingsområder i regjeringens politikk for å sikre konkurransekraft for norske arbeidsplasser. Regjeringen ønsker et godt samspill med bedrifter og næringsmiljøer i hele landet for å styrke konkurransekraften for næringslivet i Fastlands-Norge – og næringslivet i Innlandet. Jeg ser videre fram til å motta Innlandsutvalgets rapport med deres råd om hvordan Innlandet skal bli en enda mer attraktiv region å bo og drive virksomhet i.


