 Som det framgår av Sundvolden-plattformen, så er regjeringen opptatt av å øke bruken av bilaterale investeringsavtaler, såkalte BITs, der det er hensiktsmessig.


Hovedformålet med å inngå investeringsavtaler er å beskytte norske investeringer i utlandet, spesielt i land der det er en politisk og økonomisk ustabil situasjon, og å sikre at norske bedrifter kan konkurrere på lik linje med bedrifter fra andre land. Det er også et viktig hensyn at avtalene skal fremme investeringer i utviklingsland og bidra til økonomisk utvikling i disse landene.


Norge har ikke inngått BITs siden midten av 1990-tallet. Det har vært gjort mange forsøk på å løse de rettslige og politiske problemene som avtalene reiser, men det er sterke og beskyttelsesverdige interesser som står mot hverandre: investors behov for vern og staters rett til å regulere på eget territorium.


EU-kommisjonen har siden 2009 hatt mandat til å forhandle om investeringsbeskyttelse på vegne av medlemslandene. EU har ikke utarbeidet en modellavtale, men har satt opp en rekke målsettinger for innholdet i slike avtaler. EU forhandler nå for tiden om investeringsbeskyttelse med flere land.


I slutten av mars sendte EU et forslag til bestemmelser om investeringsbeskyttelse og investor-stat-tvisteløsning i en framtidig handels- og investeringsavtale med USA, TTIP, på offentlig høring. Fristen for denne høringen går ut i juli.


Regjeringen arbeider med et nytt mandat for bilaterale investeringsavtaler, med utgangspunkt i modellavtalen som ble sendt på alminnelig høring i januar 2008. Den overordnede målsettingen er å komme fram til en løsning som ivaretar både næringslivets behov for beskyttelse ved investeringer i utlandet og vertslandets rett til legitim myndighetsutøvelse.


Vi vet ennå ikke hvor mye det nye utkastet til mandat vil avvike fra det som var på høring i 2008, men dette er et tema som har stor offentlig interesse, og det er lenge siden høringen fant sted. Vi mener derfor det er riktig å gi alle interessenter anledning til å komme med innspill, og jeg kan bekrefte at vi vil sørge for at saken blir sendt på bred høring.


