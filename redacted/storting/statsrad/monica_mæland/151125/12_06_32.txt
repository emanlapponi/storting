 VimpelCom-saken er en veldig alvorlig sak, og det er også blitt understreket av de siste ukers hendelser. Jeg har siden jeg ble kjent med saken, oppfordret Telenor til å vise størst mulig åpenhet, og jeg har også etter beste evne forsøkt å belyse saken overfor Stortinget, bl.a. i høring i kontroll- og konstitusjonskomiteen og i flere brev til samme komité.


Samtidig er det slik at jeg må forholde meg til de rammer for eierskapsutøvelsen som Stortinget har vedtatt. Nærings- og fiskeridepartementet kan ikke opptre som etterforsker eller framtvinge informasjon som ikke gis oss når vi etterspør den. Til syvende og sist må vi basere oss på den informasjonen selskapene gir oss. I denne saken har det altså vist seg at vi ikke er blitt informert godt nok og sågar feilinformert, og på bakgrunn av det konkluderte jeg med at jeg ikke lenger hadde tillit til styrets leder.


Som representanten Pollestad viser til, pågår det nå gjennomganger og etterforskning i saken, og vi forventer at dette skal skape klarhet rundt de faktiske forhold, og jeg ser også fram til å få alle fakta på bordet.


Så er det også slik at jeg er invitert til en ny høring i kontroll- og konstitusjonskomiteen i denne saken. Det er en invitasjon jeg selvsagt takker ja til, og jeg ser også fram til der å kunne gi en nærmere redegjørelse for departementets eierskapsutøvelse i denne saken.


