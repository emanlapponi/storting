 Jeg er veldig fornøyd med at en samlet næringskomité tilrår at Stortinget vedtar forslagene til endringer i stiftelsesloven om å opprette en stiftelsesklagenemnd.


Forslaget innebærer at behandling av klager over Stiftelsestilsynets enkeltvedtak overføres fra departementsbehandling til et ekspertorgan, en klagenemnd. Det vil bidra til at behandlingen blir uavhengig av politiske hensyn eller annen departemental styring. På denne måten kan vi også sikre størst mulig grad av likebehandling for klagerne. Departementet skal ikke kunne instruere nemnda i enkeltsaker eller omgjøre nemndas enkeltvedtak i medhold av forvaltningsloven § 35. Nærings- og fiskeridepartementet vil imidlertid kunne avgi generelle tolkningsuttalelser om stiftelsesloven, siden lovansvaret ligger i departementet.


Siden endringene i stiftelsesloven i 2005 har det skjedd nesten en dobling av antallet klager som blir sendt til departementet. Sakene har vist seg å være mer kompliserte og tidkrevende enn det man antok, og de reiser vanskelige og sammensatte skjønnsmessige vurderinger. Ut fra hensyn til både tidsbruk og faglig ekspertise er også dette argumenter for at klagene bør flyttes fra departementsbehandling til en uavhengig klagenemnd.


Stiftelsesklagenemnda skal bestå av tre medlemmer. De oppnevnes for en periode på fire år, med mulighet for gjenoppnevning. Stiftelsesklagenemnda skal også ha et sekretariat. Det er Kulturdepartementet som har ansvaret for opprettelsen av klagenemnda, og Stiftelsesklagenemnda vil bli underlagt Kulturdepartementet i administrative spørsmål.


De årlige kostnadene ved en stiftelsesklagenemnd er anslått til 1,8 mill. kr. Nemnda foreslås finansiert gjennom en økning av den årlige avgiften for stiftelser. Den største kostnadsøkningen legges til stiftelser med høyest egenkapital, slik at avgiften øker med størrelsen på egenkapitalen. Det er rimelig å anta at en stiftelse med stor egenkapital har større evne til å betale for klagebehandlingen enn en stiftelse med liten egenkapital. I tillegg krever de større stiftelsene ofte mer ressurser til klagebehandlingen, og dårlig drift av en stor stiftelse vil ha større konsekvenser enn for en liten stiftelse.


Det årlige tillegget til årsavgiften som stiftelsene må betale for drift av nemnda, beløper seg fra 6 kr til 4 100 kr, avhengig av størrelsen på stiftelsens egenkapital. Generelt dreier det seg om svært små beløp for nesten enhver stiftelse.


Forslaget innebærer for øvrig at alle utgifter og inntekter som følger av forslaget, dekkes innenfor Kulturdepartementets gjeldende budsjettramme.


