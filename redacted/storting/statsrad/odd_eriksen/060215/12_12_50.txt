 I Soria Moria-erklæringen går
Regjeringen inn for å føre en restriktiv
politikk i forhold til motorisert ferdsel i utmark, og at prøveordningen
med lokal forvaltning av motorferdsel i utmark evalueres før
en gjør endringer i lovverket.

Det har i flere år vært gjennomført
et forsøk med planstyrt motorferdselforvaltning i noen
kommuner for å klarlegge hvorvidt formålet med
motorferdselloven kan oppfylles bedre ved å kople
praktiseringen nærmere opp til lokale planvedtak og planprosesser etter
plan- og bygningsloven. Forsøket er nå avsluttet,
og Norsk institutt for naturforskning har framlagt sin evalueringsrapport.

Materialet fra
evalueringen går inn som grunnlag for prosjektet Motorferdsel
og samfunn, som startet opp ettersommeren 2005. Dette prosjektet
skal gjennomgå det som finnes av kunnskap og erfaringsmateriale
om motorferdsel i vid forstand, og ved hjelp av en rådgivningsgruppe
forsøke å drøfte seg fram til et mest
mulig felles ståsted for framtidig motorferdselpolitikk.
Prosjektet skal avsluttes og en rapport skal framlegges sommeren
2006, altså sommeren i år.

Når denne rapporten foreligger, vil
Regjeringen få et bredere grunnlag for å vurdere
om det er behov for endringer i dagens motorferdselregelverk. Dersom
det bl.a. med bakgrunn i prosjektet Motorferdsel og samfunn viser seg å være
behov for lovendringer, vil et slikt forslag tidligst bli fremmet
for Stortinget vårsesjonen 2007.

