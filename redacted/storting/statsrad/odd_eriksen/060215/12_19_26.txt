 Nærings- og handelsdepartementet har
ansvar for å opprettholde
en infrastruktur for utarbeidelse av standarder, og over departementets
budsjett for i år bevilger vi 24,8 mill. kr til
standardiseringsarbeid. Det daværende Norges Standardiseringsforbund
ble i 2003 slått sammen med tre andre standardiseringsorganisasjoner
for å oppnå effektiviseringsgevinster. Jeg er
glad for at vi nå kan se klare resultater av denne sammenslåingen.
Den nye organisasjonen, Standard Norge, kan vise til en
svært positiv utvikling når det gjelder oversettelse
av standarder. Tallene vi har mottatt fra Standard Norge, viser
en økning i antallet oversatte standarder fra 40 i 2004
til 90 i 2005, altså mer enn en fordobling. Denne kraftige økningen
er et resultat av sammenslåingen av fire standardiseringsorganisasjoner,
og at det nå er en sentral styring av ressursene
til oversettelse.

I tillegg har Standard Norge under
etablering en terminologidatabase som vil være
et viktig verktøy for å lette oversettelsesarbeidet,
og som vil bidra til at viktige standarder raskere vil kunne bli
oversatt til norsk enn tidligere.

Tekniske regler og forskrifter som er EØS-relevante, oversettes
til norsk. Utfordringen er imidlertid at mange tekniske regler og
forskrifter inneholder grunnleggende krav til helse, miljø og
sikkerhet, og viser til standarder når det gjelder de mer
detaljerte tekniske kravene. I de tilfeller hvor standarder som
er gitt i henhold til EU-direktiver, ikke blir oversatt
til norsk, vil en del av vårt tekniske regelverk foreligge
på et fremmed språk. Dette er en problemstilling
som Nærings- og handelsdepartementet og Standard Norge
er svært opptatt av.

Nærings- og handelsdepartementets
bevilgning til standardisering skal
konsentreres om opprettholdelse av infrastrukturen og om prosjekter
og tiltak som naturlig støtter opp under denne målsettingen.
Hvorvidt midler innenfor denne rammen kan brukes
til oversettelse, er det opp til Standard Norge selv å vurdere.
Vi øremerker i utgangspunktet ingen midler spesielt
til oversettelse av standarder.

I Norge er det flere departementer
og underliggende etater som ivaretar forbruker- og arbeidstakerhensyn,
i tillegg til myndighetenes krav til helse, miljø og
sikkerhet. Fagmyndighetene har i slike tilfeller et ansvar for å vurdere
om standardene bør oversettes til norsk. Dette vil si at
fagmyndighetenes bevilgninger til oversettelse kan ses på som
et mål på deres interesse
for å få viktige standarder på deres
ansvarsområder oversatt. Dessverre er det slik at fagmyndighetene
i begrenset grad har prioritert ressurser til oversettelser av standarder.

Jeg vil følge utviklingen nøye
framover når det gjelder oversettelse av standarder,
og ta initiativ til at fagmyndighetene bidrar
til at de utfordringer som representanten
her tar opp, blir ivaretatt på en best mulig måte.

