 Regjeringen vil føre en
aktiv næringspolitikk hvor staten er engasjert i partnerskap
med næringslivet og arbeidstakerne. Norge skal være
et godt land å drive næringsvirksomhet i. Når det
gjelder M. Peterson 

&

 Søn AS i Moss, har de en
utslippstillatelse
som medfører at bedriften innen 30. oktober 2007
må ha installert biologisk renseanlegg. Kravet er begrunnet
ut fra resipientforholdene i Mossesundet.

Bedriften har søkt SFT om fristutsettelse
på fem år med hensyn til rensing. Bedriften begrunner
søknaden bl.a. med at den sliter økonomisk.
Kostnadene ved å installere biologisk renseanlegg er av
bedriften anslått til 155 mill. kr. Dette beløpet
er langt høyere enn tidligere antatt – da kalkulert
til 85 mill. kr. Bedriften vil spare 20 mill. kr ved å kunne
etablere renseanlegg der jernbanelinjen går gjennom
fabrikkområdet, og bedriften ønsker derfor å avvente
en omlegging av jernbanelinjen.

For en sak som denne er SFT i utgangspunktet
forpliktet til å gi allmennheten anledning til å uttale
seg før vedtak treffes. Høringsfristen skal være
minst fire uker. Dersom det av hensyn til miljøet,
behov for løsning på et akutt problem eller
tungtveiende samfunnsinteresser haster med å gi tillatelse,
kan fristen settes kortere.

SFT vil nå sende søknaden
ut på høring og har opplyst at de regner med å kunne
treffe en avgjørelse i saken rett over nyttår.
Vedtaket kan påklages til Miljøverndepartementet.

Når det gjelder jernbanetraseen som
representanten Engeset viser til, er jernbaneprosjektet Sandbukta–Moss stasjon
viktig for by- og næringsutvikling i Moss kommune. Realisering
av prosjektet vil føre Østfoldbanen
i tunnel gjennom Moss og vil frigjøre arealer
ved dagens jernbanespor som bl.a.
går gjennom M. Peterson 

&

 Søn AS’ bedriftsområde.
Det er gitt en utfyllende redegjørelse
om status for dette prosjektet i Samferdselsdepartementets St.prp.
nr. 1 for 2005–2006, på sidene 159–161.
Regjeringen vil aktivt følge opp dette prosjektet, bl.a.
i dialog med Østfold fylkeskommune og Moss kommune,
i lys av Soria Moria-erklæringens formuleringer om økt
jernbanesatsing.

Når det gjelder den kraftinstensive
industrien og treforedlingsindustrien, står disse overfor
særskilte utfordringer, bl.a. som følge av at
kraftavtalene med Statkraft på myndighetsbestemte vilkår
i all hovedsak løper ut i årene framover.
Regjeringen vil arbeide for å finne ordninger som sikrer
industrien, og samtidig tilfredsstiller dagens EØS-regelverk.

Treforedlingsindustrien betaler i utgangspunktet
den gjeldende minimumssats for elavgift, som i dag er 0,45 øre
pr. kWh. ESAs retningslinjer åpner imidlertid for fritak
fra denne minstesatsen dersom bedriftene gjennomfører miljøtiltak
som tilsvarer effekten av avgiftssatsen. NVE har etablert
en søknadsprosedyre
for treforedlingsbedrifter i denne sammenheng.

