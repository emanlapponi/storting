  Jeg er kjent med at Tines heleide
datterselskap Diplom-Is har arbeidet med sikte på å strukturere
virksomheten i Norge for å bidra til framtidig
lønnsom iskremproduksjon. I den forbindelse synes det også å være
utsikter til at fabrikken i Rakkestad i Østfold 

kan 

bli nedlagt. Saken er ute på høring
i selskapet. Så vidt jeg kjenner til, tar styret i Diplom-Is
sikte på å ta endelig stilling
til dette spørsmålet den 25. november i år.

Jeg har så langt ingen indikasjoner
på noe annet enn at Diplom-Is har gjennomført
en ryddig og ordentlig prosess i denne saken. Diplom-Is har ansvaret
for å foreta forretningsmessige vurderinger som bidrar
til fortsatt lønnsom iskremproduksjon. En eventuell
nedleggelse i Rakkestad synes å kunne
innebære behov for å øke antallet ansatte noe
på Gjelleråsen utenfor Oslo og i Brevik
i Porsgrunn kommune. Det ser derfor ikke ut til å være
aktuelt å flytte produksjonen av iskrem ut av Norge.

På det nåværende
tidspunkt er det vanskelig å ha noen klar
oppfatning om hvorvidt en eventuell nedleggelse av iskremproduksjonen
i Rakkestad vil innebære behov for et
særskilt offentlig engasjement og i tilfellet på hvilken måte. Etter
mitt syn er det viktig at en først får en god oversikt
over de regionale og samfunnsmessige
konsekvensene en eventuell nedleggelse av iskremproduksjonen
i Rakkestad vil kunne medføre. Når
en slik oversikt foreligger, ser jeg det som naturlig at lokale
og regionale myndigheter sammen med
bl.a. arbeidskraftmyndighetene og virkemiddelapparatet for øvrig
vurderer behovet for mulige tiltak.

