 La meg avslutningsvis igjen få takke for en god debatt og si at jeg setter pris på at representanten Sanner tar opp viktige spørsmål for norske næringsliv.




Jeg skal forsøke å kvittere ut den konkrete spørsmålsstillingen som ble reist om piratkopiering. Jeg kan bekrefte at dette er et problem som det er viktig å ta på alvor, og vi tar dette opp med kinesiske myndigheter. Det viser seg at også kinesiske myndigheter tar dette på alvor, siden de nå har opprettet denne særskilte domstolen.




Det er også slik at WTO er et viktig virkemiddel for å få et rettferdig internasjonalt handelsregime. Det er et viktig bidrag i så måte. Som jeg har sagt: Vi tar det opp med kinesiske myndigheter jevnlig. Et eksempel på det er at den tidligere regjeringen tok opp med kinesiske myndigheter det man opplevde med piratkopiering i forhold til Jordan. Den reaksjonen som kom som en følge av dette, var at dette produktet ble stoppet. Det viser at det nytter å ta opp problemer, og det vil vi gjøre også i fortsettelsen.




Så noen konkrete satsingsområder: Vi satser målrettet på å få flere turister til Norge. Jeg vil aktivt følge opp den nylige inngåtte avtalen om visum for kinesiske turister. Innovasjon Norge har styrket tilstedeværelsen i Kina med en egen reiselivsutsending, og vi ser allerede konkrete resultater av dette.




Kinas kraftige økonomiske vekst gir muligheter for norsk skipsfart. Den har medført en økning i bulk-, tank- og containerfrakt for norske skip, og vi forventer en fortsatt vekst. I 2004 var det over 1 000 kinesiske sjøfolk på norske skip, og etterspørselen øker. Det medfører at vi har flere samarbeidsprosjekter for å utdanne kinesiske sjøfolk.




Vår handel med Kina omfatter stadig nye områder. Kina har et mål om månelanding i 2017, og gjennom den europeiske romfartsorganisasjonen ESA har Norge flere samarbeidsprosjekter med Kina. Kina har allerede to satellitter med norske instrumenter om bord. Også norske forskere har vært involvert i disse prosjektene.




Norsk forskning har mye å vinne på å samarbeide med Kina. Norges Forskningsråd og Innovasjon Norge arbeider sammen med forskningsmiljøene for å styrke og utvide dette samarbeidet. I dag er det etablert samarbeidsprosjekter innenfor marine fagområder, helse, medisin og biologiske fag, IKT, arkitektur og byggteknologi. Det er mye positivt som skjer i samhandel mellom Norge og Kina. Dette skal vi bygge videre på.




Jeg kan også bekrefte at jeg ser fram til at også Høyre etter hvert vil bidra positivt til politikkutvikling på dette området, noe som er så utrolig viktig for norsk næringsliv.




