 Regjeringen er opptatt av å legge
til rette for stabile, forutsigbare og konkurransedyktige rammebetingelser
for næringslivet. Vi har derfor store ambisjoner for arbeidet
med regelforenkling og reduksjon
av skjemabelastningen.

Det er viktig å være
klar over at skjemabelastningen bare er en del av næringslivets
kostnader med regelverket, og at det må arbeides med lettelser
på bred front. Forenklingsarbeidet kan heller
aldri sies å være
ferdig. Så lenge nytt regelverk lages, må vi passe
på at vi ikke skaper nye unødvendige
byrder for næringslivet.

Regjeringen arbeider langs tre hovedlinjer
for å forenkle og legge til rette for
næringslivet:

1.	Vi vil satse på videreutvikling
av Altinn-portalen for å gi bedriftene gode elektroniske
tjenester.

2.	Vi vil arbeide aktivt for at lovforarbeidene skal inneholde gode
utredninger av konsekvensene for næringslivet, slik at
vi som politikere kjenner konsekvensene av det vi vedtar.

3.	Vi vil dessuten fortsette arbeidet med å kartlegge regelverket
for å finne ut hvor potensialet for kostnadsreduksjon for
bedriftene er størst. Slik vil vi lettere kunne gjennomføre
ytterligere forenklingstiltak som monner for bedriftene.

Når det gjelder skjemabelastningen
spesielt, er det særlig viktig å satse på videreutvikling
av elektronisk rapportering til det offentlige. I dette arbeidet
er Altinn-portalen sentral. I alt 123 skjemaer kan i dag innrapporteres gjennom
Altinn.

Regjeringen vil arbeide for at tjenesten i
løpet av 2008 skal bli næringslivets inngangsportal
til 

alle 

offentlige tjenester.
Her skal bedriftene kunne finne forhåndsutfylte skjemaer,
og 

alle 

pålagte skjemaer
skal kunne sendes inn gjennom Altinn. Det er et mål at
en og samme opplysning bare skal rapporteres én
gang. Også andre typer elektroniske
tjenester skal være tilgjengelige gjennom Altinn-portalen,
f.eks. regelverksinformasjon og elektroniske søknadsskjemaer
samt mulighet for svar på søknader.

Jeg går ut fra at de tall for 2005
som representanten Fostervold viser til, gjelder de nylig framlagte
tallene fra Oppgaveregisteret. Tallene viser at norsk næringsliv
i 2005 brukte 580 færre årsverk i arbeidet med
utfylling av statlige skjema enn året før. Når
totalbelastningen ligger på om lag 5 000 årsverk,
er dette et svært godt resultat. Det aller meste av nedgangen
i 2005 skyldes nettopp overgangen til elektronisk innrapportering
og viser at satsingen på Altinn var og er riktig – og, ikke
minst, den er viktig. Jeg mener tallene også lover
godt for fortsettelsen av det forenklingsarbeidet som gjøres,
og de satsingene som Regjeringen legger opp til på dette
området.

Jeg kan love representanten Fostervold
at Regjeringen har store ambisjoner med hensyn til hva vi vil oppnå i
arbeidet med å få til «Et enklere Norge».

For øvrig vil jeg i Stortinget i morgen
gi nærmere kommentarer til kontroll- og konstitusjonskomiteens
innstilling om den rapporten fra Riksrevisjonen som representanten
viser til.

