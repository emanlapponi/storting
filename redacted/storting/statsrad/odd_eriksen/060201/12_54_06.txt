 Opprettelse av de distriktsrettede og landsdekkende
såkornordningene har høyeste prioritet i departementet.
Det har ikke skjedd noen endringer i de beløpene
som er bevilget til formålet. Rammen for den landsomfattende
ordningen er fortsatt på 667 mill. kr. Den distriktsrettede
ordningen har en ramme på 700 mill. kr.

Min ambisjon er at de vedtatte såkornfondene
skal være operative innen utgangen
av 2006. Jeg har tro på at vi skal nå dette målet.
Arbeidet med etablering av det første er allerede
i gang i Bodø. Jeg tok initiativ til å starte opp
denne prosessen kort tid etter at jeg tiltrådte.
Videre er arbeidet med å finne forvalter til fondet i Tromsø igangsatt.

Fondene er bygd på et samspill mellom
private investorer og det offentlige. Framdriften vil derfor i stor
grad avhenge av private investorers interesse. Departementet har
møtt mulige forvaltere av den distriktsrettede ordningen.
Hensikten med møtet var å informere om status
og få synspunkter. Denne dialogen vil fortsette.

For å gjøre ordningen mer
attraktiv for investorene har vi vært i dialog
med EFTAs overvåkingsorgan, ESA. Senest 25. januar sendte
vi brev til ESA om denne problemstillingen. Jeg har håp
om en god løsning for de landsdekkende fondene innen
utgangen av 1. kvartal. ESA har signalisert noe mer skepsis til
om de kan godta våre standpunkter når
det gjelder de distriktsrettede fondene.

For de distriktsrettede såkornfondene
i Sør-Norge er det en spesiell utfordring. Det skal vedtas
et nytt distriktspolitisk virkeområde. Området
vil tre i kraft fra 1. januar 2007. Dette vil kunne få innvirkning
på investorenes vilje til å gå inn i
ordningen. Innenfor de rammene som fastsettes,
vil jeg arbeide for at hele Distrikts-Norge blir dekket.

