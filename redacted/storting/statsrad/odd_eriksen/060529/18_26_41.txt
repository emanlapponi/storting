 Jeg vil gjerne i forlengelsen av både det interpellanten nå tok opp og det jeg sa i mitt eget innlegg, komme litt inn på noen ordninger som Nærings- og handelsdepartementet støtter gjennom Forskningsrådet og Innovasjon Norge, og som er relatert til miljøteknologien.




Det er altså en rekke ordninger i Norges forskningsråd som er finansiert over mitt departements budsjett, som er relatert til nettopp de utfordringene som interpellanten reiser innenfor miljøteknologi. Utviklingen av ny teknologi innenfor fornybar energiproduksjon og mer effektive energisystemer står sentralt i den store satsingen som heter RENERGI. Det fins en rekke prosjekter innenfor dette programmet som har bidratt til viktige nyvinninger innenfor miljøteknologiområdet. 30 mill. kr i økte overføringer til MAROFF-programmet har styrket forskningen på maritim virksomhet og offshore-operasjoner. Dette programmet skal bidra til at norsk sjøtransport skal være et attraktivt transportalternativ med hensyn til effektivitet, økonomi og ikke minst miljøvennlighet.




Vi har også styrket vår satsing på kommersialisering av forskningsresultatene gjennom en øking på 22 mill. kr i bevilgninger til FORNY-programmet, der energi- og miljøprosjekt er godt representert.




Jeg ønsker å understreke at også gjennom Innovasjon Norge har vi en bred tilnærming til miljøteknologien. De senere årene har Innovasjon Norge vært involvert i en rekke investerings- og ikke minst utviklingsprosjekter i bedriftene som i dag er ledende innenfor miljøteknologi internasjonalt. Innovasjon Norge støtter også mange prosjekter der bedriftene tar i bruk nye produkter for å redusere et miljøproblem. Innovasjon Norge samarbeider med flere bedriftsnettverk innenfor miljøteknologi. Formålet er økt samarbeid og å bidra til innovasjon og forretningsutvikling rettet mot internasjonale markeder.




Når interpellanten spør hvordan jeg som næringsminister skal dra i gang orkesteret, så er det jo mange måter å gjøre det på. Men det jeg tror er aller viktigst, er å ha en kontinuerlig dialog, og påminne alle som er beslutningstakere, om at det er viktig å dra i samme retning.




Omstilling er viktig. Denne regjeringen er ikke motstander av omstilling. Et konkret eksempel er Årdal Metallverk, som for en tid tilbake la ned Søderberg-anleggets produksjon av aluminium. Det var et rent miljøtiltak. Og da er utfordringen å stille opp med andre virkemidler for å få i gang annen produksjon som vil sikre at de menneskene som blir ledige på grunn av omstilling, har en jobb å gå til. Som næringsminister vil jeg bruke min tid til ikke å stanse en omstilling, men å bidra til en konstruktiv omstilling.




