 Interpellanten gav meg nå mulighet til å spinne noe videre på forholdet mellom næring, kultur og design i andre saker som det er viktig å fokusere på.




Jeg vil igjen understreke at vår fremste oppgave er å fokusere på arbeidsområdet for design, og at vårt arbeidsområde nettopp er mer næringsrettet design. Da mener vi designprosesser som styrker bedriftenes lønnsomhet. Det er umåtelig viktig å ha for øye at design som begrep og som innsatsfaktor skal stimulere til økt lønnsomhet og økt konkurranseevne. Både industridesign og kommunikasjonsdesign er fagfelt der en utøver næringsrettet design, i form av produktutviklingsprofilering og ikke minst merkevarebygging.




Vår designinnsats skal bidra til å fremme design som et verktøy for å øke lønnsomheten i norsk næringsliv. Man må derfor fokusere på hvordan design kan styrke norsk næringsliv generelt og ikke på designnæringen som sådan, som jeg var inne på i mitt første innlegg.




Næringsrettet design defineres gjerne som en av mange typer kulturnæringer, ettersom samfunns- og kulturforståelse og estetikk er sentrale elementer. Det er derfor løpende kontakt mellom Nærings- og handelsdepartementet og Kirke- og kulturdepartementet og mellom Norsk Designråd på den ene siden og Norsk Form på den andre siden, selv om vi for det meste jobber med ulike ting, med ulike formål. I arbeidet med designpakken har vi også innledet dialog med Landbruks- og matdepartementet for å se på muligheten for å integrere design sterkere i programmer knyttet til verdiskaping av mat og av tre.




Vi arbeider også med å skape mer oppmerksomhet rundt design som et – skal vi kalle det – konkurranseverktøy innenfor reiselivsnæringen og ikke minst innenfor Norges profileringer.




En tredje bransje vi ønsker å koble tettere inn mot designsatsingen, er, som jeg også viste til i hovedinnlegget, den maritime næringen. Man kan ikke nok framheve positive enkeltsaker, men jeg vil igjen nevne Ulsteins fascinerende ankerhåndteringsfartøy, som ble kåret til Årets teknologibragd i 2005.




Dette er gode eksempler å bygge videre på. Det viser at god design gir lønnsomhet, økt konkurransekraft og konkurranseevne. Dette er noe som er viktig å satse på, og som vil bidra til å styrke norsk næringsliv generelt.




