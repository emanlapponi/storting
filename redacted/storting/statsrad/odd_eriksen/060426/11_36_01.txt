 Det er helt åpenbart at denne regjeringen
følger opp alle de valgkampløftene vi
har gitt knyttet til IT Fornebu. Det beviser også den betydelige
satsingen som staten gjør. Vi har bevilget i overkant av
400 mill. kr til IT Fornebu, samtidig som vi har en statlig grunnfinansiering
til Simula-senteret i størrelsesorden 50 mill. kr. Det
skulle i seg selv innebære at vi ikke fører
en passiv politikk i forhold til IT Fornebu.

I tillegg er det slik at markedssituasjonen
for denne bransjen er betydelig endret i positiv retning
fra det tidspunktet staten gikk inn og bidrog til etableringen av
IT Fornebu. Så veldig mye ligger til rette dersom styret
tar det ansvaret styret har, og bidrar til at man bruker markedet
for å øke aktiviteten, og stimulerer til videre
satsing på IT Fornebu.

