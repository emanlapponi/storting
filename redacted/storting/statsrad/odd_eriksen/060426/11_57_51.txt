 I Soria Moria-erklæringen har vi sagt
at vi vil utvikle en nasjonal
reiselivsstrategi bygget på nærhet til natur og
norsk kultur, som ivaretar satsingen på grønt
reiseliv og reiselivsnæringen som distriktsnæring.
Jeg vil legge vekt på å bidra til at dette målet
blir oppfylt.

I fagmiljøet brukes begrepet geoturisme
for å omtale det samme. I handlingsplanen som representanten
Aspaker refererer til, er prinsippene bak Geo-turisme lagt til grunn
for utviklingen av Norge som reisemål. Norge,
ved Innovasjon Norge, er et av svært få land i
verden som har underskrevet National Geographics charter for geoturisme.

Som oppfølging av Handlingsplan for
reiselivet ble det bevilget 1 mill. kr til Innovasjon Norge øremerket
satsing på geoturisme. I etterkant av denne bevilgningen
har Innovasjon Norge jobbet med å implementere
geoturismens prinsipper i sin reiselivssatsing. Blant annet er geoturismebegrepet
sterkt ivaretatt i Innovasjon Norges nylig lanserte merkevarestrategi.
Denne strategien skal brukes for merkevarebygging av Norge
som reisemål i utlandet, men også i
Norge.

Arbeidet med en nasjonal
reiselivsstrategi basert på Soria Moria-erklæringen
er også i gang. Vi har styrket budsjettene til
Innovasjon Norges reiselivsarbeid med 72,5 mill. kr. i årets
budsjett. Det er en økning fra i fjor med 72,5 pst.

Jeg avholdt et samråd med viktige
aktører i næringen i begynnelsen av denne måneden
og fikk der viktige innspill til det arbeidet som skal skje videre.
Vi vil igangsette et interdepartementalt arbeid for å utarbeide
en nasjonal reiselivsstrategi. Arbeidet vil
skje i nært samarbeid med reiselivsnæringens
representanter.

Satsingen på reiseliv er en prioritert
oppgave for Innovasjon Norge. Dette omfatter innovasjon og produktutvikling,
kunnskap og kompetanse og markedsføring og profilering.
Innovasjon Norge har utviklet flere
kompetanseverktøy for hvordan destinasjoner kan utvikle
sitt reisemål i tråd med geoturismens prinsipper.
Dette arbeidet vil intensiveres framover med flere kompetansetiltak.

Når det gjelder det konkrete prosjektet
som representanten Aspaker tar opp i sitt spørsmål,
ser jeg det som naturlig at et slikt prosjekt i første
rekke behandles av Innovasjon Norges lokale kontor. Innovasjon Norge
har etter det jeg har fått opplyst, ennå ikke
mottatt en søknad om støtte til prosjektet,
men vil behandle den raskt når den eventuelt
foreligger.

