 Staten har investert i underkant av 403 mill.
kr i IT Fornebu-selskapene. I tillegg bidrar staten bl.a. med midler
til drift av forskningssenteret Simula og med midler til
etablering av en framtidsrettet transportløsning på Fornebu.
Statens innsats er med andre ord betydelig, og den er
et godt eksempel på offentlig-privat
samarbeid.

Den opprinnelige bevilgningen ble redusert
med 22 mill. kr som følge av at dette beløpet ikke
var benyttet da muligheten til ytterligere utsettelse av bruk utløp.
Midlene ble med andre ord inndratt som følge
av at de ikke var disponert innen den gitte
tidsperioden, i tråd med bevilgningsreglementet fastsatt
av Stortinget.

Når IT Fornebu flere år senere
fremmet et ønske om utbetaling av 22 mill. kr,
blir det derfor et spørsmål om en ny bevilgning.
Og samme hvor godt formålet er, må det vurderes
opp mot andre gode formål. Regjeringen
er kommet til at vi ikke ønsker å fremme
forslag om gjenbevilgning.

Det er likevel ikke slik
at staten trekker seg ut av IT Fornebu-samarbeidet – tvert
imot. Vi er inne med betydelige midler, og vi vil bidra
til at IT Fornebu fortsatt skal lykkes i årene som kommer.

