  Som jeg sa i mitt første
svar: De synspunktene den forrige regjeringen gav uttrykk
for når det gjelder denne saken, deler jeg fullt ut. Det
er imidlertid min oppfatning at Entra er i en annen situasjon
enn Statsbygg da de fikk pålegg om å rive panelet
i Nasjonalmuseets bygg til utstillingen «Kyss Frosken».

Jeg antar at den forrige nærings-
og handelsministeren har sett det på den samme måten
som jeg her gir uttrykk for. Det er i hvert fall et faktum at han
unnlot å gi noe krystallklart budskap i saken fra han ble
kjent med den den 2. juli og fram til regjeringsskiftet
den 17. oktober.

Jeg forventer at også statlige
aksjeselskap skal opptre etisk og være seg bevisst
sitt samfunnsansvar. Målet må være å forhindre
at noe lignende skjer igjen. Jeg har derfor sendt brev, som representanten
Kvassheim også viste til, til styret i Entra
Eiendom AS hvor jeg gir uttrykk for at jeg forutsetter
at selskapet vil skjerpe kravene til dokumentasjon av materialbruk,
og at disse vil bli absolutte og ufravikelige. Det er etter
mitt syn riktig at styret i Entra kommenterer saken, og skjerper
prosjekt- og kontrollrutinene i sin rapport for 2005.

