  En pressemelding fra Regnskogfondet 2. juli
opplyste at det var benyttet panel fra regnskogtømmer i
nybygget til Borgarting lagmannsrett. På denne bakgrunn
hentet departementet inn en rapport fra Entra Eiendom
AS om saken. Entra, som stod for bygget, gav i rapporten uttrykk
for at det nok ikke var utvist tilstrekkelig aktsomhet
ved valget av trepanel. Entra mener at den aktuelle trefineren
er lovlig eksportert fra Ghana og har et opprinnelsesdokument stemplet
av ghanesisk handelskammer. Det som imidlertid ikke foreligger,
er en uavhengig tredjepartskontroll av at tømmeret kommer
fra bærekraftig plantasjedrift.

	I Norge er det ikke lovforbud
mot å bruke eller importere regnskogtømmer eller
biprodukter fra disse tresortene. Bondevik II-regjeringen
gav imidlertid i to brev fra henholdsvis miljøvernministeren
og arbeids- og administrasjonsministeren i 2002 uttrykk for at det
var viktig med statlig innkjøp av miljøvennlige
produkter, og at import og bruk av trevirke fra utrydningstruet
tropisk tømmer ikke var akseptabelt. Brevene
ble ikke videreformidlet til Entra, som imidlertid har
opplyst at de kjente til synspunktene.

Dette er synspunkter som denne regjeringen
naturligvis deler fullt ut. Når vi imidlertid skal se på de
mulige konsekvensene for det aktuelle nybygget, og kjenner til at moderniseringsministeren
i fjor gav Statsbygg pålegg om å rive panelet
i Nasjonalmuseets bygg til utstillingen «Kyss Frosken»,
så er Entra etter min mening i en noe annen situasjon.
I motsetning til Statsbygg er Entra Eiendom et selvstendig
aksjeselskap. Utgangspunktet er at statlige aksjeselskaper skal
drives etter forretningsmessige prinsipper, på linje
med veldrevne private virksomheter i henhold til vedtektene, beslutninger
i generalforsamlingen og norsk lov. Politiske signaler, initiativ
og holdninger vil ikke uten videre være
juridisk bindende for et aksjeselskap som Entra. Jeg er også kjent
med at arbeidene for Borgarting i tid kom før nybygget
på Tullinløkka. Leveringsbestillingen ble sendt
i september 2004 og panelet montert i februar i år.
Disse forholdene tilsier etter mitt syn en mindre
streng reaksjonsform enn på Tullinløkka.

Entra har beklaget brudd på egne
retningslinjer og opplyst at Det Norske Veritas er engasjert
til å foreta en gjennomgang av selskapets rutiner. Basert
på Veritas’ rapport har Entra igangsatt arbeidet
med å gjennomføre en total revisjon av prosjekt-
og kontrollrutinene. Jeg har videre bedt om å bli holdt
orientert om det videre arbeidet.

Jeg har også fått
opplyst at Statsbygg i kjølvannet av Tullinløkka-saken
ytterligere har innskjerpet sine rutiner, og at det tas
inn i hver enkelt entreprenørkontrakt forbud mot bruk av
ulovlige tresorter. De skjerpede rutinene skulle forhindre at det
benyttes regnskogtrevirke i statlige bygg for framtiden.

