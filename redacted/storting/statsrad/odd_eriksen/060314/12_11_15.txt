 La meg først få lov til å takke interpellanten for det initiativet han har tatt. Men det måtte et regjeringsskifte til før Høyre fremmet en interpellasjon om næringspolitikk. Man må faktisk gå elleve år tilbake i tid for å finne sist Høyre fremmet en interpellasjon om næringspolitikk, men det er aldri for sent.




Regjeringen fører en aktiv næringspolitikk. Vi vil passivitet og den såkalte næringsnøytraliteten til livs. Vi er ikke redd for å støtte bedrifter eller bransjer der det gir muligheter for å sikre lønnsomme bedrifter og ikke minst lønnsomme arbeidsplasser.




Vi gjør nå det vi lovet i valgkampen:










Vi etablerer rammebetingelser og stiller opp med bevilgninger som gir grunnlag for å skape nye lønnsomme arbeidsplasser.







Vi satser der vi har gode muligheter for å lykkes, som f.eks. reiseliv og maritim sektor.







Vi fører en aktiv eierskapspolitikk.







Vi bidrar aktivt for ulike småsamfunn når arbeidsplasser blir lagt ned, som ved Union og Årdal Metallverk. Vi må lete etter nye muligheter og bygge opp kunnskap som gjør at disse samfunnene står godt rustet for framtiden. Det kan bare lykkes om næringslivet, kommune og de ansatte spiller på lag.




Denne regjeringen vil møte framtiden med en offensiv næringspolitikk. Ny teknologi og ny kunnskap vil forandre behovene framover. Her ser vi forskjellene på høyresiden og venstresiden i norsk politikk.




Vårt mål er at Norge skal bli en av de ledende innovative, dynamiske og kunnskapsbaserte økonomier i verden. De grunnleggende målene for næringspolitikken er at vi sikrer høy sysselsetting, lav arbeidsløshet og høy verdiskaping. Nå ser vi at ledigheten går ned, og verdiskapingen er høy. Det betyr at vi lykkes med de store linjene.




Det er flere dimensjoner i Regjeringens næringspolitikk. La meg først nevne forskning og utvikling. Denne regjeringen bruker mer ressurser på forskning og utvikling i næringslivet enn det har vært gjort noen gang tidligere. Det har aldri vært kuttet i bevilgningene slik interpellanten hevder. Bevilgningene til Forskningsrådet, Innovasjon Norge og SIVA er økt med hele 507 mill. kr, eller nesten 29 pst., fra saldert budsjett 2005.




Norges forskningsråd får over 1 milliard kr over Nærings- og handelsdepartementets budsjett i 2006. Dette er en økning på 170 mill. kr i forhold til 2005. I tillegg kommer den gunstige ordningen med skattefradrag for bedriftenes FoU-kostnader, den såkalte SkatteFUNN-ordningen. Det er ikke kutt, uansett hvor mange ganger det gjentas. Den forrige regjeringen fikk aldri vedtatt i nærheten av så mye midler i Stortinget, og det er som kjent Stortinget som bevilger.




Nå får vi de nye såkornordningene på plass. På onsdag fikk vi nyheten. ESA godkjente nye og bedre vilkår for oppfølgingsinvesteringer. De nye vilkårene vil gjøre det enklere å få fram nyskapende prosjekter. Dette er et gjennombrudd i arbeidet med å opprette såkornfond. Jeg regner med at de landsdekkende såkornfondene vil være operative innen utgangen av dette året. Det samme vil være tilfellet for de to fondene i Nord-Norge. Fondet i Bodø kan være operativt allerede til sommeren.




Vi satser på nye områder og nye virkemidler. Regjeringen har vedtatt en kraftig økning av Norges deltakelse i europeiske romfartsprosjekter. Vi skal delta med 947 mill. kr over noen år.




Og vi går inn for norsk medlemskap i Den europeiske patentorganisasjonen. Saken har ligget stille i 30 år! Den forrige regjeringen evnet ikke å gjøre noe med dette. Vi løste saken på tre måneder.




Den andre dimensjonen går på nasjonale strategier. Vi satser der vi har spesielle fortrinn. Vi har gitt over 170 mill. kr til reiseliv gjennom Innovasjon Norge, og arbeidet med en nasjonal reiselivsstrategi er startet opp. En arbeidsgruppe vurderer nå en frivillig sertifiseringsordning for norske reiselivsbedrifter. Turister som kommer til Norge, skal få produkter av høy kvalitet.




Når det gjelder maritim sektor, har vi økt bevilgningen til refusjonsordningen for sjøfolk, og vi utvider ordningen for flere sjøfolk på konkurranseutsatte skip i NOR fra 1. juli 2006.




For å ha en sterk industri er det helt avgjørende at vi produserer kraft. Derfor vil vi bygge gasskraftverk med CO

2

-rensing, og derfor jobber vi nå med en plan for en storstilt satsing på fornybar energi.




Den tredje dimensjonen går på infrastruktur. Bredbånd, jernbane og veier er også næringspolitikk. Regjeringen gir en halv milliard mer til samferdsel. Dette er et godt bidrag til næringslivet. Det er god næringspolitikk.




Den fjerde dimensjonen er knyttet til omstilling. Det er også en del av den aktive næringspolitikken å stille opp for samfunn som gjennomgår store omstillinger, slik som Høyanger, Årdal og Skien.




Vi har klart det før:










Vi møtte forandringene i Mo i Rana og Sør-Varanger da hjørnesteinsbedriftene ble nedlagt.







Kongsberg, Horten og Glomfjord er andre lokalsamfunn som har møtt utfordringene og kommet sterkere ut av dem.




Nå møter vi utfordringene i Skien, Høyanger og Årdal offensivt. Høyre gjorde på sin side ikke noe for å forberede disse omstillingene i den tiden de satt i regjeringskontorene – i fire år.




Neste dimensjon er knyttet til eierskap. Regjeringen er for et tungt norsk statlig eierskap i mange norske bedrifter for å sikre nasjonal forankring, med hovedkontor, forskning og andre strategiske beslutninger i Norge, og for å sikre fellesskapet inntekter fra våre felles naturressurser.




Vi vil la selskapene ekspandere og utvikle seg når det er naturlig. Vi vil vurdere eierandelene fortløpende og vil ikke, som Høyre, selge oss ned av prinsipp. Vi vil sikre at bedriftene tar samfunnsansvar. Vi vil ha mangfold i styrene, langsiktig tenkning, dialog med lokalsamfunn og ansatte i omstillingsprosesser, og vi vil at det skal tas hensyn til likestilling.




Vi fører en god økonomisk politikk, med orden i budsjettpolitikken, stø kurs i budsjettpolitikken, stabil kronekurs og lave renter, i tillegg til et inntektspolitisk samarbeid. I statsbudsjettet for 2006 klarte vi å omprioritere store budsjettposter til viktige formål, uten å bruke mer penger enn hva den forrige regjeringen la opp til i sitt forslag. Vi fikk gjennom en vesentlig skattereform som medfører beskatning av utbytte og et skattesystem som er mer rettferdig.




La meg avslutte: Regjeringen har sagt at vi skal skape en ny kurs for næringspolitikken. Vi har en fireårsplan. Målet er en aktiv næringspolitikk som bidrar til å sikre norsk verdiskaping i årene som kommer.




