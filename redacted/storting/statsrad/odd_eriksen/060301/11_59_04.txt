 Kjernen i begrepet samfunnsansvar
er at bedriftene selv søker å se finansielle, miljømessige
og sosiale dimensjoner av egen virksomhet i sammenheng. Samfunnsansvar
utvider rammen for god eierstyring og selskapsledelse til også å berøre forholdet
til andre enn eiere, som f.eks. ansatte, lokalsamfunn,
kreditorer og andre som selskapene har forhold til.

Samfunnsansvar er ikke bare
noe som retter seg mot offentlig eide virksomheter. Private
så vel som selskaper hvor staten eier hele
eller deler av selskapene, må være seg
bevisst sitt samfunnsansvar. Begrepet samfunnsansvar
omfatter en rekke forhold, bl.a. knyttet til miljø, likestilling,
arbeidsvilkår, menneskerettigheter, etikk og
lokalsamfunn.

Det bør ikke skapes inntrykk
av at det å ta samfunnsansvar
står i motstrid til å opptre forretningsmessig.
Selskaper som skal være konkurransedyktige over
tid og ha et langsiktig perspektiv på sin
virksomhet, må ha et godt og balansert
forhold til sine omgivelser. Det er ikke uten
grunn at det i norsk anbefaling for eierstyring og selskapsledelse
bl.a. er understrekt at «Styret bør klargjøre
sitt verdigrunnlag og i samsvar med dette utforme etiske retningslinjer».

I forbindelse med omstillinger innebærer
samfunnsansvar at ansatte og lokalsamfunn
bringes tidlig med i beslutninger og kan delta i planleggingen av
tiltak. Det er også å vise
samfunnsansvar å bidra gjennom
nye investeringer og å bidra med midler for å etablere
ny virksomhet på stedet eller gjennom støtte
til omstillingstiltak for ansatte som mister arbeidet. Det er også samfunnsansvar å satse
på forskning og utvikling som kan lede
til nysatsinger i berørte samfunn.

Når representanten Torbjørn
Hansen spør om på hvilken måte
Regjeringen skal «sørge for» at Hydro
tar samfunnsansvar i Årdal,
må svaret derfor være at vi i dialog med
selskapet må forsikre oss om at det gjennom gode prosesser
bidrar til å lette de utfordringene som omstillinger i
selskapets virksomhet medfører for de menneskene som jobber
der, lokalsamfunnet og andre berørte. Dette har
vi gjort, og det gjør vi fremdeles.

Jeg vil understreke at staten i denne sammenheng ikke først
og fremst opptrer som eier i Hydro, men engasjerer seg
slik det også er tradisjon for ved andre
omstillinger i sårbare lokalsamfunn.

Hydro har en tradisjon for å vise
samfunnsansvar, og jeg har stor tro på at Hydro, staten
og lokalsamfunnet i felleskap skal få til en god løsning
for Årdal-samfunnet. Avtalen som er inngått mellom
Hydro, Høyanger kommune og Høyanger
Kjemiske Fagforening, er et eksempel på hvordan
samfunnsansvar kan utøves
i praksis.

