  For å begrense økningen
i tilgangen på nye uførepensjonister på slutten
av 1980-tallet ble de medisinske vilkår for uførepensjon strammet
inn i 1991. Innstrammingen gikk ut på at ervervsevnen er
varig nedsatt med minst halvparten og at nedsettelsen i vesentlig
grad skyldes sykdom. Videre ble det gitt hjemmel for å gi
forskrifter om hvilke krav som skal stilles til sykdom og den nedsatte
ervervsevne. I forskrifter ble det bestemt at sykdommen skulle ha
ført til varig funksjonsnedsettelse. Ved vurderingen av
om nedsettelsen av ervervsevnen i vesentlig grad skyldes sykdom,
skulle man se bort fra forholdene på arbeidsmarkedet. Videre
ble det ved lidelser uten diagnostiske funn krevd en bred medisinsk-faglig
enighet i vurderingen av om vilkårene for uførepensjon
var oppfylt. 

I 1994 avsa Trygderetten en prinsippkjennelse
i en fibromyalgisak. Retten la i kjennelsen bl.a. til grunn at det ikke
forelå tilstrekkelig lovhjemmel for å kreve varig sykdom.
I 1995 ble de medisinske vilkår for rett til uførepensjon
presisert i loven. Det ble lovfestet at det kreves en varig medisinsk
lidelse og at denne må være hovedårsaken
til den nedsatte ervervsevnen. Særbehandling av lidelser «uten
objektive funn» ble ikke videreført i loven. Formålet
med lovendringen var å avklare eventuelle tvilsspørsmål
og å stanse en liberalisering som ellers kunne ha fulgt
av Trygderettens kjennelse året før.

Etter en nedgang fra tidlig på 1990-tallet
har det fra 1997 og spesielt i de siste to årene vært
en betydelig økning i antall nye uførepensjonister – på tross
av at forholdene på arbeidsmarkedet er blitt bedre, og
at det skulle tilsi at det er blitt lettere for yrkeshemmede og
andre med helseproblemer å få og beholde arbeid. 

På bakgrunn av den betydelige økningen
har Rikstrygdeverket på initiativ fra Sosial- og helsedepartementet
satt i verk en undersøkelse om hvorvidt saksbehandlingen
i saker om uførepensjon er betryggende. Foreløpige
resultater fra en pilotstudie i Trygdeetaten om kvalitetskontroll
av uføresaker indikerer imidlertid ikke at det foreligger
systematisk kvalitetssvikt av vesentlig omfang. Studien indikerte
feil i bare en relativt liten del av avgjørelsene, men
viste samtidig at det var ulik vurdering i en noe større
del av sakene. Dette henger sammen med at det er stort rom for skjønn
i disse beslutningsprosessene.

Når det gjelder utviklingen på uføreområdet,
kan situasjonen oppsummeres slik: 

Utviklingen i alderssammensetningen
tilsier fortsatt vekst i antall uføre fram til ca. 2010.
En del av tilveksten vil skje i aldersgruppen over 50 år,
som har relativt høy uføretilbøyelighet.

Flere går direkte fra sykepenger til uførepensjon.

Attføring synes forsøkt for en stadig
mindre del av de nye uførepensjonistene. Og en økende
andel av dem som skrives ut fra attføring, får
uførepensjon innen ett år.

Andelen av befolkningen som blir uføre, øker
prosentvis mest i aldersgruppen 18 – 45 år.
Nye uføre under 40 år blir i synkende grad forsøkt
attført.

Ifølge en spørreundersøkelse
i Trygdeetaten har det funnet sted en viss liberalisering av praksis
som følge av tilpasningen til kjennelser fra Trygderetten,
spesielt «fibromyalgikjennelsen» og lovendringen
i 1995, da særbehandlingen av lidelser uten objektive funn
ble fjernet. 

De siste to år er saksbehandlingstiden redusert.
Restansenedbyggingen har bidratt til økt tilgang.

Det er store geografiske variasjoner i nytilgang og antall
uførepensjonister.

Regjeringen mener at den økende uføretilgangen
er bekymringsfull. Dette gjelder særlig økningen
blant yngre uføre. Et utvalg ledet av fylkesrådmann
Matz Sandman har fått som mandat å kartlegge årsakene
til økningen i sykefravær og antall nye uførepensjonister
samt vurdere og foreslå tiltak for å dempe denne
utviklingen. Utvalget vil avgi innstilling medio september i år,
og utredningen vil deretter bli sendt på bred høring.
Jeg synes derfor at det ikke er aktuelt å foreslå gjennomgripende endringer
i uførepensjonsordningen, men jeg vil likevel allerede
nå sette i verk administrative tiltak innenfor gjeldende
regelverk som kan bidra til å dempe veksten.

Jeg vil komme tilbake til aktuelle tiltak i
forbindelse med revidert nasjonalbudsjett for 2000.

La meg til slutt si at den viktigste forutsetningen
for at flere kan få stå lenger tid i arbeid, er
et inkluderende arbeidsliv, hvor det også er plass til
personer med svekket helse. Alderssammensetningen i befolkningen
tilsier at vi vil få mangel på arbeidskraft i
tiden fremover. Dersom vi skal møte utfordringene f.eks.
innenfor pleie og omsorg, er det viktig at flere arbeidstakere innen
bl.a. denne sektoren kan forbli lenger i arbeidslivet. Det ligger
derfor et stort ansvar på kommunene og andre arbeidsgivere
gjennom god seniorpolitikk og organisering av arbeidet med å legge
forholdene til rette slik at eldre arbeidstakere med helseplager
kan være yrkesaktive. Det vil alle tjene på.

  Jeg finner ethvert avvik fra loven betenkelig,
og spesielt innenfor dette området, for riktig nok er dette
med uføretrygd en ytelse som er veldig nyttig for mange,
men det er samtidig en ytelse som parkerer folk utenfor arbeidslivet
og fratar dem ganske mange muligheter for resten av livet. Derfor
foreslår vi i revidert budsjett at vi starter med et nytt
kvalitetssikringsarbeid innenfor Rikstrygdeverket, der
Trygdeetatens behandling av uførepensjonssaker skal gås
nøye igjennom, og man skal få en mer enhetlig
praksis som ligger opp til lovens bestemmelser.

  En av grunnene til at det er viktig å følge
opp uføretrygdede, enten de er i prosessen med å bli
det eller de allerede er blitt det, er å se om nye behandlingsformer
kan føre til at de faktisk kan klare å bli friske
igjen. Jeg kjenner ikke til akkurat den lidelsen Alvheim påpekte,
men jeg vil ta med meg hans informasjon tilbake til departementet,
og vi vil se på det.





                

  Representanten Danielsen hevder at Norsk Forbund
For Svaksynte «fyller kriteriene for støtte til
drift av humanitære organisasjoner». Som det er
redegjort for i daværende sosialministers brev av 28. oktober
1999 til Fremskrittspartiets stortingsgruppe, har Sosial- og helsedepartementet
ingen generell støtteordning for drift av humanitære
organisasjoner. Jeg kjenner heller ikke til noen statlig støtteordning
for et slikt formål. Men jeg er kjent med at Justisdepartementet har
godkjent forbundet som lotteriverdig organisasjon etter lotteriloven.

Det Sosial- og helsedepartementet har, er en
bevilgning på statsbudsjettets kap. 673 post 75
til «Tilskudd til funksjonshemmedes organisasjoner».
Formålet med bevilgningen er beskrevet slik i budsjettproposisjonen
for 2000:

«Formålet
med bevilgningen er å styrke funksjonshemmedes organisasjoners
mulighet for å drive interessepolitisk arbeid,
og til å gi service til egne medlemmer. Funksjonshemmedes
organisasjoners virksomhet er helt sentral for å sikre
brukermedvirkning i utvikling av tiltak og tjenester, og for å fremme
funksjonshemmedes interesser i samfunnet.»

Som det også går fram av
budsjettproposisjonen, fordeles midlene av en nemnd som departementet
har oppnevnt. Departementet har gitt retningslinjer for fordelingen.

Første strekpunkt i kriteriene for
at en organisasjon kan godkjennes som tilskuddsberettiget etter
denne ordningen, er:

«Organisasjonen
må være av og for funksjonshemmede, eller av pårørende
til funksjonshemmede som har vanskelig for å ivareta egne
interesser. Funksjonshemmingen må innebære en
konflikt mellom individets forutsetninger og miljøets og
samfunnets krav til funksjon på områder som er
vesentlige for etablering og opprettholdelse av menneskers selvstendighet
og sosiale tilværelse.»

Norsk Forbund For Svaksynte søkte
om tilskudd etter denne ordningen for 1998. Søknaden ble
avslått av fordelingsnemnda. Fordelingsnemnda uttalte at
den «finner ikke at foreningen dekker kriterienes første
strekpunkt». Forbundet klaget til Sosial- og helsedepartementet
på nemndas avgjørelse. Departementet opprettholdt
nemndas beslutning. I sitt svar la departementet vekt på at
NFS i sin søknad anslo målgruppen til 400 000
personer, dvs. nesten 1/10 av befolkningen. Dette er en
så stor gruppe at en må kunne legge til grunn
at de fleste vil fungere noenlunde normalt ved hjelp av briller
og andre allment tilgjengelige hjelpemidler. 

Forbundet klaget 29. september 1999
til Stortingets ombudsmann for forvaltningen på departementets
avgjørelse. Det ble også stilt spørsmål
ved habiliteten til medlemmene i fordelingsnemnda. Saken er fortsatt
til behandling hos ombudsmannen, og jeg finner det derfor ikke riktig å kommentere
den ytterligere før ombudsmannens uttalelse foreligger.
Jeg tar sikte på at vi på vanlig måte
vil legge ombudsmannens uttalelse til grunn for vårt videre
arbeid med saken.

Forbundet har også søkt om
støtte for 1999 og 2000. Søknaden for 1999 ble
avslått av nemnda, og av departementet som klageinstans,
fordi den ikke inneholdt de nødvendige opplysninger. Jeg
forstår det slik at forbundet har akseptert denne avgjørelsen,
departementet er i hvert fall ikke underrettet om noe annet.

Fordelingsnemnda har avslått også søknaden
for 2000. Departementet har nylig mottatt en klage over avslaget.
Denne er på vanlig måte sendt til vurdering i
fordelingsnemnda, og jeg vil her ikke gå nærmere
inn på den før nemnda har uttalt seg.

  Når det gjelder saksbehandlingstiden,
foretok departementet i 1997 en lovendring, slik at Kreftregisteret
uten hinder av taushetsplikt kan sende melding til Rikstrygdeverket
om sykdomstilfeller som det er grunn til å tro er vesentlig
yrkesbetinget. Dette har ført til en forbedring når
det gjelder kunnskapen om rettighetene for personer som kan ha fått
yrkesbetinget kreft, og man har fått økt pågang
av krav til trygdeetaten.

Til tross for at antall krav som kommer inn
til trygdeetaten, har økt, er ikke saksbehandlingstiden
for denne type saker særlig lang. Tvert om er dette en
type saker som trygdeetaten prioriterer å få ferdigbehandlet
raskt.

Et problem kan være at tilfellene
ikke blir meldt tidligere fordi vedkommende selv ikke er klar over
at sykdommen kan være yrkesbetinget. Dette er et spørsmål som
primært bedriftshelsetjenesten må arbeide med.
Jeg vil nevne at Direktoratet for arbeidstilsynet har anbefalt helseundersøkelser
av eksponerte arbeidstakere også etter at de har sluttet
i arbeid.

Når det gjelder menerstatning fra
folketrygden til yrkesskadde personer, så er ikke det en
ytelse som skal dekke et økonomisk tap. Ytelsen skal kompensere
for de savn og ulemper som en skadet person opplever, i den utstrekning
det er mulig. Man kan godt kalle det en slags «ulempeerstatning».
Menerstatning er derfor ment å være en ytelse
til den skadelidte så lenge han eller hun lever. Ytelsen
faller altså vekk fra det tidspunktet den skadelidte
dør.

I utgangspunktet utbetales menerstatning løpende
i terminer, og utbetalingen opphører ved dødsfall.
Dersom den skadelidte ønsker det, kan imidlertid menerstatningen
utbetales som et engangsbeløp. Det vil si at den framtidige
verdien av ytelsen utbetales «en gang for alle» etter
bestemte retningslinjer.

Uansett valg av utbetalingsmåte er
det 

ikke

 meningen at ytelsen skal tilfalle
de etterlatte, de har ikke krav på den. Dersom en skadet
person dør før han eller hun har fått
innvilget menerstatning og dessuten har valgt å få utbetalt
denne som et engangsbeløp, gis derfor ytelsen fram til
dødsfallstidspunktet. Det vil si at de etterlatte, eller
dødsboet, ikke har rett til å få utbetalt
et engangsbeløp.

Dersom den skadde har fått utbetalt
menerstatning som et engangsbeløp, vil det som eventuelt
er igjen av ytelsen ved et senere dødsfall, ikke bli krevd
tilbake. Menerstatningen er da allerede utbetalt «en gang
for alle» ut fra bl.a. gjennomsnittlig levealder. At hele
eller deler av menerstatningen kan tilfalle de etterlatte i slike
tilfeller, er altså et utslag av at skadelidte tidligere
har fått utbetalt ytelsen som et engangsbeløp.

Jeg vil likevel vurdere om det kan gjøres
noe med selve utbetalingsformen for denne ytelsen. Det gjelder særlig
i situasjoner som kan inntreffe ved f.eks. asbestkreft, hvor det
er rett til menerstatning. Utgangspunktet for en slik vurdering
vil være at menerstatningen er en personlig ytelse til
den skadde for å bedre livssituasjonen, utover det rent økonomiske
tap.

  Jeg hadde gleden av å se representanten
Ballo og høre hans svar i det omtalte fjernsynsprogrammet.
Jeg kjente ikke til denne type saker tidligere, før dette
kom opp – jeg har jo relativt kort fartstid som sosialminister.
Jeg tror at vår overraskelse var omtrent lik over at det
kunne være slik, så jeg kommer til å se
videre på denne saken.





                

  Ansvaret for luftambulansetjenesten er forankret
i sykehusloven og i folketrygdloven. Etter sykehusloven har staten
ansvaret for planlegging, utbygging og drift av luftambulansetjenesten.
Planleggingsansvaret skal skje i samarbeid med fylkene, og tjenesten
skal inngå i det respektive fylkes helseplan.

Etter folketrygdloven gir folketrygden stønad
ved bruk av luftambulanse dersom fly- eller helikopterselskapet
har avtale med trygden. Departementet kan gi nærmere forskrifter
om stønad.

Departementet har med hjemmel i denne bestemmelsen
gitt forskrift om dekning av utgifter til luftambulansetransport.
Forskriften presiserer at utgifter til luftambulansetransport dekkes
dersom det foreligger sykdom eller skade som krever så hurtig
og effektiv legehjelp at bruk av ambulansebil/-båt
eller andre mer tidkrevende transportmidler kan medføre
fare for medlemmets liv eller helse. Det samme gjelder når
det er helt nødvendig med en mer skånsom transport
til sykehus enn det som kan skje med andre transportmidler. Bestemmelsen
sier imidlertid klart at det skal gjøres unntak ved overføringer mellom
helseinstitusjoner.

Forskriften regulerer også overføringer
mellom helseinstitusjoner. Den presiserer at folketrygden ikke skal dekke
utgifter ved overføring av pasienter mellom helseinstitusjoner
med mindre overføringen skjer av akuttmedisinske grunner.
Dette innebærer at folketrygden bare skal dekke utgifter
når overføringer mellom helseinstitusjoner skjer
av akuttmedisinske grunner.

Jeg kan opplyse at Riksrevisjonen nylig har
gjennomført revisjon av bl.a. luftambulanseområdet.
Riksrevisjonen slår fast at utgifter til luftambulansetransport
av pasienter mellom helseinstitusjoner ikke skal dekkes av folketrygden
med mindre det skjer av akuttmedisinske grunner. Riksrevisjonen
har bedt om en redegjørelse fra Rikstrygdeverket om hvorfor
disse typer oppdrag har vært dekket av folketrygden til
nå.

Det har aldri vært forutsetningen
at fylkene skal betale fullt ut for tilbakeføringstransportene.
Gjennomsnittlig totalkostnad for et luftambulanseoppdrag utgjør
opp mot 25 000 kr. Tilsvarende kostnad for bilambulanse
er ca. 2 000 kr. Staten skal fortsatt betale for de faste
kostnadene, dvs. beredskapskostnadene og for helsepersonellet. Fylkene
skal bare betale for teknisk timepris, som utgjør omtrent
4 500 kr, dvs. en femtedel av kostnadene.

Dette var bl.a. bakgrunnen for at regjeringen
Bondevik i budsjettet for 2000 foreslo en innskjerping i trygdeetatens
praksis, slik at fylkeskommuner som ønsker å benytte
flyene til tilbakeføringer, må dekke kostnadene selv.
Innsparingene ble anslått til 5 mill. kr. Stortinget hadde
ikke merknader til dette, og budsjettet ble vedtatt på dette
grunnlaget. Det er dette som nå følges opp.

Jeg kan ellers opplyse at departementet vil
evaluere ordningen. Vi tar sikte på å komme tilbake
til Stortinget med en foreløpig evaluering i forbindelse
med statsbudsjettet for 2001.

Sosial- og helsedepartementet arbeider for
tiden med en stortingsmelding om akuttmedisinsk beredskap, herunder
luftambulansetjenesten i Norge. Bakgrunnsmaterialet for den delen
av meldingen som omhandler luftambulansetjenesten, er NOU 1998:
8 Luftambulansetjenesten i Norge. Meldingen vil bl.a. omhandle spørsmålet
om tilbakeføringsoppdrag. Det tas sikte på at
meldingen skal legges fram for Stortinget i løpet av juni
måned.

  Ambulansetransport er et fylkeskommunalt ansvar.
For eksempel har Finnmark fylkeskommune et ambulansebudsjett på 40
mill. kr. Når de nå skal dekke noe av kostnadene
ved å bruke luftambulansens tjenester også til
ikke-akutte tilfeller, vil det med den inndekningen Stortinget vedtok,
koste Finnmark fylkeskommune et sted mellom 800 000 og
         1,2 mill. kr. 

Hvis man ser det i sammenheng med det store
ambulansebudsjettet man har i Finnmark fylkeskommune, sier det noe
om at dette ikke er en veldig stor sak for fylket. 

Jeg synes dessuten det er viktig at vi her
følger opp de budsjettene som er vedtatt i Stortinget – og
som også representanten Ballo har stemt for.

