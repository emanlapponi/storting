 Jeg vil først si at jeg er opprørt
over at slike ting som dette skjer. Det er helt uakseptabelt at
personer som leier ut deler av boligen sin gjennom offentlige etater,
i 1996 via sosialtjenesten og i 2000 via Kriminalomsorg i frihet,
utsettes for en slik risiko. De aller fleste ønsker seg
kunnskap om de farer man utsetter seg selv og sin familie for, slik
at man kan beskytte seg best mulig. I den grad lovverket er til
hinder for dette, er det på sin plass å spørre
om det er noe galt med lovverket.

Når det gjelder den konkrete saken
fra 1996, fikk Sosial- og helsedepartementet opplyst at Askøy
sosialkontor ikke på noe tidspunkt mottok skriftlig informasjon
fra politi eller fengsel om at klienten var tidligere straffedømt.
Hvilken informasjon sosialkontoret hadde om vedkommende og på hvilken
måte de eventuelt fikk slik informasjon, har Sosial- og
helsedepartementet ikke sikker viten om.

På bakgrunn av denne saken har Sosial-
og helsedepartementet senere i kontakt med sosialtjenesten om tilsvarende
spørsmål lagt stor vekt på at det er
to motstridende hensyn som må veies opp mot hverandre.
På den ene siden har vi sosialtjenestens taushetsplikt.
Taushetsplikten er lovpålagt, og er altså ikke
noe som kan settes til side på grunnlag av sosialtjenestens
skjønn. Det er en grunnleggende verdi å verne
om enkeltmenneskers personlige integritet, og det er meget viktig
med et tillitsforhold mellom sosialtjenesten og klienten. På den
andre siden har vi, bl.a. i denne typen saker, hensynet til andre personers
helt legitime behov for kunnskap, slik at de kan velge hvordan de
vil beskytte seg selv og sin familie mot personer og situasjoner
som kan være farlige.

Sosialtjenesten må utvise stor skjønnsomhet
når den kobles inn i saker som gjelder bosetting av tidligere
straffedømte. Det å plassere en voldtektsdømt
på hybel i huset til en enslig kvinne fremstår
som en svært dårlig løsning, ja sågar
den dårligste løsningen, uavhengig av om utleier
kjenner leietakers bakgrunn eller ikke.

På den annen side er det klart at
man i slike saker vil stå overfor vanskelige avveininger,
og fra tid til annen går det galt. Vi kan aldri få så sikre
rutiner at det blir helt risikofritt, men vi kan gjøre
noe. Vi kan se på lovverket, på samspillet mellom
offentlige myndigheter, og understreke skjønnsutøvelsen
i den enkelte sak. Jeg vil derfor ta initiativ til en gjennomgang
av omfanget av sosialtjenestens problemer i slike saker, slik at
vi kan få en vurdering av eventuelle nødvendige
tiltak innenfor den delen av offentlige tjenester. I tillegg har
jeg vært i kontakt med justisministeren, og jeg viser til
hennes svar på spørsmål om samme problemstilling
senere i dag.

 Utviklingen av legemiddelassistert behandling
har gått svært fort i Norge. Tiltaksapparatet
har på kort tid kunnet møte det som i utgangspunktet
var et antatt behov. Fylkeskommunene, i samarbeid med fylkeslegene,
anslo ved oppstarten kapasitetsbehovet til ca. 750 plasser. Tilbudet
ble landsomfattende i 1998. Fra 200 klienter i behandling i 1998
nærmer vi oss nå, mot sluttet av inneværende år,
1 000 klienter i godkjente opplegg for legemiddelassistert
rehabilitering. Til sammenligning har Sverige, som har hatt metadonbehandling
siden 1966, i dag et tak på 800 klienter.

Tilbudet er også blitt fulgt opp med
statlig finansiering: Fra en tildeling i 1998 på 41 mill.
kr til dekning av utgifter til et landsomfattende tilbud, er vi
i år oppe i det dobbelte, 82 mill. kr. I tillegg dekker
staten utgiftene til etablering og drift av de regionale sentrene
samt utgifter til medikamenter fullt ut. Dette er ekstraordinære
midler som kommer i tillegg til den ordinære oppfølgingen
av rusmiddelmisbrukere som kommunene står for.

Den kommunale sosialtjenesten har det helhetlige
ansvaret for tiltak blant rusmiddelmisbrukere. Behandling assistert
med legemidler er ett av flere tiltak sosialtjenesten kan vurdere.
Tilbudet egner seg ikke for alle. Gjennom de nye retningslinjene
for legemiddelassistert rehabilitering har jeg bl.a. valgt å myke
opp inntakskriteriene ved at kravet om minst ti års opiatmisbruk
faller bort. På den måten ønsker vi at
det skal legges større vekt på den enkeltes behov
og totale livssituasjon enn på misbrukslengde, som kan
være vanskelig å dokumentere. Allikevel fastholdes
kravet om et langvarig opiatdominert misbruk, og det forutsettes
at man har prøvd ordinære behandlings- og rehabiliteringstiltak.

Med en såpass kort historie er det
ennå for tidlig å evaluere resultatoppnåelse
og effekt av dette behandlingstilbudet. Erfaringene hittil tyder
på at en stor andel av klientene har store problemer med å unngå sidemisbruk.
Mange av klientene har, som representanten Alvheim vet, store sosiale
problemer, og somatisk og psykiatrisk sykelighet er utbredt – problemer
som gjerne tydeliggjøres når behandlingen er påbegynt.
Dette sier meg at praktisk og psykososial oppfølging rundt
den enkelte blir særlig viktig for å lykkes. Krav
om dette følges derfor opp i de nye retningslinjene.

Ekstraordinære tilskudd til dette
tilbudet er selvfølgelig viktig, særlig i en oppstarts-
og etableringsfase. Regjeringen legger også derfor i neste års
budsjett opp til en videreføring av tilbudet på dagens
nivå, noe som skal kunne sikre rundt 1 000 klienter
et behandlingstilbud.

Statlige midler alene er imidlertid ingen garanti
for at vi lykkes – erfaringene så langt har vist
oss det. Kapasitetsproblemer ved de regionale sentrene kan ikke
bare tilskrives økonomi; vi erfarer også problemer
med manglende sirkulasjon og varierende grad av oppfølging
av klientene i det lokale hjelpeapparatet. Jeg synes derfor at det
nå er god grunn til å stoppe opp og se nærmere
på hvordan midlene brukes og om tilbudet er organisert
på best mulig måte. I neste års budsjett
har vi derfor også varslet at departementet vil arbeide
med opplegg for en større grad av desentralisering av tilbudet
og en klarere forankring i de ordinære helse- og sosialtjenestene.
Formålet med dette arbeidet vil være å sikre
flere klienter et nødvendig tilbud, samtidig som tilbudet
må bli enda bedre for dem som er tatt inn i slik
behandling.

  Som jeg sa i mitt første svar, er
det faktisk en omorganisering av bruken av penger som er mitt hovedanliggende
nå. Om jeg går løs på MARIO
på Ullevål eller jeg gjør det på annen
måte, er ikke ferdigbehandlet ennå. Det er ganske
viktig i denne sammenheng å vite konsekvensene av hva man
gjør. Men det som er uendelig mye viktigere, er at vi klarer å få en
sirkulasjon, slik at vi ikke innenfor hvert av de fire sentrene
får en betydelig opphoping av pasienter som aldri kommer
videre, og som dermed står som en propp i et system som
burde hatt en gjennomstrømning.

