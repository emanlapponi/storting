 Det er riktig som representanten Stang uttrykker
det, at de inntil 20 nye vinmonopolutsalgene som det nå er
gitt adgang til å etablere, skal komme distriktene til
gode. Skal befolkningens tilslutning til at sterkøl, vin
og sprit kun kan selges av Vinmonopolet, opprettholdes, er det viktig
at slike utsalg er tilgjengelig over hele landet. Vi har også overfor
A/S Vinmonopolet understreket behovet for å utrede
kostnadseffektive utsalg for steder med dårlig tilgjengelighet. Det
er fordi befolkningsgrunnlaget mange steder er for tynt til at det
er bedriftsøkonomisk forsvarlig for Vinmonopolet å etablere
ordinære utsalg.

Jeg er oppmerksom på at handelslekkasje
kan utgjøre et problem for enkelte fylker, men jeg vil
gjerne påpeke at Distrikts-Norge er stort, slik at det
er mange hensyn å ta når det skal avgjøres
hvor de nye utsalgene best kan plasseres.

Når det gjelder den konkrete fordelingen
av de 20 nye utsalgene, vil jeg gjerne få gjøre
representanten Stang oppmerksom på at Sosial- og helsedepartementet
utarbeider et utkast til en plan for geografisk fordeling
på fylkesnivå, og sender planen på høring
til kommuner og fylkeskommuner. På denne måten
får departementet et inntrykk av behovet for nye utsalg
i distriktene, og kan ta hensyn til det når den endelige
planen utarbeides. Men den konkrete avgjørelsen av hvilke
kommuner som skal få nye utsalg, er helt og holdent en
sak mellom A/S Vinmonopolet og kommunen.

Den prosessen jeg her har beskrevet, skal være
god nok til å sikre at alle relevante hensyn kommer på bordet, og
den vil gå sin gang nå med utsendelse av et forslag
på høring i løpet av juni.

  Som jeg sa i mitt svar, så er det
flere hensyn å ta. Det hensynet jeg særlig har bedt
Vinmonopolet legge til grunn for de 20 nye utsalgsstedene, er tilgjengelighet
for folk i distriktene. Finner Vinmonopolet at det er forenlig med
det som representanten Stang nå ber om, nemlig hensynet
til grensehandelen, så vil vi se på det. 

 Jeg er helt enig med representanten Stang i
at det er viktig at salget foregår på kontrollerte
måter. Vi vet at Vinmonopolet er de som har best kontroll
over utsalget, og da tenker jeg særlig på aldersbegrensninger.
Jeg tror det er allmenn enighet i befolkningen om at det er viktig
at vi skal holde aldersgrensene.

Når det gjelder fordelingen av utsalgene,
har jeg allerede vært innom det i mine to svar. Det som
også er viktig for meg, er at kommunene selv skal foreta
en selvstendig vurdering. Jeg vil ikke gå inn og vurdere
deres strenghet eller ikke-strenghet. Det er et kommunalt ansvar å gjennomføre
det.





                

  Dette spørsmålet har vært
behandlet i Stortinget flere ganger, og jeg vil kort oppsummere
en del av behandlingen.

Tjenestepensjonene i offentlig sektor er såkalte
bruttopensjoner. Folketrygden utbetales alltid fullt ut, mens tjenestepensjonen
reduseres gjennom samordningsfradrag. En viktig lovendring skjedde
i 1989. Det ble da bestemt at det bare skal samordnes med tilleggspensjon som
er opptjent av medlemmet i tjenestepensjonsordningen. Dette har
betydning når tilleggspensjonen fra folketrygden helt eller
delvis er tjent opp av en avdød ektefelle. Endringen førte
til at samordningsfradraget for tilleggspensjonen ble mindre enn
før, eller falt helt bort for disse pensjonistene. De som
ble berørt av endringene, fikk dermed høyere pensjon
enn tidligere. Andre fikk samme pensjon. Endringen i 1989 førte
imidlertid til at det i noen tilfeller kan være gunstig
for pensjonistene å ha lav egenopptjent tilleggspensjon –en «negativ
effekt».

Det er ikke riktig at spørsmålet
om å lempe på samordningen på dette området
ikke er fulgt opp. Saken ble lagt fram for Stortinget senest i Ot.prp.
nr. 30 for 1998-99 av regjeringen Bondevik. Det ble her vist til
den grundige utredningen som var foretatt av Kjønstad-utvalget
i NOU 1995:29. På denne bakgrunn frarådet man
en forskriftsregulering, fordi den ville bli komplisert og skape nye
skjevheter.

Ved behandlingen av Ot.prp. nr. 30 ble lovhjemmelen til å gi
forskrift om lemping av samordningen opphevet. I stedet ble det
vedtatt en ny lovbestemmelse om en viss lemping for avgrensede grupper.
Det gjelder de som får økt tilleggspensjon på grunn
av omsorgsarbeid etter at de har sluttet i yrkeslivet. Det gjelder
også de som tjener opp økt tilleggspensjon det året
de fyller 67 år og senere, etter at de har tatt ut tjenestepensjon.

I Innst. O. nr. 59 for 1998-99 pekte flertallet
i familie, kultur- og administrasjonskomiteen på at enhver
unntaks- og spesialregel for samordningen vil bidra til å komplisere
systemet. Flertallet pekte også på at en justering
for å motvirke enkelte skjevheter lett kan skape nye uheldige
utslag.

Jeg vil ellers vise til at Regjeringen i langtidsprogrammet
viser til den grundige utredningen som er foretatt av Kjønstad-utvalget
fra 1995, og legger til grunn at det i realiteten ikke finnes alternative
rimelige og logiske løsninger innenfor dagens bruttosystem.

Ellers vil jeg minne om at Regjeringen nylig
har satt ned en pensjonskommisjon som skal gjennomgå vårt samlede
pensjonssystem, herunder også de offentlige tjenestepensjoner.

  Det svaret jeg gav, synes jeg viser ganske
tydelig hvor komplekst pensjonssystemet etter hvert har blitt. Det
er faktisk slik at jeg ikke ville ha klart å si alt dette
uten å ha et manuskript. Det synes jeg viser ganske tydelig
at vi har et system som er så komplisert at vi trenger
en bred gjennomgang. Og nettopp det har Regjeringen nå tatt
initiativ til. Vi har store utredninger som ligger der, som er ferdig,
og nå er det en parlamentarikerkommisjon som skal gå gjennom
hele pensjonssystemet og herunder – som jeg sa – også de
offentlige tjenestepensjonene. Jeg vil tro at alle slike spørsmål
vil finne sin plass der.

  For meg er det svært viktig at pensjonsordningen
har bred tilslutning i befolkningen. Folketrygden har det. Men når
vi nå finner at kompleksiteten i ordningene er av en slik
art at det er nødvendig å gjennomgå dem,
synes jeg kanskje at ordvekslingen her viser hvor viktig det nå er
med en politikerkommisjon. Det er ikke en utredning vi
skal ha, men det er en politikerkommisjon som skal arbeide seg fram til
gode løsninger på pensjonsordningene for alle
i Norge, og som det også kan være bred politisk
oppslutning om.

