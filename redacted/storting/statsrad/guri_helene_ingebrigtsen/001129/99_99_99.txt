  Økonomisk sosialhjelp utgjør et siste
sikkerhetsnett for personer som på annen måte
ikke er i stand til å sørge for sitt livsopphold.
Stønaden skal sikre at alle har tilstrekkelig med midler
til nødvendig livsopphold. Lovens prinsipp er at alle inntekter og
inntektsmuligheter skal legges til grunn ved vurdering av en søknad
om økonomisk sosialhjelp. Det er søkerens totale økonomiske
situasjon som vurderes. Dette inkluderer bl.a. offentlige støtteordninger,
ikke bare barnetrygden. Forsørgerfradraget, slik det er
i dag, er også en del av totalvurderingen. Skatt er en
utgift som det tas hensyn til, og redusert skatt på grunn
av fradrag innebærer at utgiften reduseres.

Forsørgerfradraget er likevel et spesielt
fradrag, fordi det ikke bare er et fradrag i skatten for personer
som betaler skatt, men også innebærer at personer
uten skattbar inntekt får utbetalt fradraget kontant.

Mottakere av økonomisk sosialhjelp
vil ofte tilhøre den gruppen som har fått fradraget
utbetalt kontant. En slik utbetaling regnes etter sosialtjenesteloven
også som inntekt på utbetalingstidspunktet og
tas med i vurderingen av om en søker skal få økonomisk
stønad, og i tilfelle hvor mye. For sosialhjelpsmottakere
som har skattbar inntekt, og får fradraget i skatten, medfører
fradraget en redusert utgift og har derfor som nevnt, betydning
ved vurdering av stønadsbehovet og stønadsnivået.

Ettersom det alltid er det individuelle behovet
som skal legges til grunn ved vurdering av en søknad om økonomisk
sosialhjelp, vil endringen i forsørgerfradrag og barnetrygd
i prinsippet ikke føre til noen reell endring for den totale økonomiske
situasjonen til sosialhjelpsmottakere.

  Det er en betydelig forskjell fra kommune
til kommune når det gjelder hvordan man beregner sosialhjelp,
og slett ikke alt kan forklares ut fra kommunale forskjeller. Det
er også grunnlaget for at man i forbindelse med behandlingen
av utjevningsmeldingen har bedt meg om å komme tilbake
hit med en annen måte å beregne sosialhjelpen
på, og det vil jeg gjøre om ikke veldig lenge.





                

