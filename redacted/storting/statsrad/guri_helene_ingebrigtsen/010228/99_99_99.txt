  Sprøyterommet ved senteret for prostituerte
i Oslo ble åpnet og lukket uten at verken senteret eller
Oslo kommune var i kontakt med meg eller andre i Sosial- og helsedepartementet.

Etablering av sprøyterom er i strid
med bestemmelsene i FNs narkotikakonvensjoner, som legger vekt på at bruk
av narkotika bare bør tillates til medisinske og vitenskapelige
formål. Norge har ratifisert samtlige tre FN-konvensjoner,
og er folkerettslig forpliktet til å følge dem.
De land som likevel har åpnet sprøyterom, har
valgt å tolke regelverket på egen hånd.
Danmark, som på et tidspunkt vurderte å gjøre
det samme, valgte å be FNs narkotikakontrollråd
om uttalelse. Rådets vurdering var helt klar, og Danmark
gikk derfor ikke videre med planene. Narkotikaproblemet er internasjonalt.
Jeg ser det derfor som viktig at Norge opptrer med troverdighet
i forhold til de konvensjoner vi stiller oss bak. Jeg følger imidlertid
opp det internasjonale arbeidet kontinuerlig, også når
det gjelder skadereduserende tiltak.

På denne bakgrunn kan jeg vanskelig
se at jeg på det nåværende tidspunkt
skal kunne ta initiativ til etablering av sprøyterom. Jeg
er imidlertid opptatt av å søke etter tiltak som
vil kunne få overdosene ned.

Vi vet fra Oslo at de mange målrettede
tiltakene kommunen har satt i gang, har bidratt til å redusere
både overdoser og overdosedødsfallene på offentlig
sted. Blant disse tiltakene er den såkalte Feltpleien,
som er en lavterskel helsetjeneste for narkomane. De fleste dødsfallene
finner nå sted i private boliger og/eller i hospitser. Her
trenger vi andre virkemidler enn på gata. Å bedre bosituasjonen
for de mest vanskeligstilte og sørge for tilstrekkelig
individuell oppfølging og støtte er antakeligvis en
av de viktigste utfordringene vi står overfor. Prosjektet
for de mest vanskeligstilte boligløse som Sosial- og helsedepartementet,
Kommunal- og regionaldepartementet og Husbanken nylig har satt i
gang, vil kunne gi verdifull kunnskap på denne arenaen.

Med statlig støtte er det etablert
flere lavterskel helsetjenestetilbud for rusmiddelmisbrukere i flere
norske byer. Det blir rapportert om gode resultater. Jeg vil sørge for å oppsummere
erfaringene og gjøre dem kjent for alle landets kommuner.
Ellers er det behov for en bred satsing. Vi trenger mer kunnskap
på feltet, vi må satse på videre forebygging
og behandling, og ikke minst må vi få tak i stoffene
og finne de kyniske bakmennene. Handlingsplanen mot rus, som vi
nå er i gang med, blir en gyllen anledning til å sette
fokus på viktige tiltak i denne sammenheng.

  Jeg må medgi at jeg syns dette er
et vanskelig spørsmål. Bruk av narkotika er en
ulovlig aktivitet. På den andre siden har vi en gruppe syke
og slitne unge mennesker som lever med stadig trussel om tap av
liv. Derfor har vi de senere årene gått inn med
flere typer skadereduserende effekter som ikke stiller krav til
stoffrihet eller til at man skal slutte å bruke narkotika.
Dette syns jeg er en fornuftig utvikling når vi ser hvordan
det har gått med gruppen narkomane. Og en av grunnene til
at vi ser så pass mange dødsfall nå,
er nok at denne gruppen med slitne narkomane er stor. Ikke desto
mindre er jeg meget bekymret for dem, og jeg vil fortløpende
vurdere alle tiltak som kan gi dem bedre helse.

  Jeg beklager at jeg ikke svarte ordentlig
på det første oppfølgingsspørsmålet.
Det er ingen stor prinsipiell forskjell, men det er faktisk slik at
sprøyteutdeling er anerkjent internasjonalt, mens sprøyterom
ikke er det. 

Når det gjelder om jeg vil gå inn
for en prøveordning, vil jeg svare slik: Jeg skal til USA
og møte de som arbeider med narkotikapolitikk der, og jeg
vil selvfølgelig drøfte dette spørsmålet
da. Dit skal jeg før påske, så det skulle
kunne skje ganske fort. Jeg skal også ha møte
med byråden for sosiale saker i Oslo i morgen, der vi også skal
diskutere dette, så får vi se hva vi kan klare å komme
fram til.





                

