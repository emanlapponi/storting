 Jeg har vært i kontakt med Statens
helsetilsyn, som opplyste at fylkeslegen i Troms planlegger tilsyn
i alle fire hjemmedistriktene i Tromsø kommune for å se
nærmere på legemiddelhåndteringen der.
I tillegg er Tromsø kommune innkalt til et møte
30. mars for å redegjøre for forholdene. Jeg er
innstilt på å følge opp denne saken.
Fylkeslegen i Troms vil bli kontaktet etter at møtet med
Tromsø kommune er avholdt. Utover dette vil jeg ikke kommentere
saken i Tromsø nå.

Når det gjelder dagens regelverk,
kan ufaglærte personer gis myndighet til å dele
ut legemidler til pasienter i den kommunale helsetjenesten. Forutsetningen
er at de har fått særskilt opplæring,
og at de har fått delegert myndighet til dette fra lege.
Virksomheten og legen må vurdere om dette er forsvarlig.

Kommunen har også plikt til å etablere
internkontrollsystem og sørge for at virksomhet og tjenester
planlegges, utføres og vedlikeholdes i samsvar med allment
aksepterte faglige normer og krav fastsatt i medhold av lov eller
forskrift. Jeg vil også vise til at kommunen som arbeidsgiver
har ansvar for å påse at helsepersonell som håndterer
legemidler, har nødvendig kompetanse, og at de får
den opplæringen de trenger for å kunne dele ut legemidler.

Ved siden av å føre tilsyn
kan fylkeslegen gi kommunene råd om hvordan de kan organisere
arbeidet for å sikre at legemiddelhåndteringen
skjer forsvarlig. Jeg vil her nevne at Statens helsetilsyn har fått
en bevilgning fra Sosial- og helsedepartementet for utvikling
av sikrere legemiddelbruk, der ulike typer veiledning
vil bli produsert og formidlet. Men jeg vil også utfordre
kommunene til å arbeide videre med å sikre at
nødvendig opplæring blir gitt, slik at utdeling
av medisin til syke mennesker kan skje på en forsvarlig
måte.

  Jeg kan forsikre representanten om at jeg
kommer til å følge opp at både medikamenter
og andre tjenester skal deles ut på forsvarlig vis. 

Jeg deler representantens bekymring over de
mange ulike hjelpere som hver enkelt mottaker må forholde
seg til. Svært mange har snakket til meg om det, og sammen med
kommunene må vi nok her ta et løft for å få til
en annen type organisering.

Når det gjelder hva slags bakgrunn
folk som skal gi tjenester har, får vi vel være
glad for at det er et stort tilbud av mennesker som ønsker å gjøre
en innsats innenfor omsorgstjenestene. Det vi må passe
på, er at de 

kan 

gjøre det
de skal gjøre.

  Regjeringen er i ferd med å foreta
en betydelig fornyelse av offentlig sektor, og her inngår
også på hvilken måte man skal føre
tilsyn med de tjenestene som blir gitt til mennesker som ikke er i
stand til å ta vare på sin tarv. Fylkeslegens
tjenester inngår også i dette, slik at det nok
vil bli en mer strømlinjeformet tilsynstjeneste etter hvert.





                

 Når en person har fått sin
funksjonsevne i dagliglivet vesentlig og varig nedsatt på grunn
av sykdom, skade eller lyte, ytes det stønad i form av
utlån av tekniske hjelpemidler. Stønaden ytes
i forbindelse med tiltak som er nødvendig og hensiktsmessig
for å kunne bedre medlemmets funksjonsevne i dagliglivet
eller for at medlemmet skal kunne bli pleiet i hjemmet.

Folketrygden yter stønad til fem typer
plattformheis. Løfteplattform med sjakt, løfteplattform
uten sjakt, trappeheis for rullestol, trappeheis med sete og trappeheis
for stående personer.

Når Rikstrygdeverket forhandler heiser,
gjøres dette etter nordisk standard. Det vil si at alle
heiser har nødstopp og nødsenk som enten kan betjenes
av bruker selv eller av en medhjelper. Hvis strømmen går
mens en plattformheis uten backup er i bruk, vil brukere bli stående fast
i heisen. For å få bruker ut må en tredjeperson
sveive plattformheisen til utgangsetasjen.

Kommunehelsetjenesten har ansvar for å ha
beredskapsplaner for funksjonshemmede brukere som ved brann eller
lignende ikke vil klare å ta seg ut av boligen på egenhånd.
Svært mange av disse brukerne har også trygghetsalarm.
Brukere som har fått stønad til løfteplattform
uten sjakt, kan utløse trygghetsalarmen. Dersom trygghetsalarmen
utløses, skal kommunens beredskapsplan for redning tre
i kraft. Denne beredskapsplanen skal være slik at hjelpen
fra kommunen eller andre som har påtatt seg ansvaret for
bruker, kan komme fort til stedet.

Ifølge Rikstrygdeverkets praksis yter
ikke folketrygden stønad til batteribackup, fordi sikkerhetsaspektet
skal være ivaretatt gjennom heisens nødsenkemekanisme
og beredskapsplanen i kommunen. Men disse batteribackupene er en
nyere form for sikkerhet, og jeg vil ta opp med Rikstrygdeverket
om vi bør endre denne praksisen.

  Denne saken var ny for meg inntil jeg fikk
brev fra Norges Handikapforbund datert 19. mars. Jeg er
allerede i ferd med å se på denne saken, både
dens reelle innhold og hvordan vi kan ta den opp.

  Jeg er enig i at en batteribackup
nok vil fungere som en trygghet i dagliglivet for dem det gjelder.





                

