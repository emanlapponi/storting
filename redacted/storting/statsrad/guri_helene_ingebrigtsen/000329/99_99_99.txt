  Det er en forutsetning for stønad
til hjelpemidler etter folketrygdloven at brukeren har fått
sin funksjonsevne i dagliglivet varig og vesentlig nedsatt på grunn
av sykdom, skade eller lyte. Stønad ytes i forbindelse
med tiltak som er nødvendige og hensiktsmessige for å bedre
brukerens funksjonsevne i dagliglivet.

Ved vurderingen av om et tiltak er hensiktsmessig legges
det vekt på at hjelpemiddelet skal fungere på en slik
måte at hjelpemiddelet avhjelper det problemet som funksjonshemmingen
medfører, og at bruker skal kunne nyttiggjøre
seg hjelpemiddelet.

Hørselshemmede kan etter søknad
få tilstått stønad til teksttelefon dersom
de ikke er i stand til å føre en samtale med vanlig
telefon. Dette gjelder de tilfellene der det ikke er tilstrekkelig
med f.eks. høreapparat eller annet forsterkerutstyr for å dekke
brukers behov.

Ifølge forskrift om stønad
til hjelpemidler ytes det ikke stønad til såkalte
hvitevarer, brunevarer og alminnelig kjøkkenutstyr. Dette
unntaket begrunnes med at dette utstyret anses som vanlig forbruksvare.
Telefaks regnes som brunevare. Gruppen brunevarer omfatter medieelektroniske
varer som f.eks. vanlig videokassettspiller, vanlig telefon og TV.
Det ytes kun stønad til slike brunevarer fra folketrygden
dersom hjelpemiddelet er spesialbygd for funksjonshemmede. Telefaks
er ikke spesialbygd og regnes dermed ikke som et hjelpemiddel i folketrygdlovens
forstand.

Forskriften ble forandret 1. januar 1996. Begrunnelsen
for regelendringen var at slikt utstyr også brukes av funksjonsfriske,
og at det derfor ikke var urimelig at funksjonshemmede dekker utgifter
til brunevarer, hvitevarer og alminnelig kjøkkenutstyr.

Etter det jeg kan se, er det pr. i dag ikke
behov for å foreta endringer i gjeldende regelverk.

  Jeg merker meg at representanten Næss
er enig i begrunnelsen for at de vanlige forbruksvarene ikke skal
dekkes inn av folketrygden. Nå er dette en konkret sak
som det er vanskelig for meg å kommentere, og som beskrives
som et unntakstilfelle. Det kan hende at det er et menneske som
ikke hadde tenkt å kjøpe en telefaks hvis vedkommende
ikke hadde hatt bruk for det, men jeg minner om at telefaks er et ganske
rimelig apparat, slik at jeg ser ikke helt begrunnelsen for at akkurat
dette eksemplet skulle gjøre at jeg skulle gå gjennom
hele regelverket på nytt.

  Enklere løsninger kan være
billigere for samfunnet, men jeg må bare gjenta mitt svar
fra i sted: Jeg ser ikke at denne saken er av en slik dimensjon
at den begrunner en hel gjennomgang av et meget komplisert regelverk.
Men jeg må si, som statsråden som stod her før
meg, at det er mye av det offentlige regelverket som bør
ses på, nettopp fordi det er blitt for komplisert, og det
vil jeg være med på.





                

  Anslag foretatt av Statens institutt for alkohol-
og narkotikaforskning tyder på at i underkant av halvparten
av de sprøytebrukende heroinmisbrukerne er hjemmehørende
i Oslo, mens to tredeler er bosatt på det sentrale Østlandet – inkludert
Oslo. Det synes derfor i første rekke å være
misbrukere fra de sentrale østlandskommunene som trekker
inn til og oppholder seg i misbruksmiljøene i hovedstaden.
En del må antas å være reelt bostedsløse
og kan følgelig lett bli værende i disse miljøene.

Det er etter sosialtjenesteloven § 10-1
oppholdskommunen som skal yte tjenester etter loven til alle som
oppholder seg i kommunen. Hva slags hjelp oppholdskommunen er forpliktet
til å gi, må vurderes ut fra den situasjonen søkeren
er i. Den fulle forpliktelsen etter loven vil være aktuell
ved fast opphold. Ved midlertidige og kortvarige opphold kan det
være aktuelt å gi akutt nødhjelp. Ved
vurderingen av hvilke tiltak som er nødvendige, kan det
tas hensyn til eventuelle tilbud i andre kommuner. Det er ikke etter
loven refusjonsplikt for utgifter mellom kommunene, hvilket innebærer
samsvar mellom kommunenes ansvar for å yte tjenester og
det økonomiske ansvaret for disse. Det finnes ett unntak:
Dersom en rusmiddelmisbruker er tatt inn i institusjon, er det kommunen
som var oppholdskommune før institusjonsoppholdet, som
skal gi eventuelle tjenester. 

Det er klart nok at Oslo blir å betrakte
som oppholdskommune for mange rusmiddelmisbrukere som ikke i utgangspunktet
kommer fra kommunen. Storbyer trekker ikke bare til seg yngre arbeidskraft
som bidrar til verdiskaping, men også mennesker på flukt
fra altfor vanskelige livssituasjoner. For misbrukere kan de større
miljøene gi anonymitet og – tross alt – en
form for tilhørighet. Det er også en av grunnene
til at det er en egen storbyfaktor i inntektssystemet til fylkeskommunene,
og at Oslo kommune i tillegg får betydelige ekstraordinære
statstilskudd til bl.a. tiltak for rusmiddelmisbrukere, herunder
metadonassistert rehabilitering.

Det er også fullt mulig for en kommune å ta
kontakt med misbrukerens bostedskommune, der en slik faktisk finnes,
med henblikk på samarbeid om tilbakeføring og etablering
på hjemstedet. Jeg er kjent med at Oslo kommune har tatt
et slikt initiativ i forhold til nabokommunene. Det vi må unngå,
er at rusmiddelmisbrukerne blir kasteballer mellom kommunene. Dagens
system synes å være det som klarest sikrer ansvarsplasseringen. 

Utjamningsmeldinga er til behandling i Stortinget,
og jeg kommer ikke til å trekke den tilbake. Den vil gi
Stortinget muligheten til å diskutere viktige tiltak for
bl.a. bostedsløse rusmiddelmisbrukere. I den debatten vil
også storbyens spesielle situasjon måtte vurderes.

  Jeg sa i mitt første svar at det
faktisk er ekstraoverføringer til Oslo i rammene for kommunene.
I tillegg til at Oslo får en rekke rusmiddelmisbrukere
fra andre kommuner, får de også en rekke mennesker
som er velutdannet. Men man trekker jo ikke inn penger eller sender
penger tilbake til opprinnelseskommunen av den grunn, slik at jeg
tror at hvis vi skal tenke veldig bredt på dette, har vi
et stort og komplisert regnskap framfor oss.

  Det er denne statsråds plikt å ivareta
de svakeste gruppenes interesser. Derfor er det også min
plikt å se til at de aller dårligste, som heroinavhengige
sprøytenarkomane, ikke blir kasteball mellom kommunene.
Og det var derfor man endret dette i sosialtjenesteloven. 

Som jeg sa, får man i Oslo kommune
noe økte tilskudd i tillegg til at det er en rekke statsfinansierte
tiltak som retter seg direkte mot denne gruppen.





                

