  Vi vet at opphold i varmt klima har gunstig
effekt på en del av de lidelser som en del eldre mennesker
har. Å oppholde seg i slikt klima kan bidra til økt livskvalitet
for denne gruppen. Når jeg har uttrykt min skepsis til å bygge
ut eldreomsorg utenfor landets grenser, har det vært knyttet
til tre forhold. Eldreplanen har tatt sikte på å bygge
ut tilstrekkelig omsorg for syke og pleietrengende gamle i alle
landets kommuner. Videre bør det være mulig å føre
tilsyn med offentlig eldreomsorg. Til sist vet vi også at
kontakt med familie og venner er av betydning for svært
mange eldre, særlig når de blir syke.

I statsbudsjettet har Regjeringen foreslått å utvide rammen
for eldreplanen, slik at alle kommuner skal kunne komme i mål
med satsingen. Det har vært viktig for meg å sikre
at utbygging av prosjekter utenfor landets grenser skal være
et supplement for dem som har nytte av et slikt tilbud. Jeg stiller
meg derfor positiv til at kommuner skal få mulighet til å nytte
eldreplanens finansieringsordninger, først og fremst i
forbindelse med bygging av enheter for korttidsopphold i utlandet,
under forutsetning av at vilkårene i regelverket oppfylles.
Tilbudet skal inngå som en del av kommunens samlede pleie-
og omsorgstjenester og sikre forsvarlige tjenester.

Justisdepartementets lovavdeling ble bedt om å vurdere
de juridiske sidene ved å tilby tjenester utenfor Norge. De
konkluderer i brev av 28. juli i år med at en del rettslige
forhold bør utredes videre. Dette arbeidet er i gang, og jeg
ser ikke lenger at disse forholdene er til hinder for at Husbanken
nå kan behandle de aktuelle søknadene som foreligger.

 Det vil ikke bli mange men-er i forhold til
de reglene som allerede gjelder. Allikevel er jeg opptatt
av at korttidsopphold nok er det enkleste å få til
både i forhold til det å føre tilsyn
med tilbudet og i forhold til det behovet de ulike kommuner har meldt
meg i alle fall. Selv om jeg ikke skal behandle Bærums
søknad – det er det faktisk Husbanken som skal gjøre – så har
jeg vært i kontakt med Bærum kommune både
i sommer og nå nylig, og så vidt jeg har skjønt,
er det i all hovedsak korttidsplasser de tenker å bygge
ut. Så dette skulle i alle fall imøtekomme deres
behov.

  Når det gjelder tidsaspektet
som er meldt i pressen, sa jeg ikke i løpet av et par uker,
men i løpet av noen uker, for å være
sikker på ikke å love mer enn jeg kunne holde.
Men Husbanken kan behandle disse søknadene nå.
Det er noen juridiske forhold som fortsatt avklares og gjøres
tydeligere. De vil ikke være klare på en stund
ennå, men det er ingenting i veien for at søknadene
nå kan behandles.

