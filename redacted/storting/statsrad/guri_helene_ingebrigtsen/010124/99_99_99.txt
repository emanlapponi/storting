  Vi har de senere år registrert en
generell økning i bruk av rusmidler blant ungdom. Det gjelder
ikke bare ecstasy, men også bruken av cannabis og amfetamin.
Vi ser også at ungdoms bruk av alkohol ser ut til å ha økt
relativt dramatisk. Vi kan derfor ikke se isolert på bruken
av ecstasy, vi må ta innover oss at ungdom bruker mer rusmidler
enn tidligere. Det er flere grunner til denne utviklingen. Blant
annet mener jeg vi må se ungdommens bruk av rusmidler i
sammenheng med at det er blitt en mer liberal holdning i voksenbefolkningen
til alkohol, som jo som kjent er det rusmidlet som skaper størst
problemer totalt sett. Alkoholforbruket ser for tiden ut til å være
på vei opp, og tiltak for å begrense tilgjengeligheten
har mindre oppslutning i befolkningen enn tidligere.

Mens voksne i stor grad skiller mellom bruk
av alkohol og narkotika, gjør dagens unge ikke dette i
samme grad. Mange har derfor ikke den samme restriktive holdningen til
narkotika som voksne. Narkotikaseksjonen ved Oslo politikammer rapporterer
at ungdom i stadig større grad anser det som trendy å bruke
stoff. Uteseksjonen i Oslo beskriver i en rapport om utviklingen
i Oslo sentrum at ungdom som tiltrekkes av det som kalles house-techno-kulturen,
i urovekkende grad utvikler en ukritisk holdning til narkotiske
stoffer, og kanskje da særlig ecstasy.

Den samme utviklingen rapporteres også fra
andre steder i landet. I desember i fjor holdt jeg et samråd
om de nye rusmidlene. Her møtte ungdom som selv har brukt ecstasy,
foreldre, sosialarbeidere og narkotikapolitiet. Dette møtet
fant jeg svært nyttig. I departementet arbeider vi nå med
hvordan vi best mulig skal kunne følge opp og utvikle strategier
på grunnlag av bl.a. de rådene som ble gitt. 

Hva kan så samfunnet bidra med for å snu
denne utviklingen? Ved siden av innsats fra politi og tollvesen
for å begrense tilgangen til ulovlig innførte
narkotiske stoffer som f.eks. ecstasy, står tiltak som
kan medvirke til at ungdom ikke bruker slike rusmidler, sentralt.
Regjeringen legger derfor stor vekt på å utvikle
forebyggende strategier og tiltak. Som representanten Tenden vil
være kjent med, har Sosial- og helsedepartementet fra og
med 1. januar i år reorganisert det statlige arbeidet
med å forebygge rusmiddelproblemer. Vi har lagt særlig
vekt på å bringe kompetanse og ressurser nærmere
kommunene gjennom de regionale kompetansesentrene for rusmiddelspørsmål.
Kompetansesentrene skal utarbeide konkrete planer for innsats og
prioriteringer for 2001. Planene skal utarbeides på grunnlag
av kunnskap om situasjonen og behov i de enkelte regionene. Vi har
bedt om at de legger særlig vekt på hvordan vi
kan møte ungdommens eksperimentering med nye narkotiske
stoffer, som ecstasy og GHB. Det vil jeg komme tilbake til i løpet
av våren. 

  Dette spørsmålet illustrerer
veldig godt hvorfor det ikke bare er snakk om ecstasy i hovedsvaret
mitt. Når det gjelder alle disse stoffene, som stort sett
har det til felles at de påvirker serotonin-balansen i
hjernen, synes det som om industrien hele tiden ligger foran. Derfor
må vi ikke fokusere for mye bare på ett stoff.
Vi må se på helheten. Vi må forstå hva det
er som gjør at ungdommen synes å være
villig til å eksperimentere så voldsomt med eget
liv. 





                

  Jeg vil først minne representanten
Nesvik på at et flertall på Stortinget to ganger
har avvist representanten Fridtjof Frank Gundersens private lovforslag
om likebehandling av vin og øl som inneholder mellom 2,5
og 4,75 volumprosent alkohol. Det skjedde 2. juni 1998
og så sent som 28. mars i fjor. ESA går
lenger gjennom å kreve likebehandling av øl, vin
og brennevinsblandinger. 

Regjeringen har frist til den 5. mars
med å avgi et svar til EFTA-domstolen. 

Men jeg vil allerede nå peke på noen
grunner til at det er viktig å holde fast ved at den norske
omsetningsordningen ikke er i strid med EØS-avtalen:

1.		Kravet om likebehandling gjelder
bare varer som er omfattet av EØS-avtalen. Det er i dag få produkter
på markedet ved siden av øl som har et alkoholinnhold mellom
2,5 og 4,75 volumprosent alkohol. Sider og fruktvin faller utenfor.
Nye omsetningsregler vil derimot åpne for produksjon av
drikker med mellom 2,5 og 4,75 volumprosent alkohol for salg i dagligvarebutikker.
All erfaring tilsier at et utvidet produkttilbud vil medføre økt
alkoholforbruk.

2.		De aktuelle produktene appellerer både gjennom
smak og markedsføring i stor grad til ungdom. En liberalisering
i samsvar med ESAs krav vil derfor kunne lede til økt forbruk
blant unge. I en tid hvor det også er internasjonal fokusering
på de utfordringer man står overfor når
det gjelder unges alkoholvaner, finner jeg det meget vanskelig å forsvare
et liberaliseringsforslag i Norge.

3.		Jeg vil særlig vise til at WHOs Europeiske
Ministerkonferanse i Stockholm i februar i år har «Young
People and Alcohol» som tema. Bakgrunnen er stor bekymring
over økt alkoholforbruk blant barn og ungdom        i hele
Europa. Jeg deler denne bekymringen, bl.a.  fordi alkoholkonsumet
hos norsk ungdom i perioden 1995 til 2000 har økt fra 2,8
liter til 4,8 liter ren alkohol.

I denne situasjonen finner jeg det vanskelig å anbefale at
vi etterkommer ESAs krav, selv om jeg er klar over at det i behandlingen
av saken for EFTA-domstolen ligger en prosessrisiko. Jeg vil derfor
prioritere å forsvare det norske regelverket.

  For det første skiller jeg mellom
de ulike produktene som inneholder alkohol, og ser det ikke bare
som væske med en eller annen viss alkoholprosent i seg.
Derfor skiller jeg mellom rusbrus og øl.

Jeg er enig med representanten i at det er
bekymringsfullt at forbruket har økt så betydelig
som det har. Derfor ønsker jeg ikke, som jeg grunngav i
svaret mitt, at vi skal ha enda flere tilbud som retter seg direkte
mot ungdomsmarkedet.

Når det gjelder det andre spørsmålet,
om hva jeg vil gjøre hvis vi blir dømt, skal jeg
i tilfelle komme tilbake til det – men vil forhåpentligvis
slippe det.

  Det er klart at enhver sak har en prosessrisiko.
Det får vi komme tilbake til, som jeg sier, når
det blir virkelighet. Og det er ikke det at jeg ikke jeg vil være
i forkant, men vi vil komme tilbake til det når realiteten
er der.

Hvor mye det vil koste oss å gjennomføre
denne rettssaken, vet jeg ikke, men jeg vet mye om kostnadene ved å få et
enda høyere rusmisbruk blant ungdom. Det ønsker jeg
at vi skal være spart for.

