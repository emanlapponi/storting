 Etter folketrygdloven er alle arbeidstakere
obligatorisk yrkesskadedekket. Enkelte grupper er likestilt med
arbeidstakere, f.eks. militærpersoner og studenter.

Selvstendig næringsdrivende og frilansere
har adgang til å tegne en frivillig yrkesskadetrygd. For å kunne
tegne en slik frivillig trygd må den forventede næringsinntekten
i året overstige grunnbeløpet i folketrygden,
for tiden 49 090 kr.

Representanten Nesvik reiser spørsmål
om jeg vil ta initiativ til å endre denne ordningen. Han
peker på at uførepensjonister kan ha
en arbeidsinntekt på inntil 1 G i tillegg til trygden og
samtidig være forsikret gjennom arbeidsgiver. Representanten
viser til at det virker urettferdig at uførepensjonister,
som er selvstendig næringsdrivende med en inntekt på 1
G eller mindre, ikke skal ha samme mulighet til forsikring som andre
uførepensjonister.

Særfordelene i folketrygden ved yrkesskader
er først og fremst etablert med tanke på arbeidstakere.
Reglene har som formål å gi økonomisk
kompensasjon for de skader og sykdommer som skyldes den særlige
risiko ved et arbeidsforhold. I tillegg til folketrygdens særfordeler
er alle arbeidsgivere pålagt å tegne en forsikring
til fordel for arbeidstakerne.

Både arbeidstakere og næringsdrivende
som er uførepensjonert, er yrkesskadedekket når
de har arbeidsinntekt ved siden av trygden. Dette følger
av at alle arbeidstakere er obligatorisk yrkesskadedekket i folketrygden.

Dersom uførepensjonisten har næringsinntekt
ved siden av trygden, gjelder det ingen obligatorisk yrkesskadedekning
eller noen lovbestemt yrkesskadeforsikring. Som nevnt kan imidlertid
selvstendig næringsdrivende tegne en frivillig yrkesskadetrygd
i folketrygden.

Siden 1971, da yrkesskadetrygdloven ble innlemmet
i folketrygden, har det vært en grense på 1 G
for å kunne tegne en slik frivillig yrkesskadetrygd. Beløpsgrensen
på 1 G har vært ansett som naturlig i forhold
til bl.a. opptjening av pensjonspoeng. Videre bør virksomheten
ha et visst omfang før frivillig yrkesskadetrygd kan tegnes. Dette
gjelder også i forhold til beregning av eventuelle stønader,
der grunnlaget ikke kan være høyere enn den inntekten
som det er betalt premie etter.

Mitt svar til representanten Nesvik blir derfor
at selvstendig næringsdrivende bør ha en viss
næringsinntekt før det gis adgang til å tegne
frivillig yrkesskadetrygd. Jeg vil likevel vurdere om det kan være
fornuftig å ha et noe lavere beløp enn det som
gjelder i dag, f.eks. ½ G, slik minstegrensen i dag er
for sykepenger.

  Jeg skal da svare på den første
delen.

Jeg mener det når jeg sier at jeg
skal vurdere om det kan være fornuftig å ha et
lavere beløp enn det som gjelder i dag. Derfor vil jeg
se på saken og ut fra det gjøre noe med det hvis
jeg finner det fornuftig.

