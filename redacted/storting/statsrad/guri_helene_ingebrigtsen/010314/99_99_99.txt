  I de retningslinjene som nå gjelder
for tilskudd fra Husbanken til sykehjem og omsorgsboliger i utlandet,
er det presisert at det er et vilkår for å gi
tilskudd at kommunen tilbyr tjenestemottakerne tjenester
med forsvarlig standard, og at relevant norsk lovgivning bør
være retningsgivende for nivå, kvalitet og utforming
av tjenestene. Det er også stilt krav om at kommunen må beskrive/dokumentere
hvilke tiltak eller løsninger den har planlagt for å kunne
sikre at den yter forsvarlige tjenester før det kan gis
tilskudd, og kommunen må ha avklart hvordan tilstøtende
tjenester som f.eks. behov for medisinsk behandling skal dekkes.

Det er stilt de samme kravene til uttalelser
fra fylkesmann og fylkeslege som for prosjekter som bygges i Norge.
Den kommunen som søker tilskudd, må dokumentere
overfor fylkesmann/fylkeslege at kravene i retningslinjene
er tilfredsstilt.

Det er fremdeles noen juridiske spørsmål
som må følges opp og avklares nærmere
før tilskudd kan innvilges, bl.a. spørsmål
knyttet til tilsyn fra norske myndigheter i utlandet. Sosial- og
helsedepartementet har sendt brev til Utenriksdepartementet, der
spørsmål om tilsyn i utlandet og forholdet til
folkeretten er tatt opp. Det må også gjøres noen
endringer i forskriften som regulerer tilskuddsordningen. Brev med
forslag til forskriftsendring er sendt Kommunal- og regionaldepartementet.

Dette er ikke til hinder for at fylkeslegene
kan behandle en konkret søknad om tilskudd til sykehjem
eller omsorgsboliger i utlandet. Fylkeslegen kan avgi uttalelse til
søknaden i henhold til de retningslinjene som hittil er gitt.
I uttalelsen må fylkeslegen forutsette at nødvendige avklaringer
vil foreligge når det skal tas endelig stilling til søknaden.
Sosial- og helsedepartementet har nylig vært i kontakt
med fylkeslegen i Hordaland om dette, og det er enighet om at fylkeslegen
kan behandle søknaden som gjelder Bergen kommune og Betanien
Hospitalet. Tilsvarende gjelder for søknaden fra Bærum
kommune, som er sendt fylkeslegen i Akershus til uttalelse. Jeg kjenner
ikke til at andre kommuner har fremmet søknad om tilskudd
fra Husbanken til prosjekter i utlandet.

  Representanten Næss har forstått
meg rett.





                

  Økonomisk stønad etter sosialtjenesteloven
er som kjent ment å være en midlertidig ytelse
i en situasjon der en person ikke selv kan sørge for sitt
livsopphold på annen måte. De veiledende retningslinjene
for utmåling av stønad til livsopphold er derfor
rettet inn mot løpende, daglige utgifter.

Satsnivået for de veiledende retningslinjene
bygger på en konkret vurdering av utgiftsbehovet for de
utgiftene som omfattes av retningslinjene. Utgiftselementene som er
omfattet av de veiledende retningslinjene, bygger til en viss grad
på enkeltelementer i SIFOs standardbudsjett. I tillegg
har en sett hen til det gjennomsnittlige nivået for kommunenes
normer i dag.

SIFO har bistått departementet i utarbeidelsen
av de veiledende retningslinjene. Departementet har kunnet gjøre
seg nytte av den forskning og metodiske tilnærming som
ligger til grunn for SIFOs standardbudsjett for forbruksutgifter.

SIFOs standardbudsjett viser kostnadene ved å opprettholde
et rimelig og alminnelig forbruksnivå som kan godtas av
folk flest. Budsjettet er et langtidsbudsjett som utover løpende,
daglige utgifter også omfatter utgifter som sjeldnere innkjøp
av varige forbruksgjenstander.

Det er viktige forskjeller mellom SIFOs standardbudsjett
for forbruksutgifter og de veiledende retningslinjene for stønad
til livsopphold. Disse forskjellene har betydning for utvalget av
utgiftselementer. De veiledende retningslinjene omfatter utgifter
til mat og drikke, klær og sko, helse og hygiene, andre
dagligvarer, TV-lisens, avis og telefon, fritidsaktiviteter, fritidsutstyr
for barn og bruk av offentlig kommunikasjon i forbindelse med daglige gjøremål.
Standardbudsjettet omfatter i tillegg utgifter til fritidsutstyr
for voksne, spedbarnsutstyr, hvitevarer, møbler og diverse
andre artikler knyttet til husholdet, innboforsikring, bilkostnader
og barnehage.

De veiledende retningslinjene for stønad
til livsopphold er ikke tidsavgrenset i forhold til lengden på stønadsperioden.
Ved langvarig mottak av stønad kan det i tillegg til løpende
utgifter være behov for stønad til f.eks. fornyelse
av innbo og hvitevarer. Retningslinjene gir heller ikke veiledning
om beregning av stønad i akutte situasjoner.

Jeg vil peke på at lovens utgangspunkt
om en individuell behovsprøving ligger fast også innenfor
et system med statlige veiledende retningslinjer. Retningslinjene
er et hjelpemiddel for det konkrete skjønnet i forbindelse med
vurdering av stønadsbehovet i den enkelte sak. Dersom de
statlige veiledende retningslinjene benyttes som utgangspunkt for
vurderingen av en stønadssak, må sosialtjenesten
i tillegg vurdere om det er utgifter som ikke omfattes av retningslinjene
som det skal gis stønad for. Dette gjelder utgifter som
ligger i «kjerneområdet» i livsoppholdet,
men som i den enkelte sak påvirkes av individuelle behov
og/eller geografiske variasjoner, og som derfor ikke er
inkludert i beregningsgrunnlaget for de veiledende retningslinjene:
boutgifter, strøm og oppvarming, hus- og innboforsikring
samt utgifter til innbo og hvitevarer. Spørsmål
om stønad til dekning av denne typen utgifter må uansett
vurderes særskilt i hver enkelt kommune. 

Departementet har i tillegg definert en del
utgifter som, avhengig av den konkrete situasjonen, kan anses som
nødvendig livsopphold. Dette gjelder bl.a. utgifter i forbindelse
med høytids- og merkedager, spedbarnsutstyr, barnepass,
barnas skolegang, utgifter knyttet til samvær med barn,
legekonsultasjon, medisiner, bilhold og en del særlige
behov for øvrig. Utgiftsbehovet må her vurderes
konkret. Dersom en utgift ikke anses å være nødvendig
for søkerens livsopphold etter lovens § 5-1 om
stønad til livsopphold, må sosialtjenesten i tillegg vurdere
om det kan ytes stønad etter lovens § 5-2, stønad i
særlige tilfeller.

  Som representanten Andersen påpeker,
er vi nok ikke helt enige om hvordan disse normene skal være
og forstås. Det vi har lagt vekt på, er, som jeg
sa i mitt innlegg, en rekke vanlige utgifter. I tillegg har vi også sett
på kommunenes utbetalinger i dag, og vi ligger over en
del av kommunene og under de som betaler mest.

Det som er det nye, er at det er egne særskilte
satser for barn, som også er aldersgradert. Og det har
vært viktig for oss å heve nettopp denne gruppen. 

For øvrig vil sosialhjelpen aldri
være det som løfter folk ut av fattigdom. Det
er det helt andre stønadsordninger som må gjøre.
Og det arbeider vi med hele tiden.

 : Det er fortsatt opp til den enkelte kommune å vurdere
hva som skal til. 

Men jeg må minne om at sosialhjelp
er en midlertidig ytelse ment å være i et knipetak.
Det som skal gjøre at folk kommer seg ut av fattigdomsfellen,
er at de kommer seg i arbeid, at de får boliger til priser
det går an å leve med, eller at de kommer over
på de øvrige stønadsformene som vi har
i dette landet, og som det er svært mange av.





                

  Fra tid til annen avdekkes eksempler på uverdige
tilstander innenfor eldreomsorgen i kommunene, senest i Porsgrunn
og Skien. Dette er alvorlige påminninger både
for kommunene selv og for statlige myndigheter om at ikke alt fungerer
som det skal. I Skien og Porsgrunn kommuner har dette bidratt til at
det allerede mandag ble gjennomført et møte mellom ledelsen
ved Telemark sentralsykehus og den administrative og helse- og omsorgsfaglige
ledelsen i de to kommunene. Her har de driftsansvarlige selv tatt
ansvar og vil bl.a. se nærmere på samarbeidet
mellom sykehuset og primærhelsetjenesten i de to kommunene. 

Mange eldre, ikke minst senil demente, har
behov for omfattende hjelp og omsorg. Mange hjemmeboende demente
kan ha vansker med å administrere måltider og matinntak,
og erfaring viser at dette i enkelte tilfeller kan føre
til underernæring. I dag er om lag halvparten av hjemmesykepleiens
brukere demente, og av de som bor i institusjon, er 70–75
pst. demente. Vi står overfor store utfordringer på dette
området, og det er fortsatt behov for å styrke
og videreutvikle tjenesten.

På spørsmålet fra
representanten om aktuelle tiltak vil jeg derfor trekke fram flere
viktige punkt:

		Den utviklingen som nå skjer
gjennom handlingsplanen for eldreomsorgen, innebærer en
styrking av tilbudet til eldre, og også til senil demente.
En evaluering av tilskuddsordningen til bygging av omsorgsboliger
og sykehjem viser at kommunene gjennom denne ordningen har satset
på å bygge ut tjenestetilbudet til mennesker med
demens. Gjennom arbeidet med handlingsplanen for helse- og sosialpersonell har
vi nå fått en økning av antall ansatte
i sektoren og også en kompetanseheving i form av flere
med høgskoleutdanning.

		Gjennom Nasjonalt geriatriprogram har vi de siste årene
fått satt geriatrien på dagsordenen. Blant annet er
den geriatriske kompetansen økt, og geriatriske tilbud
i fylkene er styrket de siste fem årene.

		I 1997 ble Nasjonalt kompetansesenter for aldersdemens
opprettet. Senteret driver forskning, utvikling og dokumentasjon
av behov for tjenester til demente. Senteret har nettopp foretatt
en kartlegging av bruk av tvang innenfor demensomsorgen. I omsorgen
for denne gruppen vil en ofte stå overfor valget mellom å unnlate å yte
omsorg til den som trenger det, og å krenke vedkommendes
integritet. Departementet arbeider nå med et regelverk
om begrensning og kontroll av bruk av tvang i de kommunale pleie-
og omsorgstjenestene overfor personer med demens, og et høringsnotat
med forslag til lovregler skal sendes ut i løpet av året.

		Sosial- og helsedepartementet er også i gang
med en større gjennomgang av lovverket på helse-
og sosialområdet. Som et ledd i dette arbeidet er det etablert en
egen gruppe som skal se spesielt på helse- og omsorgstjenester
til kronisk syke og døende, herunder senil demente. En
viktig del av dette arbeidet er å se nærmere på gråsoneproblematikken.

		Departementet har nettopp utarbeidet forskrift om individuelle
planer som vil tre i kraft fra 1. juni. Individuelle planer er viktig
for å sikre en tilfredsstillende oppfølging av
den enkelte bruker, særlig der hvor mange ulike hjelpeinstanser
er involvert.

For øvrig vil jeg understreke at det
er viktig å styrke og videreutvikle fylkeslegenes tilsynsoppgaver
med helsetjenesten i kommunene. Fylkeslegene har bl.a. tilsyn med
den internkontrollen som alle virksomheter innenfor pleie- og omsorgssektoren
skal ha etter kommunehelsetjenesteloven. Erfaringer viser at fylkeslegenes
systemrevisjoner ikke alltid avdekker kritikkverdige forhold innenfor
helse- og omsorgssektoren, som vi nå har sett eksempler
på i Skien og Porsgrunn. Dette er noe vi vil se nærmere
på i forbindelse med omorganiseringen av den statlige helse-
og sosialforvaltningen.

  Jeg vurderer Sosial- og helsedepartementets
handlingsplan som et viktig virkemiddel for å bedre personellsituasjonen
i forhold til kompetanseoppbygging og rekruttering. Gjennom Handlingsplan
for helse- og sosialpersonell gir departementet kommunene tilskudd
til opplæring av ufaglærte og til etter- og videreutdanning
av personell i pleie- og omsorgssektoren. Det er også viktig
for å beholde dem vi har i sektoren.

Sosial- og helsedepartementet har også i
samarbeid med KS startet opp et arbeid i forhold til arbeidsmiljø og ledelse
som er viktige elementer i kommunenes behov for å rekruttere
og beholde personell. Det er spesielt viktig at kommunene følger
opp sitt arbeidsgiveransvar i forhold til dette. Særlig
viktig er det for å ivareta departementets behov for spesialkompetanse.
Vi går nå inn i noen år med svært
små ungdomskull, og da er det meget viktig at alle som
har med pleie- og omsorgsfag å gjøre, viser fram
for et flott arbeid som utføres der, slik at vi rekrutterer
også på måten.

