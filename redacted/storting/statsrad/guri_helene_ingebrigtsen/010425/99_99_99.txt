 Representanten Kvassheim tar opp et særdeles
viktig tema. Statens institutt for rusmiddelforskning har anslått
at antallet rusmiddelmisbrukere med et intravenøst misbruksmønster
er fordoblet i løpet av 1990-årene, og at det
nå er mellom 9 000 og 12 000 personer
som injiserer narkotika på regelmessig basis i Norge. Vi
vet at det følger stor dødsrisiko med et slikt
misbruksmønster. Vi har også sett at antallet
overdosedødsfall nådde en foreløpig topp
i 2000 med 327 døde. Dette er utvilsomt en urovekkende
utvikling. Det råder enighet om at vi må gjøre
det vi kan for å hindre at rusmiddelmisbrukere dør
av overdoser og andre narkotikarelaterte dødsfall.
Erfaring viser imidlertid at det ikke er noe enkelt tiltak som kan
løse et så alvorlig problem som det vi her står
overfor.

Jeg har merket meg økningen i antall
narkotikarelaterte dødsfall i Rogaland. Situasjonen der
og andre steder gjør det nødvendig med aktiv innsats
lokalt og sentralt. Vi må nøye vurdere hvordan
vi organiserer innsatsen, og vi må spørre oss
om vi bruker de samlede ressursene på rusmiddelfeltet slik
at de får best effekt.

Regjeringen la i budsjettet for 2001 opp til
en betydelig vekst i kommunenes frie inntekter. Slik jeg ser det,
er det kommunene selv som kjenner problemene på kroppen,
og det er kommunene som vil være de beste til å finne
konkrete løsninger. Det vil også være
tilfellet i Rogaland.

Når det gjelder statlige bidrag, som
representanten Kvassheim etterlyser, har vi allerede satt i gang
en rekke tiltak for å bedre situasjonen for de tyngste
misbrukerne og begrense antallet overdosedødsfall. I revidert
nasjonalbudsjett vil jeg redegjøre for hvordan vi nå legger
til rette for at flere som trenger det, skal få et tilbud
om legemiddelassistert rehabilitering. Vi har etablert
lavter-   skel helsetiltak for rusmiddelmisbrukere flere
steder i landet, hvorav to er i Rogaland – i Haugesund
og Stavanger. Målet for disse tiltakene er nettopp å redusere
antallet narkotikarelaterte dødsfall. Tiltakene
skal bl.a. gi informasjon til rusmiddelmisbrukerne om hvordan de
kan unngå overdoser. Som kjent mener jeg det er helt nødvendig
at helsevesenet i langt større grad enn i dag spiller en
rolle overfor denne gruppen tunge misbrukere.

Innenfor den pågående handlingsplanen
for sosialtjenestens førstelinje, «Kunnskap og
brubygging», drives aktiv kompetanseutvikling i arbeidet
med rusmiddelmisbrukere. Stavanger er også med i departementets
og Husbankens boligprosjekt, og mottar tilskudd til botiltak for ungdom
i alderen 18–20 år med liten boevne. Dette er
et viktig prosjekt for rusmiddelmisbrukere.

Departementet arbeider nå med en egen
handlingsplan mot rusmiddelproblemer. Sentrale temaer i handlingsplanen
vil være det forebyggende rusmiddelarbeidet og en styrking
av bo,- behandlings- og omsorgstilbudet for de tyngste misbrukerne,
spesielt de med sammensatte behov. En samordnet hjelpeinnsats mellom
lokale og statlige instanser er en forutsetning for at vi skal lykkes
bedre med disse vanskelig problemene. Overgangen fra fengsel synes å være
en risikosituasjon når det gjelder overdoser, som det kan
være grunn til å se særskilt på i
denne sammenhengen. I forbindelse med handlingsplanen vil departementet
utrede spørsmålet om sprøyterom, og jeg kan
forsikre om at alle aspekter ved et slikt tiltak vil bli belyst.

Som følge av reformen med statlig
overtakelse av spesialisthelsetjenesten vil Sosial- og helsedepartementet
i løpet av 2001 utrede en framtidig modell for tiltaksapparatet
for rusmiddelmisbrukere. Et forslag vil etter planen bli sendt på høring
i løpet av høsten 2001. Departementet tar sikte
på at en eventuell endret organisering skal kunne tre i
kraft fra 1. januar 2003.

 Det prosjektet som ikke har fått de
bevilgningene man hadde ønsket seg fra Sosial- og helsedepartementet,
har jeg ikke fått noen henvendelse fra ennå, verken
fra dem eller fra Haugesund kommune. Jeg er likevel orientert av
pressen om dette.

Jeg har merket meg at til tross for at dette
helt sikkert er et nyttig prosjekt, så har ikke Haugesund
kommune økt sitt bidrag til dette i inneværende år.
De bevilget 100 000 kr i 2000, og har bevilget
100 000 kr også i år, mens prosjektet
søkte departementet om 1 mill. kr. Det
har jeg merket meg. Men det jeg har tenkt å gjøre,
er å ta kontakt med Haugesund og Stavanger kommuner
og Rogaland fylkeskommune, der  det offentlige ansvaret ligger,
og drøfte med dem hvordan en på best mulig måte
kan møte nettopp utfordringene de står overfor,
ved at opiatmisbruket nå har tatt en slik form som det
nå har gjort, og at vi ser en økning i overdosedødsfall.

  Jeg er meget stolt av å ha funnet
inndekning for penger til forebygging når det gjelder de
nye rusmidlene, ecstacy o.l., og jeg regner med at Venstre også er
enig i at vi skal drive med forebygging på det feltet.

Når det gjelder helsetiltak og omsorgstiltak
i forhold til de aller dårligste misbrukerne, som på en
måte er på en helt annen del av skalaen, er jeg
veldig opptatt av at dette er et offentlig ansvar – det
er et kommunalt ansvar, det er et fylkeskommunalt ansvar, det er
et statlig ansvar. Derfor skal jeg gjøre som jeg sa i mitt
forrige svar, ta kontakt med kommunene og fylkeskommunen som har ansvar
i denne saken, og se på hvorledes vi kan håndtere problemene
i Rogaland.





                

