  Jeg har gjort meg kjent med at saken gjelder
et kommunalt dagtilbud for personer med så omfattende funksjonshemninger
at de ikke kan delta i arbeidssamvirke eller andre arbeidsmarkedstiltak.

Aktivitetssenteret i denne aktuelle saken har
inngått avtaler med bedrifter om enkle arbeidsoppgaver.
Ca. to tredjedeler av brukerne på senteret tar del i disse
produksjonsoppgavene. De som utfører produksjonsoppgavene, fikk
i 2000 såkalt oppmuntringslønn med 5 kr pr. time for
to–fire timer pr. dag.

Dagsenteret skal ifølge kommunestyrets
beslutning ha hovedvekt på aktivitetstiltak og ikke på produksjon.
Dagens innhold og organisering av senteret betegnes hovedsakelig
som preget av aktivitet og omsorg. Oppmuntringslønn regnes
som et pedagogisk virkemiddel for å øke trivselen
til en del av brukerne. Oppmuntringslønnen er ett av flere
stimuleringstiltak ved senteret. Det legges vekt på trivselsfremmende
tiltak som små utflukter, sammenkomster med servering,
bruk av basseng og boble-bad o.l. 

For 2001 var det ikke budsjettert med oppmuntringslønn
på aktivitetssenterets budsjett. Varsel om opphør
av denne ordningen medførte sterke reaksjoner i media og blant
pårørende. Formannskapet vedtok 18. januar d.å. å stille
penger til disposisjon til formålet likevel. For 2002 har
kommunen pålagt aktivitetssenteret å innpasse
en post for oppmuntringslønn innenfor senterets budsjettrammer.

Spørsmålet om å ta
penger fra de berørte personenes uføretrygd er
derfor ikke lenger aktuelt i denne saken. I programmet den 10. januar
viste ordføreren i den aktuelle kommunen imidlertid til
at flere kommuner angivelig praktiserte en ordning med å utbetale
oppmuntringslønn som først er trukket fra vedkommendes
trygd. På spørsmålet om jeg synes dette
er en rimelig måte å belønne utviklingshemmede
menneskers arbeidsinnsats på, vil jeg svare 

nei

. Jeg finner det uetisk å «lure» noen
på en slik måte.

Folketrygdloven har heller ingen hjemmel for å gi
arbeidsgivere som gir funksjonshemmede arbeid som ledd i opplæring,
anledning til å trekke i vedkommendes uførepensjon
for senere å utbetale tilsvarende beløp som lønn til
pensjonisten.

  Representanten Sjøli antydet mer
enn å si at dette er et arbeiderpartifenomen. Det trenger
man mer enn to kommuner for å belegge. Jeg tror kanskje
at det er mer et fenomen som har oppstått i kommuner som
har hatt dårlig råd, og som ikke har sett hvordan
de skulle klare å få det til.

Det gjør det ikke noe bedre at man
prøver å «lure» mennesker med
betydelige funksjonshemninger. Jeg skal se om jeg kan finne en måte å kommunisere
dette tilbake til kommunene på.

  Jeg er enig med spørsmålsstilleren.





                

 Representanten tar opp et særdeles
viktig tema. Det er riktig at narkotikamisbruket i landet vårt
er økende. Statens institutt for alkohol- og narkotikaforskning
har nylig anslått at antallet sprøytemisbrukere
er fordoblet i løpet av 1990-tallet, og at det nå er
mellom 9 000 og 12 000 personer som tar narkotika med
sprøyte på regelmessig basis. Vi har også en
urovekkende økning i antallet overdosedødsfall.
I 2000 døde flere av overdose enn noe tidligere år – 327
mennesker mistet livet på denne måten.

Vi står i dag overfor en situasjon
hvor den internasjonale, ulovlige produksjonen av og handelen med
narkotika er større enn noensinne. Heroin er tilgjengelig
over hele landet. Stoffet er renere og billigere. Dette er en farlig
kombinasjon når vi samtidig vet at mange av sprøytemisbrukerne
er sterkt nedslitte og forkomne både fysisk og psykisk.
Det fikk jeg ved selvsyn bekreftet forrige onsdag da jeg var med
Uropatruljen ved Oslo politikammer ut i de mest belastede misbrukermiljøene.

Oslo kommune melder at ca. 80 pst. av de narkotikarelaterte
dødsfallene skjer utenfor det offentlige rom – i private
hjem eller på hospits. Mange av de avdøde er ikke
kjent for hjelpeapparatet. Dette er enda en ny utfordring.

I tillegg til heroin og andre stoffer er det
trolig 327 enkeltårsaker til at disse menneskene døde
som følge av sitt narkotikamisbruk. Misbrukerne er ingen
homogen gruppe. Det er vanskelig å trekke generelle konklusjoner.
Vi må selvsagt gjøre alt som står i vår
makt for å forebygge og hindre dødsfall. Det er,
slik som representanten Kaland påpeker, gjort mye allerede
for å motarbeide utviklingen. Likevel ser vi at det går
som det gjør. Det peker mot behovet for ny satsing.
Vi trenger mer kunnskap på alle felt. Vi må få bedre
grep om forebygging og behandling. Vi må i enda større
grad få tak i stoffet og finne de kyniske bakmennene.

Arbeiderpartiets landsmøte vedtok
at det skal utarbeides en handlingsplan mot rus. Dette arbeidet
er vi nå i gang med, og vi skal komme sterkt tilbake i
forhold til det.

 Jeg er meget bekymret når det gjelder
dette. Jeg har sagt det mange ganger, og jeg kan gjenta det her:
Det drives nesten ikke noen krig i dag som ikke er finansiert gjennom
narkotikasalg. Det er slik at vår ungdom nærmest
faller på krigens mark langt unna der konflikten er. 

Vi ser også at ecstasy og den type
stoffer er i ferd med å ta for seg av en del av ungdommen
som tidligere ikke har vært narkotikamisbrukere, som kanskje
mer har eksperimentert med alkohol. Det synes å tilby en
type spenning som vi ikke har sett maken til tidligere. Samtidig
ser vi at langvarig og stort forbruk av denne typen narkotika fører
til nye psykiske lidelser, og det er grunnen til den økningen
vi nå ser i psykiatrien. Derfor gjentar jeg: Vi trenger
mer kunnskap, vi skal hente inn mer kunnskap, og vi skal bli bedre
når det gjelder både forebygging og behandling.

Kjell Engebretsen hadde
her overtatt presidentplassen.

 Ecstasy er, som jeg sa, et stoff vi ennå ikke
vet alt om. Når det gjelder hvor mye som skal til for å bli
avhengig, er det nok med ecstasy som med andre stoffer, at det er
individavhengig. 

Jeg har planer – nesten klare – som
jeg skal legge fram om noen spesielle tiltak i forhold til ecstasy,
særlig for å få ut kunnskap til foreldrene,
for jeg tror at vi kommer ingen vei videre hvis vi ikke har foreldrene
med i det arbeidet som nå skal gjøres.





                

