 Arbeidslivet er sannsynligvis den mest sentrale
arenaen for forebygging av rusmiddelproblemer i voksenbefolkningen.
Det dreier seg både om å befeste arbeidsplassen
som rusfri sone og om å hjelpe arbeidstakere med rusmiddelproblemer
for å hindre at de faller ut og får situasjonen
sin forverret. I forbindelse med den omorganiseringen som vi nå har foretatt
av det statlige arbeidet med forebygging av rusmiddelproblemer,
vil det også bli vurdert om et av kompetansesentrene
skal påta seg rusmiddelmisbruk i arbeidslivet som et spisskompetanseområde.
Dette vil likevel bare kunne være et supplement til AKAN,
som er et trepartssamarbeid mellom LO, NHO og staten ved Sosial-
og helsedepartementet, og ett av de helt nødvendige instrumentene
vi har for å gjøre en innsats på området.
Sånn sett anser jeg at AKAN allerede spiller en viktig
rolle som ressurssenter.

Som følge av Rusmiddeldirektoratets
forespørsel i april 1999 engasjerte AKAN et konsulentfirma
til å utrede saken. Utredningen beskriver to
anbefalte organisatoriske alternativer, med årlige kostnader
på ca. 3 mill. kr. I AKAN-komiteens møte i desember
1999 gav LOs og NHOs representanter uttrykk for at de så meget
positivt på forslagene, under forutsetning av at en eventuell
gjennomføring ikke går ut over det arbeidet
som AKAN utfører i norsk arbeidsliv i dag. De forutsatte
samtidig at disse partenes tilskuddsrammer ikke ble utvidet.

Rusmiddeldirektoratet oversendte saken til
Sosial- og helsedepartementet den 11. februar i år med
en positiv uttalelse og, samtidig, beskjed om at direktoratet ikke
så mulighet for finansiering innenfor årets økonomiske rammer.
Det var på det tidspunkt ingen ubundne tilskuddsmidler
som kunne nyttes til formålet. AKAN ble orientert om dette
og om at saken vil bli realitetsbehandlet i forbindelse med budsjettet
for 2001. AKAN får tilskudd over kap. 0610 Rusmiddeldirektoratet
post 70 Frivillig rusmiddelforebyggende arbeid. For 2001 er posten foreslått
bevilget med 54,2 mill. kr. Jeg vil forutsette at Rusmiddeldirektoratet
behandler saken så snart budsjettet er vedtatt, og at svar
skal foreligge snarest mulig i 2001.

