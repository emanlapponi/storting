  Det er helsetjenesten i den enkelte kommune
som har ansvar for å tilby helsetjenester til disse pasientene.
Jeg kan opplyse om at fylkeslegen i det aktuelle østlandsfylket
representanten Alvheim refererer til, har gjennomført tiltak
som gjør situasjonen lettere for de pasientene som mister
forskrivningen sin. Fylkeslegen har bl.a. vært i kontakt
med kommuneoverlegene i de mest aktuelle kommunene, og forsikret
seg om at de er kjent med den situasjonen som er oppstått.
Alle disse har informert fylkeslegen om at de har tatt forholdene
opp med legene i egen kommune, og oppfordret til å ta imot
pasienter som har mistet tidligere forskrivende lege. Det er den
enkelte lege som nå overtar disse pasientene, som i hvert
enkelt tilfelle må vurdere hva som anses forsvarlig når
det gjelder forskrivning.

Når det gjelder den nevnte spesialisten
i psykiatri som har benyttet Subutex i rehabiliteringsøyemed,
har Helsetilsynet innhentet uttalelse fra fylkeslegen i det aktuelle fylket.
Denne legen har ikke mistet forskrivningsretten, men har redegjort
for at nye pasienter ikke vil bli tatt inn i prosjektet. I samarbeid
med fylkeslegen er de pasientene som fortsatt er igjen i prosjektet,
gjennomgått. Disse pasientene mister ikke behandlingstilbudet
sitt, men det er sørget for at det vil bli foretatt en
forsvarlig nedtrapping i hvert enkelt tilfelle. Enkelte av pasientene
til de to legene representanten Alvheim nevner, søkes inn
i legemiddelassistert behandling i prosjekter godkjent av Sosial-
og helsedepartementet.

Det er viktig at narkomane under legemiddelassistert rehabilitering
blir sikret et best mulig tilbud, med aktiv psykososial oppfølging
og kontroll. Erfaring viser at det er svært viktig med
samarbeid mellom helsetjeneste og sosialtjeneste for at slik rehabilitering
skal lykkes. Når oppfølgingen svikter, er det
dessverre flere eksempler på at forskrevne legemidler brukes
sammen med andre narkotiske stoffer, med fare for at helsetilstanden
forverres og i verste fall dødsfall av overdoser. Vi kjenner
også til at legalt forskrevne legemidler omsettes på det
illegale markedet. Legemidler til rusmiddelmisbrukere i rehabiliteringsøyemed
bør derfor bare gis innenfor faglig forsvarlige rammer
som kan gi den enkelte mulighet til full rehabilitering eller i
hvert fall høynet livskvalitet.

De midlertidige retningslinjene for metadonassistert rehabilitering
er under revisjon, og vil bl.a. åpne for bruk av også andre
adekvate legemidler enn metadon og Subutex i behandlingsopplegg
for misbrukere. Også forskrift av 27. april 1998 nr. 455
om rekvirering og utlevering av legemidler fra apotek revideres
med sikte på å stramme inn uheldig forskrivningspraksis.
Det er under arbeid en veileder for hvordan man skal ta vare på pasienter
som på grunn av eventuell forskrivningsendring mister tilgangen
til forskrevne vanedannende legemidler. Arbeidet med gjennomføring
av disse sakene pågår nå.

Sosial- og helsedepartementet har dessuten
satt i gang en oppsummering av de viktigste erfaringene med metadonassistert
rehabilitering i Norge. På bakgrunn av bl.a. denne vil
jeg vurdere om organiseringen av tilbudet er den mest hensiktsmessige,
og om det er nødvendig å foreta endringer.

  Jeg skjønner godt representanten
Alvheims fortvilelse. Det er en veldig vanskelig situasjon.

Når det gjelder den legen som har
mistet forskrivningsretten, er det fylkeslege og helsetilsyn som
er de organer som samfunnet har nedsatt for å se på forsvarlig praksis,
og det vil ikke jeg blande meg inn i.

Når det gjelder behandlingen av dem
som bor i dette fylket, og som nå har mistet sin lege,
skal jeg ta den saken opp igjen, for jeg er helt enig med representanten Alvheim
i at vi er nødt til å prøve å finne
en løsning.

  Det er vanskelig å si ja eller nei
til et prosjekt man ikke har hørt om før, men
det er klart at jeg har et stort ønske om at vi skal få behandlingstilbud
til flest mulig stoffmisbrukere, slik at flest mulig av dem har
sjanse til å få rehabilitert livet sitt og få best
mulig og flest mulig leveår, for det er en gruppe som slett
ikke har hatt det for godt. Vi finner en dødelighet i denne
gruppen som ikke likner på noe annet i tilsvarende aldersgruppe.
Så såfremt prosjektet har den kvalitet som vi
mener er nødvendig for å kunne behandle opiatavhengige
misbrukere, kan ikke jeg skjønne at det ikke skulle bli
gjennomført.





                

