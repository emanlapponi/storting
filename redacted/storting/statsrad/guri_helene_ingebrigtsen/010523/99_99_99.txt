 I St.meld. nr. 21 for 1998-99, Ansvar og meistring,
ble kommunenes ansvar for grunnleggende pleie-, omsorgs- og rehabiliteringstjenester
understreket, og generelt ble det lagt opp til at spesialsykehjemmene
skulle avvikles. Stortinget sluttet seg til dette, men pekte på at
det fortsatt er behov for det spesielle døvespråkmiljøet
ved Conrad Svendsen Senter, og understreket behovet for en avklaring
vedrørende den videre drift av senteret.

I samråd med Conrad Svendsen Senter
ble det meste av driften ved senteret fra 1. januar 2001 definert
som omsorgsboliger og sykehjem. Tilbudet ble etter dette
delt i tre:

1.		spesialisert fagavdeling

2.		behandling på 2. linjenivå

3.		omsorgsboliger og sykehjem

Omleggingen innebærer at hoveddelen
av utgiftene det offentlige skal finansiere, knytter seg til tjenester
som kommunene har ansvar for. Kommunene har med dette fått
et betalingsansvar for de fleste av brukerne ved Conrad
Svendsen Senter. Det meste av dette ansvaret har tidligere ligget
hos fylkeskommunene.

Brukerne ved senteret består i hovedsak
av døve som også har andre
funksjonshemninger, og denne gruppen har et spesielt behov
for et kommunikasjonsmiljø av den typen som er ved Conrad
Svendsen Senter, dvs. tegnspråk. Fordi det er viktig å opprettholde
et slikt miljø, ble det i statsbudsjettet for 2001 bevilget
7,9 mill. kr til drift av den spesialiserte fagenheten
ved Conrad Svendsen Senter.

Ledelsen ved senteret var etter dette
av den oppfatning at de ville komme til enighet med kommunene. Som omtalt
i St.prp. nr. 62 for 1999-2000, kommuneøkonomiproposisjonen,
har det nå oppstått en vanskelig
situasjon ved senteret som følge av at noen
kommuner vegrer seg mot å overta ansvaret for brukerne.

Conrad Svendsen Senter gjorde departementet
oppmerksom på denne situasjonen i brev datert 11. mars.
Sosial- og helsedepartementet har etter dette avklart
med Kommunal- og regionaldepartementet at berørte kommuner
kan søke om forskudd på skjønnstilskudd
med tanke på å få løst finansieringsproblemet
for inneværende år. Opprinnelig søknadsfrist
for denne ordningen er 1. juni, men den er utvidet til
1. juli for de aktuelle kommunene.

Når det gjelder en løsning
på lengre sikt, vil departementet for neste år
foreslå å overføre økonomisk
kompensasjon direkte gjennom inntektssystemet til de aktuelle kommuner
som har overtatt betalingsansvar fra fylkeskommunene. Dette vil
det bli gjort nærmere rede for i forslaget til
statsbudsjett for 2002. I tillegg til dette kan kommunene også søke
om ordinært skjønnstilskudd for ressurskrevende
brukere.

Det har hele tiden vært
en god dialog mellom Sosial- og helsedepartementet og
Conrad Svendsen Senter for å finne en løsning
på denne situasjonen, og senteret uttrykker klart at de
er fornøyd med den løsningen som Sosial- og
helsedepartementet har kommet fram til. Det er jeg veldig glad for.

