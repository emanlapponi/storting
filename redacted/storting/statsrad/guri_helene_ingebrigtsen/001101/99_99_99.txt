  Det er fremdeles mange eldre og middelaldrende
kvinner som helt eller delvis har blitt forsørget av ektefellen
i løpet av hele sin yrkesaktive alder. Kvinnene blir ofte
minstepensjonister, mens mennene kan ha gode pensjonsrettigheter
både i folketrygden og i supplerende pensjonsordninger.

Ved skilsmisse etter et langvarig ekteskap
forsørges gjerne hustruen ved bidrag fra fraskilt ektefelle
dersom hun ikke kan forventes å forsørge seg selv.
Som følge av Brundtland-regjeringens forslag i velferdsmeldingen
er ekteskapslovens regler om ektefellebidrag forbedret. Bidrag gis
heretter som hovedregel uten tidsbegrensning etter langvarige ekteskap.

Problemet er at ektefellebidrag opphører
når den fraskilte ektefellen dør. Rett til folketrygdens
etterlattefordeler gjelder i dag bare ved dødsfall som
skjer innen fem år etter skilsmissen. En tidligere adgang
til dispensasjon ble opphevet i 1989.

I utjamningsmeldingen varslet Bondevik-regjeringen at
den tok sikte på å gjeninnføre rett til
etterlatteytelser fra folketrygden for fraskilte med bidrag også ved
dødsfall som inntrer mer enn fem år etter skilsmissen.
Under stortingsbehandlingen pekte flertallet på at stadig
flere kvinner opparbeider egne pensjonsrettigheter, og at behovet
for en slik ordning derfor vil bli mindre på sikt. På denne
bakgrunn støttet flertallet tiltaket.

Stortinget bad som kjent Regjeringen legge
fram en oppfølgingsplan for utjamningsmeldingen våren
2001.

For de som ikke har mulighet til å delta
i arbeidslivet, er det nødvendig med et godt offentlig
sikkerhetsnett. Spørsmålet om etterlatteytelser
til skilt gjenlevende med bidrag når dødsfallet
skjer mer enn fem år etter skilsmissen, vil inngå i
Regjeringens handlingsplan for oppfølging av
utjamningsmeldingen.

  Som jeg sa i mitt svar, vil den planen bli
fremmet våren 2001 – det er altså ikke så veldig
lenge til – og bli fulgt opp med det lovarbeid som er nødvendig,
så fort det lar seg gjøre.





                

 Brukerstyrt personlig assistanse er en alternativ
organisering av praktisk og personlig hjelp for sterkt funksjonshemmede
som har behov for bistand i dagliglivet, både i og utenfor
hjemmet. Brukeren har rollen som arbeidsleder og påtar
seg ansvaret for organisering og innhold i forhold til sine behov. Innenfor
de rammer som kommunens vedtak om praktisk bistand gir, kan brukeren
i prinsippet bestemme hvem som skal være hjelper, hva assistenten
eller assistentene skal gjøre, og hvor og til hvilke tider
hjelpen skal gis. Brukerstyringen er et middel til å bidra
til bedre ressursutnyttelse, fleksibilitet og kvalitetssikring.
Målet er å bidra til at brukeren får
et aktivt og mest mulig uavhengig liv, til tross for sterk funksjonshemming.

Det ble ikke lovfestet at alle funksjonshemmede
har rett til brukerstyrt personlig assistanse. Lovendringen gikk
ut på at alle kommuner har plikt til å ha ordningen på linje
med de andre lovregulerte tjenestene etter sosialtjenesteloven.

Retten til tjenester etter loven forutsetter
at vedkommende ikke kan dra omsorg for seg selv eller er helt avhengig
av praktisk eller personlig hjelp for å greie dagliglivets
gjøremål. Det er kommunen som i utgangspunktet
skal avgjøre hvilke tjenester, herunder brukerstyrt personlig
assistanse, som er mest hensiktsmessig, men kommunen har plikt til å rådføre
seg med brukeren og legge stor vekt på brukerens synspunkter.

Kommunens vedtak skal angi rammen for den bistanden
som tildeles som brukerstyrt personlig assistanse. Utmålingen
skal ligge på et forsvarlig nivå. Søkeren
vil ha klagerett til fylkesmannen dersom en søknad om brukerstyrt
personlig assistanse ikke innvilges eller et eksisterende tilbud
reduseres. Kommunens vedtak kan endres av fylkesmannen hvis kommunens
skjønnsutøvelse er åpenbart urimelig
eller lovstridig. 

Departementet sendte i vår ut et rundskriv
om brukerstyrt personlig assistanse, der det redegjøres
for ordningen. Rundskrivet vil bidra til å gjøre
ordningen mer kjent i kommunene. Det gis også stimuleringstilskudd
til kommuner som gir tjenester i form av brukerstyrt personlig assistanse.
Regjeringen har for 200l foreslått å videreføre tilskuddet
på samme nivå som i år, dvs. med 45 mill.
kr. I 2000 mottar 687 brukere slike tilskudd. Forslaget for 2001
innebærer at tilskudd som allerede er gitt til godkjente
brukere, kan videreføres, samtidig som bevilgningen gir
rom for nye brukere. 

  Kommunene har plikt til å ha denne
ordningen som et av flere tilbud til de gruppene dette gjelder.
Men den enkelte kan ikke kreve det som en rett – det skal
kommunen og brukeren finne ut av sammen. 

Jeg har sendt ut rundskriv til kommunene. Det
er nå den måten vi vanligvis snakker til kommunene
på. Vi sørger for at brukerne får bedre
informasjon, gjennom brukernes organisasjoner og deres publikasjoner
av ymse slag. Jeg kan opplyse om at jeg i går hadde samråd
med brukerne i Troms, der bl.a. denne saken ble drøftet
nokså nøye, fordi det er stor interesse for den
ute. 

  Det er vanskelig å lage veldig klare
regler for hvem av brukerne som har kompetanse til å være
arbeidsleder. Det er helt klart en vurdering som må gjøres
av bruker og kommune sammen. Såpass stor tillit har jeg
til det kommunale apparatet at jeg tror de kan klare dette.

Der det ikke blir enighet, har vi nettopp klageordningen
til fylkesmannen, som igjen må gå inn og se på realitetene
i den enkelte sak. Jeg er enig med representanten i at her kommer
det konflikter, og de får vi løse etter hvert som
de kommer.





                

  Jeg forstår spørsmålet slik
at det dreier seg om hvorvidt folketrygden kan gi stønad
til anskaffelse av hjelpehund eller servicehund til en som ikke
er blind eller synshemmet.

Folketrygden kan gi stønad til førerhund
til synshemmede. Det er et vilkår at den synshemmede har
et rimelig høyt aktivitetsnivå i dagliglivet eller
i arbeidslivet for at førerhund skal kunne anses nødvendig
og hensiktsmessig. Dersom den synshemmede er i arbeid, er det en
forutsetning at hunden kan være med og bli akseptert på arbeidsplassen.

Departementet har oppnevnt et faglig utvalg
for førerhundspørsmål som bl.a. skal
bistå trygdeetaten i saker om stønad til anskaffelse
av førerhund. Utvalget vurderer de faglige forutsetningene
for stønad og avgir innstilling overfor trygdekontoret
i hver enkelt førerhundsak. Prisen for førerhunder
er fastsatt til 170 600 kr pr. hund.

I oktober 1992 bad departementet Rikstrygdeverket om å kartlegge
behovet for hjelpehunder og vurdere de økonomiske konsekvensene.
Videre bad departementet Rikstrygdeverket vurdere behovet for regelendringer. Rikstrygdeverket
tok saken opp med de funksjonshemmedes organisasjoner og det faglige
utvalget for førerhundspørsmål. Norges
Handikapforbund gav ingen tilbakemelding. Funksjonshemmedes Fellesorganisasjon
konkluderte med at behovet for hjelpehunder ikke synes særlig
stort blant deres medlemmer. Norsk Epilepsiforbund viste imidlertid
interesse for prosjektet, men mente at behovet for hjelpehund var
usikkert. Førerhundutvalget mente at det ikke foreligger
en så stor søkermasse at det skulle være
behov for å etablere en ny institusjon for den slags opplæring.
På bakgrunn av tilbakemeldingene trakk Rikstrygdeverket
våren 1994 den konklusjon at behovet for hjelpehunder ikke
var særlig stort. Departementet var enig.

Når det gjelder forholdet til regelverket,
viser jeg til at gjeldende lov og forskrifter krever at hjelpemiddelet
må være nødvendig og hensiktsmessig for å løse
praktiske problemer i dagliglivet. Det skal i den enkelte sak bl.a. vurderes
om et annet og rimeligere hjelpemiddel kan dekke behovet. Etter
min oppfatning vil de praktiske oppgavene som det kan være
aktuelt å anvende en hjelpehund til, generelt
kunne ivaretas med rimeligere alternative hjelpemidler
eller tiltak.

Det er ikke hjemmel i dag i folketrygdens regelverk for å gi
stønad til anskaffelse av hjelpehund. Jeg vil igjen ta
kontakt med funksjonshemmedes organisasjoner for å kunne
se på saken på nytt.

