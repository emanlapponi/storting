 Representantene Audun Lysbakken og Snorre Serigstad Valen tar i et representantforslag opp forslag om å gjøre tilgjengelig navn på de anonymt gravlagte i minnelunden på Ris gravlund i Oslo. I perioden 1965–1987 ble 55 tidligere pasienter ved Gaustad sykehus gravlagt anonymt i minnelunden. Det blir også foreslått en nærmere undersøkelse av om det finnes lignende graver andre steder i landet.


I min vurdering av saken har jeg vist til at gravene er anonyme graver, og at de også bør behandles som dette. Anonym gravlegging er en verdig form for gravlegging som anerkjennes.


Valg av denne gravferdsformen tas av den som sørger for gravferden. Som regel er det etterlatte som står for avgjørelsen. Slik jeg har oppfattet det, var det helsepersonell ved Gaustad sykehus som tok valget om anonym gravlegging. Grunnen til dette kan ha vært at pasientene ikke hadde nære etterlatte som sørget for gravferden, eller at etterlatte ikke ønsket noe eget gravsted.


Historiene bak den enkelte gravlegging kjenner vi ikke fullt ut. Dersom det har skjedd gravlegginger i strid med ønske fra avdødes nærmeste etterlatte, er dette beklagelig. Dette vil i tilfelle være et brudd med forutsetningene for anonym gravlegging. I så fall må etterlatte kunne få opplysninger om den gravlagte fra gravplassmyndigheten. Dette må vurderes konkret og avgjøres av gravplassmyndigheten lokalt.


Når det gjelder problemstillingen rundt umerkede graver andre steder i landet, viser jeg til komitéinnstillingen. Komiteen legger til grunn at dette blir belyst i tater-/romaniutvalgets arbeid og den påfølgende NOU-en til dette utvalget.


Jeg merker meg ellers at det er en enstemmig komitéinnstilling i denne saken. Jeg oppfatter dette slik at komiteen er enig i min vurdering som ble gitt i brev til komiteen.


