 Som jeg nevnte i mitt første svar, er det slik at allerede tidlig i 2012 fikk man rapporten om forfallet på riksvegene. Da fikk man også en kartlegging av forfall knyttet til tunneler, bruer og ferjekaier på fylkesvegnettet. Det dannet grunnlag for faglige anbefalinger fra fagetatene i NTP-forslaget fra dem.


Så har man fått denne kartleggingen nå som er et supplement, en kompletterende kartlegging av vegfundament og vegdekke, utstyr og miljøtiltak på fylkesvegene. Man har også inkludert kostnader for oppgradering som er nødvendig og fornuftig å gjennomføre samtidig som man fjerner forfallet. Den typen kostnader var ikke inkludert tidligere. I dette ligger det også tiltak for å ivareta spørsmålet om å oppfylle tunnelsikkerhetsforskriften, som er en meget krevende forskrift å forholde seg til i et land som Norge, der man har både tunneler på riksvegnettet og på fylkesvegnettet.


