  Stortinget samtykket i regulering for utbygging
av Jostedalsvassdraget 15. mai 1984. Luster kommune framsatte
i den forbindelse krav om at driftssentralen i fylket skulle legges
til Luster. Et av kommunens argumenter for dette kravet var at løftet om
arbeidsplasser i forbindelse med Leirdøla-utbyggingen ikke
var oppfylt. 

I St.prp. nr. 7 for 1983-84 la Olje- og energidepartementet
avgjørende vekt på kommunens argumenter og forutsatte
at driftssentralen ble lagt til Luster. Av departementets bemerkninger
framgår det også at det ble tatt hensyn til det
som var skjedd i forbindelse med Leirdøla-utbyggingen.
Ytterligere bemerkninger omkring denne saken ble ikke gitt fra departementet.

I Innst. S. nr. 200 for 1983-84 støttet
flertallet av energi- og industrikomiteens medlemmer Olje- og energidepartementets
standpunkt med hensyn til plasseringen av sentralen og hadde for øvrig
ingen spesielle merknader knyttet til plasseringen. 

Jeg kan ikke se at Statkrafts vedtak om å klassifisere driftssentralen
til å være dagbemannet, er i strid med den forutsetningen
som ble lagt til grunn for tillatelsen. Forutsetningen var at driftssentralen
skulle plasseres i Luster kommune, og den forutsetningen står
sjølsagt fast. Men ingen bemerkninger, verken fra Olje-
og energidepartementets eller fra Stortingets side, tilsier at Statkraft
ikke sjøl kan avgjøre hvorvidt sentralen skal
være døgnbemannet eller dagbemannet. 

  Det er riktig at denne sentralen er den eneste
som har et stortingsvedtak bak seg. Ut fra stortingsbehandlingen
av saken er det min oppfatning at det ligger et klart vilkår
om at det skal være etablert en driftssentral
i Gaupne. Når det derimot gjelder hvordan den blir organisert,
kan det, slik jeg ser det ut fra Stortingets tidligere behandling
av saken, ikke anses at det ligger et vilkår knyttet til
det. 

Når det gjelder spørsmålet
om dette kan være starten på en ytterligere nedgradering,
forstår jeg det slik ut fra det jeg har brakt på det
rene i saken, at sentralen i Gaupne skal betraktes som én
av fire likeverdige driftssentraler, uten at det nødvendigvis
betyr at sentralene må være helt like. 

Når det gjelder analyser knyttet til
mulig sikkerhet i kraftsystemet, er jeg ikke kjent med at det er
gjort videre analyser knyttet til det. 

  Representanten kan trygt tolke mitt svar dit
hen at jeg oppfatter Stortingets behandling av denne saken slik
at det ligger et vilkår om at det skal være etablert
en driftssentral i Gaupne. Så må jeg også si
at når jeg har gått igjennom denne saken, har
jeg forstått at det ikke er slik tenkt fra Statkrafts side
at dette totalt sett vil medføre noen vesentlig reduksjon
i bemanningen sjøl om en velger en omorganisering. 

Når det gjelder spørsmålet
om likeverdighet, er det som sagt slik at Gaupne skal betraktes
som én av fire likeverdige driftssentraler, og
det er den framtidige organiseringen som det legges opp til. Jeg
ser ikke bort fra at en nærmere redegjørelse fra
Statkraft om hvordan en tenker seg den framtidige organiseringen
basert på fire likeverdige sentraler og hvordan det vil
slå ut i forhold til sikkerhet og kraftforsyning, kan være
mulig. 





                

