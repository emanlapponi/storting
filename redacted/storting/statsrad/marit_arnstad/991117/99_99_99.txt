  Det drives etter hvert et betydelig informasjons-
og opplæringsarbeid innenfor energibruk. Det gjelder spredning
av generell informasjon, men også informasjon om nye fornybare
energikilder, og varmepumper spesielt.

NVE har ansvaret for å iverksette
og følge opp myndighetenes informasjons- og opplæringsvirksomhet.
I dag benytter NVE en ekstern operatør, OFE – Opplysningskontoret
for energi og miljø – til å utvikle informasjonsmateriell,
kurs osv. på de ulike områdene. Det gjelder også bruk
av varmepumper.

Pr. dags dato tilbyr OFE tre kurs omkring dette
temaet, særlig rettet inn mot profesjonelle aktører
og mot driftspersonell. OFE har også startet opp et kurs
i videreutdanning knyttet opp mot NTNU i Trondheim.

En tar også sikte på å videreutvikle
det informasjonsmateriell som i dag eksisterer for huseiere omkring
boligoppvarming og bruk av varmepumper. Om kort tid vil det komme
nytt og omfattende informasjonsmateriell som er ment for interesserte
brukere og aktuelle tilbydere av varmepumper, dvs. rørleggere
og andre som tilbyr tjenester knyttet til installasjon og service
av denne typen energiteknologi. I tillegg vil vi omtale bruk av
varmepumper som en aktuell teknologi i alt informasjonsmateriell
som går på vannbåren varme.

De regionale enøksentrene er en viktig
distribusjonskanal for NVEs informasjonsmateriell. I tillegg spres
det også særskilt informasjon om energibruk og
energiløsninger gjennom NVEs nettverk for bygningssektoren.
En særlig fokusering i tida framover vil som sagt være
på de profesjonelle aktørene i varmepumpemarkedet,
på driftspersonell og også i forhold til kommuner
og kommunal planlegging.

  Jeg må sjølsagt akseptere
at representanten ikke er fornøyd med den informasjonsplanleggingen
som en ønsker å utvikle. Jeg sa i mitt svar at
informasjonsarbeidet vil bli trappet opp. Men jeg tror også at informasjonsarbeidet
knyttet til varmepumper må ses i en viss sammenheng med
andre nye fornybare energikilder, fordi varmepumper ofte er tenkt
brukt i en kombinasjon med f.eks. bioenergi, og fordi en lokalt
sett vil kunne ha ulike valg og løsninger knyttet til nye
fornybare energikilder. Noen steder vil det være varmepumper
som er mest aktuelt, andre steder bioenergi. Statlig informasjonsmateriell
og statlige støtteordninger bør også utformes
slik at de fanger opp flest mulig av de nye fornybare energikildene – det
være seg vind, bioenergi eller varmepumper. Vi ønsker å sette
i fokus både det profesjonelle marked, driftspersonell
og kommunal planlegging. Det er tre nøkkelaktører, tror
jeg, og foreløpig akter vi å gjøre det
gjennom de kanaler som myndighetene hittil har brukt.





                

