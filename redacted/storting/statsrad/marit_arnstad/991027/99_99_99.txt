 Dereguleringen av elektrisitetsmarkedet i Skandinavia
på 1990-tallet har ført til at vi har fått
en nordisk kraftbørs, nye rammebetingelser for etablering
av selskap og mulighet for nye aktører til å etablere
seg. I dag er elmarkedet i Skandinavia svært oppdelt, med
ca. 400– 450 mindre salgsselskap og kommunale
elverk. Markedet gjennomgår samtidig forholdsvis store
omveltninger. Strømprisene i sluttbrukermarkedet vil variere
over tid, og de vil avhenge av produksjons- og etterspørselsforholdene
i Norge og våre naboland. Hvilke leverandører
som på et gitt tidspunkt er billigst, vil også variere.
Denne uken ligger f.eks. tilbud fra Statoil flere øre pr.
kWh over det billigste tilbudet i markedet på tilsvarende
produkt. Det er med andre ord neppe grunn til å hevde at
Statoil underbyr samtlige aktører i strømmarkedet. 

Statoils begrensede størrelse i et
slikt marked tilsier at det ikke er Statoil alene som vil være
førende for prisnivået. Statoil har i dag antakelig
en markedsandel på mellom 3 og 5 pst. av husholdningsmarkedet
i Norge. 

Statoil har forretningsmessig frihet og driver
virksomhet innenfor flere forretningsområder. Selskapet
skal konkurrere på like vilkår med andre selskaper.
Som et ledd i selskapets tilpasning til energimarkedet har selskapet
valgt også å selge elektrisitet. Statoil satser
også på å delta i utviklingen av fornybare
energiformer, og er i tillegg i ferd med å bygge opp kompetanse
knyttet til såkalt totale energiløsninger.

En av målsettingene med kraftmarkedet
er å sørge for en effektiv utnyttelse av ressursene
til enhver tid. Denne målsettingen kan sjølsagt
i enkelte perioder lede til lave markedspriser, mens den i andre
perioder kan føre til høye markedspriser. 

Som et ledd i det politiske arbeidet for å prøve å begrense
strømforbruket, ønsker Regjeringen å heve
elavgiften. Regjeringen foreslår også å øke
avgiften på fyringsolje for å unngå en
overgang fra strøm til fyringsolje. Avgiftsøkningene
vil gjøre energibesparende tiltak mer lønnsomme,
og de vil forhåpentligvis også kunne bidra til å gjøre
alternative oppvarmingskilder relativt sett rimeligere i forhold
til elektrisk kraft. Økt avgift på fyringsolje vil også gjøre
bioenergi mer konkurransedyktig.

Jeg kan ikke se at det er noen motsetning mellom
de virkemidlene vi legger til rette for å prøve å legge
om energipolitikken, og at en samtidig er nødt til å basere seg
på det faktum at en må operere innenfor de rammer som
dagens kraftmarked setter. 

  Jeg vil håpe at SV og representanten
Langeland fortsatt har et positivt forhold til Regjeringens målsettinger
innenfor energi- og miljøpolitikken, tatt i betraktning
at denne regjeringen i løpet av knappe to år har
fordoblet den økonomiske satsingen på energiøkonomisering
og alternative energikilder. Det er i alle fall et positivt tegn
som SV burde ta med seg. 

Når det så gjelder spørsmålet
om Statoil som selskap alene senker prisene på energi,
mener jeg, som jeg sa i mitt svar, at det ikke er grunnlag for å kunne
si det. Det vil variere over tid hvem som er dyrest og billigst
på markedet, og pr. 25. oktober ligger faktisk Statoil
på nærmere 1,5 øre pr. kWh over i pris
i forhold til f.eks. Lyse Energi i det området som representanten
Langeland kommer fra. 

Jeg har ikke grunnlag som generalforsamling
til å kunne gå inn og diktere de enkelte forretningsmessige områdene
Statoil velger å satse på. Statoils kjernevirksomhet
er produksjon og transport av olje og gass, men Statoil har også forretningsmessig
frihet til å kunne engasjere seg i forretningsområder
utover kjernevirksomheten.

  La meg si at jeg syns det er hyggelig at SV
betegner Regjeringens satsing på energiøkonomisering
og alternative energikilder som positiv. Det tegner godt også for
det videre samarbeidet knyttet til både neste års
budsjett og framover. 

Jeg er opptatt av Statoils kjernevirksomhet,
og Statoils kjernevirksomhet er, som jeg sa i mitt forrige svar, produksjon
og transport av gass og olje. Jeg har ikke påstått
at kjernevirksomheten er noe annet, men jeg har sagt at fokusering
på kjernevirksomheten ikke betyr at Statoil ikke har frihet
til forretningsmessig å engasjere seg i andre områder,
enten det er raffinering, petrokjemi eller elektrisitetsmarkedet.
Det har Statoil hatt mulighet til, og det har også Stortinget
vært med og gitt sin tilslutning til. 

De aller fleste elverk i Norge er fortsatt
offentlig eid. Derfor blir det en konkurranse mellom ulike offentlig eide
selskap. Årsaken er at vi deregulerte markedet på 1990-tallet,
men vi privatiserte ikke. Jeg vil formode at SV ikke mener at vi
i tillegg til å deregulere også burde privatisere. 





                

