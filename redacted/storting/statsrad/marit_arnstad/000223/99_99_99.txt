 Regjeringen legger vekt på distriktshensyn
i kraftoverføringen, og understreket det hensynet ved framleggelsen
av energimeldingen. Distriktshensyn gjelder både å sikre
fordelene ved kraftforbruk i nærheten av produksjon, og
det gjelder utjevning av overføringstariffer mellom områder
med ulikt befolkningsgrunnlag og ulike geografiske forhold.

Det punkttariffsystem som eksisterer i dag,
baserer seg på et generelt regelverk, og anvendes derfor
i alle nett. Generelle regler som punkttariffsystemet kan i enkelte
tilfeller gi utilsiktede virkninger.

Det har vært stor uenighet om tariffering
av kraft i produksjonsnære strøk, spesielt når
det gjaldt fordelingen av sentralnettstariffen. I 1995 ble en rekke
prinsipielle saker klaget inn for NVE. Det var fortsatt stor uenighet etter
NVEs vedtak, og sakene ble derfor anket inn for departementet. Departementet
fattet 25. mars 1999 vedtak i disse sakene. Departementet mente
at vilkårene for uttak av kraft i produksjonsnære
strøk måtte bedres. Som løsning i klagesakene
la departementet til grunn en fordelingsmodell som førte
til at sentralnettskostnadene for uttak av kraft i produksjonsnære
strøk ble redusert.

Som en oppfølging av vårt
vedtak vil departementet nå be NVE om å innarbeide
prinsippene i en forskrift.

Fra 1. januar 1998 ble det innført
punktvise energiledd i sentralnettet. Det er en endring som innebærer
at energileddet i større grad reflekterer den faktiske
belastningen på nettet. Innmating eller uttak som vil avlaste sentralnettet,
vil få et negativt energiledd, og dermed bli kreditert.
Uttak av kraft i produksjonsnære strøk vil i de fleste
tilfeller avlaste sentralnettet, og de vil derfor belønnes
for det.

  Representanten Opseth har helt rett i at dette
er meget kompliserte spørsmål, der også sammensetningen
av sentralnettstariffen kan gi til dels utilsiktede virkninger.
Den er sammensatt av fire forskjellige ledd i tariffen som skal
virke sammen, og det er en del virkninger knyttet til det som har
vært uheldige opp gjennom 1990-tallet. 

Vårt vedtak fra mars i fjor var et
ledd i å redusere den utilsiktede og uheldige virkning
at man ved lokale uttak må betale for en sentralnettskostnad
som man ikke påfører sentralnettet. Målet
vårt er å få et mer rettferdig system.
Vi vil derfor nå nedfelle det vedtaket som ble gjort i mars,
i en forskrift. Vi har også i energimeldingen varslet at
problemstillinger vedrørende mer riktige signal til produsenter
og forbrukere lokalt må vurderes, og at en geografisk differensiering
blir vurdert og gjennomført på lengre sikt.





                

