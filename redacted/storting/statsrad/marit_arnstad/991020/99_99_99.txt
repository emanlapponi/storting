 Bruk av naturgass i Norge er et emne som Stortinget
har diskutert ved flere anledninger. I 1996 ble det behandlet en
stortingsmelding om bruk av gass, den står fortsatt ved
lag og danner et viktig grunnlag for arbeidet med å ta
gass i bruk i Norge. 

Den mest aktuelle bruken av gass til industri-
og energiformål er å finne i tilknytning til nærområdene
til de tre ilandføringsstedene for petroleum langs kysten.
Utvikling av infrastruktur for å kunne utvide bruken av
gass krever fleksible løsninger med tanke på at
det tar tid å bygge opp markedet for gass. Det er også viktig
at bruken av gass skjer på en mest mulig miljøvennlig
måte. Både innen transport og som alternativ til
forbrenning av olje er bruk av naturgass et meget godt alternativ. 

Transport, distribusjon og bruk av naturgass
bør skje på forretningsmessig basis. Ansvaret
for å få satt i gang utbygging av infrastruktur
bør derfor ligge hos næringslivet, og det er også næringslivet
sjøl som må bære risikoen ved dette.
Myndighetene kan imidlertid gi økonomisk støtte
for å fremme investeringer i selve gassprosjektene. Det
er imidlertid viktig at de prosjektforslag som søker om
støtte, er konkrete, gjennomførbare og følger
det sett med kriterier som ligger til grunn for de støtteordningene som
finnes. Også kommunene kan legge til rette for bruk av
gass gjennom kommunal planlegging og i sine egne aktiviteter. 

Bruk av naturgass til stasjonære formål
har klare grenseflater mot andre sektorer, i første rekke
samferdselssektoren. Prosjektet Naturgassveien er et eksempel på dette.
Prosjektet vurderes nå i flere departement og koordineres
i dette tilfellet av Samferdselsdepartementet. Fordi saken er til
behandling, vil det ikke være riktig av meg å gi
noen konkrete vurderinger av nettopp dette spesifikke prosjektet. 

 Som sagt: Generelt sett er naturgass et godt
alternativ til transportformål, også der det kommer
som et alternativ til olje.

Jeg tror imidlertid at det å ta i
bruk naturgass i Norge kommer til å ta tid, ikke minst
fordi en har et marked som må bygges opp fra grunnen av.
Vi har ingen historie i å bruke naturgass verken i husholdninger
eller i næringsliv, og vi må derfor bruke tid
på å bygge opp markedet. 

Det kan være ulike oppfatninger av
hva som er nødvendig støtte fra myndighetenes
side. Jeg er enig i at en bør kunne støtte prosjekter,
men det bør i første rekke være investeringsstøtte
til de ulike prosjekter. Næringslivet må også sjøl
bidra med støtte, i likhet med det enhver annen søker
må gjøre i forhold til statlige støtteordninger.

  Det aktuelle prosjektet, er, som jeg sa i
mitt svar, et prosjekt med grenseflater over til transportsektoren,
og det er i dag Samferdselsdepartementet som koordinerer den henvendelsen
som har kommet.

Det finnes, som representanten peker på,
ulike støtteordninger som det er mulig å søke.
En av dem er det såkalte Miljøfondet, og vi har
støtteordningene etablert under Olje- og energidepartementet
i NVE. Men for disse støtteordningene gjelder det helt
bestemte kriterier, også for gassprosjekt: En må ha
en god kvalitet på søknaden og bidra med egenfinansiering,
i tillegg til den statlige investeringsstøtten som det
kan søkes om.





                

