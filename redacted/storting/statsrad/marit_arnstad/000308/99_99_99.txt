 Statoil driver bensinstasjoner med et bredt
vareassortement i mange land. Vareassortementet avhenger
av en forretningsmessig vurdering og av de lover og regler som ligger
til grunn i de land Statoil har virksomhet. Blant annet ved bensinstasjonene
i Latvia selger Statoil alkoholholdige varer. På grunn
av stor oppmerksomhet har departementet bedt Statoil om å få en
nærmere redegjørelse om salg av alkohol fra selskapets
bensinstasjoner i Latvia.

Statoil skriver i sin redegjørelse
at det ikke er statsmonopol på omsetning av alkohol i Latvia,
og dette medfører at alkohol omsettes gjennom en rekke
ulike kanaler. Blant annet omsettes alkohol i dagligvareforretninger
og også på bensinstasjoner. Statoil er av den
oppfatning at selskapets salg representerer noe av det mer kontrollerte på dette
området. Prisnivået er forholdsvis høyt
i forhold til andre utsalg av alkohol.

Som statsråd legger jeg til grunn
at det er Statoils styre og administrasjon som har ansvar for å innrette
selskapets forretningsmessige virksomhet slik at den er i samsvar
med Statoils etiske retningslinjer. Regjeringen må forholde
seg til at Statoil driver sin internasjonale virksomhet i henhold
til de lover og regler som gjelder i de enkelte land der selskapet
er etablert. Jet finner derfor ikke grunnlag for å ta noe
ytterligere initiativ overfor Statoil i denne saken.

 Jeg har som sagt bedt om en redegjørelse
fra Statoil omkring dette spørsmålet. Det er etter
min mening Statoils eget ansvar å vurdere sin virksomhet
etter de etiske retningslinjer som finnes i selskapet.

La meg få lov til å nevne
at det ikke bare i Latvia, men også i Danmark, Russland,
Polen og Estland finnes nasjonale regelverk som gir anledning til
salg av alkohol fra bensinstasjoner. Jeg finner ikke at eieren som
eier kan gå inn i denne problematikken. Det må være
ryddige forhold mellom eier og selskap når det gjelder
denne saken. 

Jeg har lest i Bergensavisen at Ranveig Frøiland
mener at statsråden burde presse selskapet. Det synes jeg høres
merkelig ut. Jeg spør meg sjøl om Arbeiderpartiet som
parti virkelig stiller seg bak en holdning der en som eier skal
si til Statoil at dette må de slutte med. I tilfelle er
det en helt ny kurs fra Arbeiderpartiets side som det ville vært
interessant å se de bredere virkningene av, og som jeg
sjølsagt skal legge meg på minne.

