 Statoil har inngått en intensjonsavtale
med Shell som medfører at Shell kommer inn som partner
i Statoils raffineri på Mongstad med en eierandel på i
overkant av 20 pst., samtidig som Statoil får
en eierandel på 10 pst. i Shells Pernis-raffineri
i Rotterdam. Statoil er av den oppfatning at dette partnerskapet
vil være med på å videreutvikle Mongstad
som raffineri og industristed samt integrasjonen med aktiviteten
på sokkelen. Således mener Statoil at intensjonsavtalen
som er inngått, vil være gunstig for selskapet
som helhet og for virksomheten på Mongstad spesielt.

Intensjonsavtalen som er inngått mellom
Shell og Statoil, legger ingen føringer for de
avgjørelser som Shell måtte ønske å ta
i forhold til sitt raffineri på Sola. Det foreligger altså ikke,
slik spørreren antyder, noen «byttehandel» som
involverer raffineriet på Sola. Alle vurderinger knyttet
til Sola-raffineriets framtid, er Shells eget anliggende og synes å være
en del av Shells rasjonalisering av selskapets oljeraffinering i
Europa.

De konsekvenser en eventuell beslutning fra
Shells side har i forhold til Sola-raffineriet, er svært
uheldige. Ettersom spørsmålet omkring nedleggelse
av raffineriet på Sola er en selvstendig vurdering fra
Shells side, ville imidlertid det å fraråde avtalen
mellom Statoil og Shell ikke sikre Sola-raffineriets framtid, men
i stedet kunne bidra til å svekke Statoils mulighet til å styrke
sin raffinerivirksomhet. I så tilfelle ville
vi altså både kunne risikere en nedleggingsbeslutning
på Sola og at raffinerivirksomheten innen Statoil ikke
ville få denne muligheten til videreutvikling.

  Jeg har stor forståelse for  det
lokale engasjementet som er utvist i saken omkring å opprettholde
raffineriet på Sola. I  likhet med spørreren håper
jeg at Shell vil overveie saken en gang til før de tar en
endelig beslutning i dette spørsmålet. Jeg håper
også at raffineriets lønnsomhet og betydelige
overskudd i 1998 vil telle med i en slik vurdering. 

Det er imidlertid grunn for meg til å understreke
at Olje- og energidepartementet som sådant ikke har noen konkrete
virkemidler for å forhindre nedlegging dersom Shell til
sjuende og sist skulle bestemme seg for det.

  Det er et par konkrete ting jeg har lyst til å kommentere.
Det ene er forholdet til 16. konsesjonsrunde. Ved den 16. konsesjonsrunden
vil vurderinger og kriterier for en tildeling være basert
på en langvarig og klart nedfelt prosess mellom myndighetene og
selskapene. Selskapenes virksomhet på land er ikke koblet
opp mot denne prosessen. Det ville derfor vært helt uvanlig
om selskapenes landbaserte virksomhet ble sett i forhold til de
samme selskapenes muligheter i 16. konsesjonsrunde. Det er vel det
det er mulig å si om akkurat det spørsmålet.

Når det gjelder Statoil og Statoils
virksomhet, har Statoil gitt departementet beskjed om
at avtalen som er inngått mellom Shell og Statoil, overhodet
ikke legger føringer på de avgjørelser
Shell måtte ønske å ta i forhold til raffineriet
på Sola. Det forholder departementet seg til. For øvrig
må Statoil i disse sakene kunne opptre forretningsmessig
på linje med private selskap. Jeg anser debatten om statlig
eierskap og kjerneoppgavene i Statoil som en debatt for seg, som
handler om den videre strategi. Det er en debatt regjering og storting
selvsagt også må kunne ha en rolle i.

