 Jeg var i utgangspunktet ikke innstilt på å ta ordet i noen av disse to siste sakene, men når jeg får direkte spørsmål, skal jeg selvsagt svare på dem så langt det er mulig.




La meg først få si at jeg håper og tror at det er bred enighet om at kulturminnepolitikken er viktig, og at kulturminnene våre er et viktig område. Det gir oss lærdom om fortida. Vi vet at kulturminner er viktige for både identitet og tilhørighet, og vi vet også at kulturminnepolitikken ofte skaper stort engasjement lokalt, som vi bl.a. så under Kulturminneåret. Og sist, men ikke minst har jeg lyst til å minne om at kulturminnene våre også er en viktig næringsvei. Det er faktisk slik at det å ta vare på kulturminnene skaper grobunn bl.a. for turisme. 




Når det så gjelder forslaget om å nedsette et utvalg for å vurdere nærings- og samfunnsmessige konsekvenser av kulturminneloven, viser jeg til at Regjeringen den 9. april 1999 har oppnevnt et bredt sammensatt utvalg som skal utrede strategier, mål og virkemidler i kulturminnepolitikken. Det følger av mandatet at utvalget skal foreta en gjennomgang av aktuelle virkemidler på kulturminnefeltet, herunder nærings- og samfunnsmessige konsekvenser av kulturminneloven. Utvalget skal også se på rammevilkårene for alle dem som har kulturminner i sitt private eie. Jeg er derfor glad for at komiteen har kommet fram til at det ikke er nødvendig med et separat utvalg som skal vurdere disse spørsmålene. Jeg kan også fortelle representanten Bastesen at han vil finne både mandat for og sammensetning av utvalget på ODIN under Miljøverndepartementet, at leder er assisterende fylkesmann i Telemark, Wallevik, og at utvalget, så vidt jeg husker, har 17 medlemmer med stor geografisk spredning, hvor også næringslivet er representert, og representanten Bastesen kan bl.a. ta kontakt med et av medlemmene, som er fra Mosjøen, hvis han ønsker det.




