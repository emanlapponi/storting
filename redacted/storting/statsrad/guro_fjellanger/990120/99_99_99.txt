 I denne konkrete saken har Bergen kommune nylig
vedtatt en reguleringsplan.  Jeg er kjent med at planen er påklaget,
og den vil nå bli behandlet av fylkesmannen i Hordaland.
 Under klagesaksbehandlingen skal fylkesmannen prøve alle
sider av saken.  Det er derfor ikke riktig av meg å kommentere denne
konkrete saken nærmere nå.  

De rikspolitiske retningslinjene for samordnet
areal- og transportplanlegging innebærer at utbyggingsmønster og
transportsystem skal ses i sammenheng.  Som representanten Valle
peker på, må de ulike transportformene vurderes
samlet, slik at kollektivtrafikk utredes som alternativ til økt
vegkapasitet.

En viktig intensjon bak retningslinjene er
at de legger til rette for en mest mulig effektiv, trygg og miljøvennlig transport,
og at transportbehovet skal begrenses.  Kommuner, fylkeskommuner
og statlige myndigheter har ansvaret for at retningslinjene blir
fulgt opp i den kommunale og fylkeskommunale planleggingen.

Representanten Valle spør om hvordan
de sentrale myndighetene vil sikre at alternativer til ny vegutbygging
får en likeverdig vurdering i bykommunenes arealplaner.
 Jeg vil poengtere at retningslinjene nettopp skal sikre at slike
alternativer blir vurdert.

Miljøverndepartementet støtter,
faglig og økonomisk, lokale og regionale myndigheters arbeid
med areal- og transportplanoppgaver.  Bergen kommune deltar i Miljøbyprogrammet,
der målet er en miljøvennlig og bærekraftig
byutvikling, med areal- og transportplanlegging som en sentral utfordring.

Arbeidet med Nasjonal transportplan er i full
gang og skal erstatte de tidligere sektorplanene.  De rikspolitiske retningslinjene
for samordnet areal- og transportplanlegging legger føringer
for planarbeidet.  Samferdselsdepartementet oppfordret i fjor vår
til at det settes i gang lokalt arbeid med kollektivplanlegging
for å få et bedre grunnlag for prioriteringer.
 I arbeidet med Nasjonal transportplan legges det opp til en særskilt
omtale av planer for å løse transport- og transportskapte
problemer i hvert av storbyområdene.

  Som jeg sa i mitt første svar, er
det viktig for Regjeringen å få fram intensjonene med
de rikspolitiske retningslinjer, som helt klart slår fast
at man skal utrede samlede transportløsninger som også ivaretar
miljøhensyn, og at kollektivtransporten selvsagt må inngå som
en viktig del av dette. Og når vi har slike rikspolitiske
retningslinjer, er det jo også fordi de er et viktig grunnlag
for å kunne klage inn en plan hvis det viser seg at en
ikke har tatt hensyn til dette. Og det er det som har skjedd i denne
saken, hvor fylkesmannen nå skal se på klagen.
Vi har også bedt om å bli fortløpende
orientert om de vurderingene de der kommer til.

Når det så gjelder spørsmålet
om å lovfeste rikspolitiske retningslinjer, er det en vanskelig
avveining, fordi det er viktig at man fra statens side ikke gir
kommunene altfor mange lovpålegg. Jeg mener at de arealprosessene vi
har nå, hvor rikspolitiske retningslinjer kan være grunnlag
for klage, er den beste veien å gå.

  Noe av det denne regjeringen har grepet fatt
i, er å se på mengden av lovfesting og pålegg
fra staten overfor kommunene. Jeg har bl.a. sørget for å få samlet
alle statlige pålegg og retningslinjer når det
gjelder kommunal og fylkeskommunal planlegging, i et rundskriv,
og jeg må være den første til å bekjenne
at det rundskrivet blir en bok! Dette har vi faktisk gjort uten
at det er vedtatt et eneste nytt pålegg etter regjeringsskiftet.
Og det viser at vi har svært mange lovpålagte
retningslinjer fra statens side. Jeg synes nok at det er viktig
at vi i dag har en klageprosess som skal forsvare de rikspolitiske
retningslinjene. Jeg tror at det skaper engasjement, og jeg tror
at det bidrar til at miljøvern ikke bare er noe de som
befinner seg i Oslo, er opptatt av. Og slik sett tror jeg det er
en bedre prosess enn å lovfeste dem. 

Jeg vil også understreke at det arbeidet
som gjøres med en samlet transportplan i Samferdselsdepartementet, hvor
vi skal se jernbaneplan, vegplan, havneplan og kollektivutbygging
i sammenheng, også vil kunne være et viktig middel
til å ivareta dette i framtiden.





                

 Rovviltmeldingen fra 1997 og Stortingets behandling
av denne trekker opp en tosidig målsetting. Vi skal sikre
både levedyktige bestander av rovvilt og et aktivt jordbruk
med utnytting av beiteressursene i utmarka med sau og tamrein.

De erfaringer vi har høstet hittil,
viser at gjennomføringen av rovdyrpolitikken krever samordnet
innsats fra landbruks- og miljøvernmyndigheter. Jeg legger
også vekt på at forvaltningstiltak skal utvikles
og gjennomføres i nært samarbeid med kommuner
og andre berørte parter.

Under behandlingen av rovviltmeldingen sluttet
flertallet i komiteen seg til målet om å etablere
reproduksjon av ulv i Norge. Komiteen uttalte videre at norske og svenske
styresmakter har et felles mål om å få etablert minst åtte-ti
familiegrupper i Sør-Skandinavia. Dette innebærer
et strengt vern av ulven.

Erfaringer fra Koppangkjølen har vist
at ulv i områder med stor beitetetthet vil kreve uforholdsmessig
høye kostnader til forebyggende tiltak. Økningen i antall
og utbredelse av ulv viser at denne arten i likhet med de andre
rovdyrartene bør forvaltes gjennom arealsonering. Dette
innebærer at utmarka må forbeholdes bufe og tamrein
i store deler av landet, mens ulven i enkelte områder fortsatt
må ha dagens strenge vern.

I områder med strengt vern av ulv
og stor beitetetthet må en stimulere til forebyggende tiltak,
endring av driftsopplegget for sau eller omlegging til andre produksjoner. Dette
vil for Hedmark delvis kunne falle sammen med leveområder
for bjørn og gaupe, hvor omlegging allerede er en aktuell
løsning. Det kan dermed åpnes for en liberal forvaltning
utenfor områder der ulven gis et strengt vern.

Vår forvaltningsstrategi for ulv er
et forsøk på å balansere de ulike hensynene
i rovviltforvaltningen på en slik måte at skadepotensialet
i forhold til bufe og tamrein blir så lavt som mulig, samtidig
som bestandsmålene for ulv skal nås. Miljøverndepartementet
og Landbruksdepartementet er nå i ferd med å evaluere
virkningene av rovviltforvaltningen og forebyggende tiltak fram
til i dag. Det pågår videre registrering av ulvebestanden
som grunnlag for forvaltningen. I denne sammenheng vil Direktoratet
for naturforvaltnings forslag bli nærmere vurdert.

Med bakgrunn i den pågående
evalueringen vil jeg sammen med landbruksministeren og i nært
samarbeid med berørte parter søke å finne
løsninger som begrenser skadene på bufe og tamreinnæringen
mest mulig.

  Jeg tror Sylvia Brustad og jeg i hvert fall
er enige om en ting, nemlig at dette er en debatt uten de enkle
svarene. Det er fordi rovviltmeldingen, som Stortinget har sluttet
seg til, pålegger oss å kombinere to tilsynelatende
motstridende hensyn, nemlig at vi skal ha levedyktige bestander
av de store rovdyrene samtidig som vi skal utnytte den miljøvennlige
driftsformen som utmarksbeite for sau og rein er. 

Jeg kan derfor ikke svare et enkelt ja eller
nei på spørsmålet om jeg støtter
DNs forslag. Grunnen til det er at vi nå har en bred gjennomgang
bygd på erfaringene fra forrige beitesesong og evaluering
av hele rovviltpolitikken og hvordan denne fungerer, i samarbeid
med Landbruksdepartementet. I den vurderingen vil også forslagene
fra Direktoratet for naturforvaltning inngå. Jeg har også lagt
stor vekt på at dette skal være en evaluering
av de forebyggende tiltakene vi har hatt, bl.a. for å se
på overføringsverdien av dem og hvilke som fungerer
godt. 

  Det meget omfattende brevet fra Direktoratet
for naturforvaltning til Miljøverndepartementet kom i midten
av forrige uke. Vi er i gang med å vurdere det, og vil,
som jeg sa, la det inngå i en større evaluering
som vi foretar sammen med Landbruksdepartementet. I tillegg foregår
det nå en omfattende sporing på snø,
ikke minst i Hedmark, hvor faktisk tusenvis av frivillige deltar – noe
jeg syns er veldig viktig og verdifullt. Når Regjeringen
valgte å øke bevilgningen til bestandsregistrering,
var det nettopp for å få mer sikker kunnskap om
hvor store bestandene faktisk er, og et av prinsippene i rovviltmeldingen
er helt klart at forvaltningsgraden endres etter hvert som bestanden
utvikler seg. Når bestanden vokser, er den ikke lenger
underlagt et like strengt vern. Når vi har foretatt den
evalueringen, og hvis den medfører at vi kommer til å foreslå noe
som kan oppfattes som å være i strid med rovviltmeldingen, vil
vi selvsagt komme tilbake til Stortinget med det.

