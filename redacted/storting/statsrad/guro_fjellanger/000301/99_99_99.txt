  Rikspolitisk bestemmelse om midlertidig etableringsstopp
for større kjøpesentre utenfor sentrale deler
av byer og tettsteder ble fastsatt ved kgl. res. av 8. januar 1999.
Bestemmelsen trådte i kraft 1. februar 1999 og gjelder
i inntil fem år.

Hensikten med kjøpesenterstoppen er å styrke
sentrale deler av byer og tettsteder og begrense den sterke byspredningen
og bilbaserte transportutviklingen vi har vært vitne til
gjennom mange år. Varehandel og andre servicefunksjoner
bør lokaliseres til eksisterende by- og tettstedssentre,
bydels- og andre lokalsentre, dvs. i nærheten av der folk
bor, arbeider og utfører daglige gjøremål,
og der forholdene ligger godt til rette for å gå,
sykle og benytte kollektive transportmidler.

Etableringstoppen er innført i påvente
av at fylkene får den nødvendige planberedskap
for å sikre en bedre regional samordning av politikken
for etablering og utvidelse av større kjøpesentre.
Når slike planer er utarbeidet og godkjent, vil etableringsstoppen
oppheves.

Jeg vil minne om at det var et flertall i Stortinget
som gikk inn for å bruke plan- og bygningslovens bestemmelser
om å nedlegge midlertidig forbud mot særskilte
bygge- og anleggstiltak ut fra nasjonale interesser, i dette tilfellet
kjøpesentre. Bestemmelsen innebærer en tidsbegrenset
statlig styring av kommunene der det ikke foreligger regionale planer
med retningslinjer for lokalisering av kjøpesentre. Det
er også hensikten med etableringsstoppen. Hovedproblemet
har vært at kommunene hver for seg har fattet vedtak om
kjøpesenterlokaliseringer som har hatt virkninger langt
utover egen kommune uten at konsekvensene er vurdert i regional
sammenheng.

Miljøverndepartementet praktiserer
den rikspolitiske bestemmelsen konsekvent ut fra hensynet til likebehandling
og av respekt for den planlegging som nå skjer i fylkene
for å få regionale retningslinjer for lokalisering
av varehandelen på plass. Det vil være uheldig
for disse prosessene dersom departementet underveis tillater etableringer
som er i strid med bestemmelsen, og som forutsetter en mer helhetlig
regional vurdering i fylkesplansammenheng.

Halvparten av fylkene er i gang med slike fylkesdelsplaner,
og det ventes at de resterende starter opp i løpet av året.
Nå er det opp til lokale og regionale planmyndigheter,
næringslivet og andre berørte parter å finne
gode løsninger for lokalisering av varehandelen og andre
senterfunksjoner innenfor rammen av gjeldende nasjonal politikk.

  La meg først få lov til å si at
jeg er uenig i det jeg oppfattet som et meget fortegnet bilde av
situasjonen. Jeg vil også få lov til å understreke at
antall saker som avgjøres lokalt og som sentrale myndigheter
griper inn i, har gått ned under denne regjeringen. Samtidig
er det faktisk slik at også næringslivet er tjent
med en balansert utvikling. Vi vet ikke minst at mindre bedrifter
og butikker i bykjernen har store problemer med ukontrollert etablering
av store kjøpesentre. Det vi har sagt om den midlertidige
stoppen, er at den gjelder i inntil fem år, men i det øyeblikket
man har klart å få på plass en regional
plan hvor man også tar hensyn til hvor stort potensialet
er i en hel region, ikke bare i en enkelt kommune, vil det være
mulig å starte byggingen av et slikt senter. 

Jeg mener at det man her gjør, ikke
hindrer etablering av arbeidsplasser, men snarere sikrer at man
fremdeles har både arbeidsplasser og boliger i bykjernen.





                

 I forbindelse med planene om en framtidig sivil
luftfart på Rygge hovedflystasjon har Østfold fylkeskommune
satt i gang et utredningsprogram for å få klarlagt
hvilke konsekvenser dette vil ha. I forbindelse med utredningsprogrammet
har Statens forurensningstilsyn kommet med forslag til hvilke miljømessige
forhold som bør vurderes. Blant annet har SFT bedt om at
det gjennomføres en vurdering av miljørisikoen
for vann og jord som følge av bruk av avisingskjemikalier
på fly og rullebane. Alternativt vil SFT måtte be
om at en slik vurdering gjennomføres i forbindelse med
at flyplassen vil trenge en ny utslippstillatelse. Den konsekvensvurdering
som nå gjennomføres, og vurderingene av utslippssøknaden
etter forurensningsloven vil gi svar på det spørsmålet
som representanten Hedstrøm stiller.

SFT mottok i fjor en søknad fra Rygge
hovedflystasjon om utslippstillatelse for bruk av et nytt avisingsmiddel
på rullebanen. I tillegg ble det søkt om tillatelse
til å øke den samlede bruken av avisingskjemikalier
for å ta høyde for antatt merforbruk ved eventuell
sivil lufttrafikk på flyplassen.

Søknaden manglet en vurdering av hvilken
belastning en økning i kjemikaliebruken vil medføre
på resipienten. SFT kan derfor ikke ferdigbehandle søknaden
før disse opplysningene foreligger. 

Jeg vil likevel understreke at det må være
en forutsetning for sivil lufttrafikk på Rygge at vi samtidig
klarer å opprettholde en akseptabel vannkvalitet i Vansjø.

