  Oppsamlingssystemet for bilvrak og beltemotorkjøretøy
skal være selvfinansierende, dvs. at inntekter og utgifter
skal balansere over tid. Inntektene kommer fra vrakpantavgiften
på førstegangsregistrerte kjøretøy
og fra inntekter ved salg av stålet i vrakene. I tillegg
til utbetaling av vrakpant, samt presse- og transportstøtte,
gis det driftsstøtte på 175 kr pr. vrak som
leveres til godkjent oppsamlingsplass. Målsettingen med
driftsstøtten er å gi tilstrekkelig incentiv til å opprettholde
et landsdekkende innsamlingssystem og å sikre at miljøfarlige
stoffer blir tatt hånd om. Det er ikke meningen at driftsstøtten
skal utgjøre en fortjeneste for biloppsamlere.

Det er ikke riktig, som hevdet av representanten
Bredvold, at driftsstøtten har stått på stedet
hvil i snart 20 år. Da driftsstøtten ble innført
i 1978, var den på 63 kr. Støtten har
senere blitt hevet seks ganger, til dagens nivå på 175 kr. 

Statens forurensningstilsyn har i dag ansvar
for administrering og kontroll av bilvrakordningen. Miljøverndepartementet
har det øverste ansvaret for dette systemet og foretar
i forbindelse med de årlige budsjettene en overordnet vurdering
av de økonomiske rammevilkårene for bilvrakordningen,
herunder driftsstøtten.

Jeg er kjent med at Norges Biloppsamleres Forening har
sendt et brev til Statens forurensningstilsyn om rammebetingelsene
for biloppsamlere, hvor bl.a. nivået på driftsstøtten
tas opp. Statens forurensningstilsyn skal ha et møte med
denne foreningen mot slutten av denne uken for å drøfte
dette.

Jeg vil avvente Statens forurensningstilsyns
vurdering av saken. Eventuelle budsjettmessige konsekvenser for bilvrakordningen
er det sikkert forståelse for at jeg ikke kan redegjøre
for nå. Men uansett er det en selvfølge at bilvrakordningen
også i fremtiden skal være utformet på en
måte som sikrer en miljømessig forsvarlig behandling av
denne viktige avfallskategorien.

  I likhet med representanten Bredvold vil jeg
slå fast at det er bred støtte for at ordningen
bør opprettholdes, og at den bidrar til at vi får tatt
hånd om noe som ellers ville vært et alvorlig
miljøproblem.

Econ Senter for økonomisk analyse
har foretatt en gjennomgang for å se på hvordan
ordningen fungerer, og de sier i sin rapport at den i hovedsak fungerer
bra og etter forutsetningene, både økonomisk og
for miljøet. Samtidig antyder de at man bør vurdere
størrelsen på driftsstøtten, og denne
vurderingen vil selvsagt også bli tatt med når
SFT skal ha dette møtet.

La meg også nevne at vi jobber internasjonalt
for å ha mulighet til å opprettholde denne ordningen
også i framtiden. Det ser ut til at EU legger opp til et
noe annet system, og vi jobber nå for at vi gjennom EØS
skal få lov å opprettholde et system som vi mener
fungerer svært bra.

