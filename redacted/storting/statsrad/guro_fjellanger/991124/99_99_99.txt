 Representanten Rasmussen stilte meg i juni
måned et skriftlig spørsmål om hvorfor
departementet i brev av 27. april 1999 opplyste at avtalen «Memorandum
of Understanding – RENC Joint Venture», MoU, ikke
var undertegnet, når det senere viste seg at avtalen var
signert den 31. desember 1998.

Avtalen «Memorandum of Understanding – RENC Joint
Venture» er inngått mellom Statens kartverk og
det britiske sjøkartverket, United Kingdom Hydrographic Office,
på vegne av sine departementer. Disse etatene hadde gjennom
lang tid ført forhandlinger med sikte på et samarbeid
om i fellesskap å drive et europeisk sjøkartsenter.
Planene var at dette senteret skulle være i drift i Stavanger
fra 1. januar 1999. Statens kartverk og det britiske sjøkartverket
daterte derfor avtalen for sitt vedkommende den 31. desember 1998.

Departementet gjennomførte en omfattende
vurdering av om avtalens formuleringer var akseptable, herunder også innhenting
av uttalelser fra andre departementer og presiseringer både
fra Kartverket og fra det britiske sjøkartverket. Først
27. april 1999 gav departementet sitt samtykke til at avtalen kunne
inngås.

MOU-en var ikke å anse som underskrevet
med endelig virkning før departementets samtykke forelå.
Når departementet opplyser at avtalen ikke er undertegnet,
vil det i et slikt tilfelle bety at departementets samtykke til
avtaleinngåelse ikke foreligger. Denne uttalelsen kunne
vært presisert til at det norske og det britiske sjøkartverket
hadde signert en samarbeidsavtale, men at departementet på dette tidspunkt
ikke hadde samtykket i avtaleinngåelsen.

I mitt skriftlige svar til representanten Rasmussen
refererte jeg kartverksjefens redegjørelse for hvorfor
og hvordan dette hadde foregått. Av dette framgår
det at det fra departementets side ikke er gitt feilaktige opplysninger
eller manipulert med datoer.

  Jeg ser ikke bort fra at man i denne saken
kunne ha formulert seg noe mer elegant. Man kunne sagt at avtalen
var signert, men at den ikke var underskrevet før departementet
hadde godkjent den. 

Jeg vil understreke at det allikevel ikke betyr
at man har gitt feil opplysninger eller manipulert med tall. Man har
fulgt vanlige prosedyrer for når en avtale regnes som underskrevet.
Samtidig er jeg helt enig med representanten i at det er viktig å gi
korrekte opplysninger om denne saken, fordi det er av stor betydning
for eksisterende virksomhet. Det har derfor også fra Regjeringens
side vært viktig å presisere i avtalen, og ikke
minst i mandatet for etableringen av dette samarbeidet, at dette
ikke skal konkurrere ut eksisterende private virksomheter som bl.a.
selger kartopplysninger i detalj. Det har vært viktig for
oss å hindre at et statlig monopol konkurrerer ut private
aktører.

  Jeg vil igjen på det sterkeste ta
avstand fra at det er manipulert med datoer. Det departementet her
har gjort, er å forholde seg til vanlige avtalerettslige
prinsipper, både i departementet og i underliggende instanser.

Jeg mener det var riktig av Miljøverndepartementet å bruke
de fire månedene som man brukte på å godkjenne ordlyden
i avtalen. Det var viktig å få kartlagt spørsmål som
bl.a. konsekvenser av overgang fra forvaltningsbedrift til aksjeselskap,
ansvar for ECC, som flyttes fra Miljøverndepartementet
til Nærings- og Handelsdepartementet, hvordan engelske
begrep skulle oppfattes, organisatoriske konsekvenser og økonomiske
konsekvenser.

Når det er sagt, håper og
tror jeg at vi i hvert fall kan møtes i en glede over at
man har fått til denne type etablering i Norge. Det er
ikke noen tvil om at dette er et felt hvor vi trengte et europeisk
samarbeid, og jeg er stolt og glad over at vi fikk hovedkontoret
til Norge.





                

  Jeg vil innledningsvis understreke at i planprosesser
etter naturvernloven er alltid målet å redusere
konfliktene med grunneiere og andre brukerinteresser mest mulig
før det blir fattet endelig vernevedtak. Dette gjelder
både i forbindelse med vern av barskog og ved vern av andre
naturtyper. Planprosessen forut for vernevedtak i medhold av naturvernloven
er derfor svært omfattende gjennom både lokale
og sentrale høringsrunder. Verneforslagene som fremmes
i tilknytning til verneplan for barskog, blir i tillegg behandlet
i det regionale og i det sentrale barskogutvalget, hvor grunneierorganisasjonene
er representert. I alle verneplanprosesser er jeg opptatt av at
grunneiere og andre lokale brukerinteresser blir trukket inn så tidlig
som mulig, slik at eventuelle konflikter kan avdekkes og forsøkes løst
tidlig i prosessen.

Konflikter mellom vern og andre brukerinteresser
forsøkes primært løst ved justering av
verneforslaget gjennom endret avgrensning og gjennom utformingen
av verneforskriftene. I St.meld. nr. 40 for 1994-95, barskogvernmeldingen,
er makeskifte nevnt som mulig konfliktdempende tiltak. Likevel kan
det i enkelte områder være så stor konfliktgrad
at det viser seg uaktuelt med vern.

Gjennom barskogvernmeldingen ble det vedtatt å utvide
barskogvernet. Gården Haugsjå ligger innenfor
det foreslåtte Haugsjåknipen naturreservat, som
er en av de foreslåtte lokalitetene i den såkalte
fase 2 av verneplan barskog for Øst-Norge. Planen forventes å bli
sendt på lokal høring i løpet av året.
Den lokale høringen vil foregå utover våren
2000, med høringsfrist tidlig på sommeren neste år.
Planen vil få en grundig behandling gjennom den lokale
og senere den sentrale høringen. I tillegg blir den behandlet
i det regionale og i det sentrale barskogutvalget.

Jeg er kjent med at det foreslåtte
Haugsjåknipen naturreservat er høyt prioritert
i vernesammenheng fra fylkesmannens side, samtidig som det er skogbruksinteresser
i området. Jeg er også kjent med at det allerede
nå er igangsatt arbeid for å prøve å få til
en makeskifteordning for å løse disse konfliktene.
Dette synes jeg er positivt. Før jeg får saken
til behandling i departementet, kan jeg ikke ta stilling til hvordan
eventuelle gjenstående konflikter kan løses. Jeg
vil imidlertid sørge for at det også for dette
området blir foretatt en grundig avveining mellom verne-
og skogbruksinteresser før det eventuelt fattes endelig
vernevedtak av Kongen i statsråd.

  Jeg deler fullt ut representantens mål
om at fornuften vil seire i denne saken, men det kan nok hende at
vi har en noe ulik målestokk.

Som jeg sa, vil jeg ikke gå konkret
inn i denne saken og konkludere med noe fra Stortingets talerstol.
Det er slik at denne planen vil bli sendt på høring,
og høringen vil gå utover våren 2000.
Blant de tingene som vil kunne være aktuelt, er å justere
grenser og vernegrad gjennom forskrifter. Jeg vil i denne saken,
som i andre saker jeg jobber med, legge stor vekt på å jobbe
på en måte som demper konfliktene så mye
som overhodet mulig.

  Det er ikke noen tvil om at bl.a. vernesaker
i en del sammenhenger kan skape store konflikter. Det er også grunnen
til at denne regjeringen de to siste årene har jobbet systematisk
med å forbedre prosedyrer og sørge for at vi jobber
på en måte som skaper så lite konflikter
som overhodet mulig. Det betyr at vi har prøvd å skjerpe
inn kravene for at folk skal få avklaring så fort
som mulig, det betyr at vi har skjerpet inn at grunneier skal få det
varslet og kunne være med på befaring, og det
betyr at vi i en del sammenhenger prøver å kjøre
parallelle prosesser etter naturvernloven og plan- og bygningsloven,
som sikrer lokal deltakelse tidlig i prosessen.

Alt dette er viktig for meg. Som et ledd i
de konfliktdempende tiltakene prøver vi også å møte
folk der det er ønskelig. Og blir vi invitert dit, så kommer
vi selvsagt.





                

  Det har tidligere vært reist spørsmål
om blandingsdyr av ulv og hund i Norge. Blant annet ble dette tatt
opp i spørretimen 21. oktober 1998. Etter at spørsmålet
ble reist første gang, tok departementet straks initiativ
for å videreutvikle genetiske metoder som kan benyttes
for å fastslå om slike blandingsdyr faktisk forekommer.
Direktoratet for naturforvaltning har på vegne av departementet
fulgt opp saken, og metodeutviklingen er godt i gang. Prøver
av ulv fra tidligere tider og fra dagens bestand sendes rutinemessig
til et genetikklaboratorium i Sverige. Dette ble også gjort
da et dyr ble påkjørt og drept i Østfold nylig.
Høgskolen i Hedmark har senere i en rapport til Direktoratet
for naturforvaltning uttalt at de har mistanke om at valpekullet som
det påkjørte dyret tilhørte, kan være
en blanding av ulv og hund. Direktoratet har derfor arbeidet med
så raskt som mulig å få analysert dette
dyret, utenom den allerede oppsatte analyseplanen. Direktoratet
regner med at analyseresultatene kan foreligge i januar.

Det er ikke ønskelig å ha
en blanding av ulv og hund i norsk fauna. Jeg har tidligere gitt
uttrykk for at dersom vi med sikkerhet kan si at det finnes slike
dyr i Norge, vil jeg sette inn nødvendige tiltak for å fjerne
disse. Direktoratet for naturforvaltning har derfor startet planleggingen av
tiltak for å kunne følge opp de aktuelle valpene
i Østfold. Blant annet er Norges veterinærhøgskole
gitt i oppdrag å forberede individmerking av dyrene i denne
ulvegruppen, slik at valpene skal kunne følges fram til
det tidspunkt da det kan tas en avgjørelse om hva som videre skal
skje.

 Jeg kan forsikre representanten om at skader
forårsaket av ulv i dette området og andre er
noe av det som for tiden opptar miljøvernministeren mest.
Hvis man følger med i media, vil man kanskje se at det
også er noe av det som jeg for tiden bruker mest tid på. 

Jeg er enig i at dette er en alvorlig sak som
haster, og jeg har derfor sjekket med Direktoratet for naturforvaltning
om det foreligger noen misforståelser. Det gjør
det ikke etter de opplysningene jeg har fått. Saken behandles så fort
som mulig. Men det er dessverre slik at det å genteste
en ulv ikke er gjort i løpet av noen dager, bl.a. fordi man
må sammenligne med tilgjengelig genmateriale fra den skandinaviske
ulvestammen for med sikkerhet å kunne fastslå om
det er en ulv eller ikke.

 Jeg er fremdeles innstilt på å ta
spørsmålet på alvor. Jeg vil gjerne understreke
at dette er blant de sakene jeg faktisk jobber aller mest med for
tiden, og det er også slik at jeg har lagt stor vekt på, enten
selv eller representert ved min statssekretær, å møte
så mange som mulig av dem som er plaget av disse problemene.
Det er også grunnen til at statssekretæren min
sammen med direktøren for Direktoratet for naturforvaltning
var på et møte i området senest i går. 

Jeg kan samtidig forsikre representanten om
at Veterinærhøgskolen allerede har fått
i oppdrag å forberede radiomerking av disse dyrene, og
vi har en felles interesse av å få gjort dette
så fort som mulig, for også for miljøvernministeren
er det viktig å få skutt disse dyrene hvis det
viser seg at det ikke er ren ulv.

