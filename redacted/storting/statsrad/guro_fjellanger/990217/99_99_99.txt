 Trondheim kommune fikk allerede i 1989 pålegg
fra fylkesmannen i Sør-Trøndelag om å redusere
partikulært materiale med 85 pst. ved Ladehammeren
og Høvringen renseanlegg. Dette kravet var begrunnet ut
fra forholdene i vannmassene. Høvringen renseanlegg har
i dag kun mekanisk rensing i form av et silanlegg. Dette innebærer
at kloakken går tilnærmet urenset ut i Trondheimsfjorden,
da det kun er de største partiklene som blir fjernet.

Pålegget fra fylkesmannen er basert
på en undersøkelse utført av OCEANOR
i 1987-1988. Denne slo fast at det i lange perioder var dårlig
hygienisk vannkvalitet på strekningen fra Høvringen
til grensen mot Malvik kommune, at utslippene av kloakk førte
til lokale overgjødslingseffekter på flere strekninger
langs strandsonen, og at det var en viss påvirkning av
bløtbunnsfaunaen. Sterkest påvirkning var det
like utenfor utslippet ved Høvringen.

Rensekravet fra fylkesmannen går i
første rekke ut på å redusere utslippet
av partikler, da det viktigste hensynet er å begrense nedslamming
av bunnområdene. Ved innføring av bredspektret
rensing vil også utslippene av bakterier, virus, miljøgifter
og tungmetaller bli vesentlig redusert, noe som bl.a. vil føre
til redusert smitterisiko ved nærliggende badestrender.
Tiltaket vil dermed føre til lokale vannforbedringer, noe
som vil kunne komme innbyggerne i kommunen til gode.

Kravet er også i tråd med
EUs avløpsdirektiv, som Norge er forpliktet til å følge
gjennom EØS-avtalen.

Det er gjort mye på avløpssektoren
de siste årene, noe som har ført til at vi nå nærmer
oss det nasjonale målet om at det skal være ryddet
opp på avløpssektoren innen 2000. Høvringen
renseanlegg er dermed ett av få anlegg som gjenstår å bygge
for å nå dette målet.

Jeg er enig med stortingsrepresentant Brende
i at det er viktig å ta forurensningen ved kilden, og det
er derfor viktig at Trondheim kommune fortsetter dette arbeidet som
kommunen allerede har kommet langt med. Det samme gjelder arbeidet
som pågår vedrørende sanering av utslipp
i nærområdet. Jeg mener likevel ikke at disse pågående
arbeidene er noe argument for å utsette oppgraderingen
av Høvringen renseanlegg. Både sanering av utslipp
i nærområdet og bygging av renseanlegg er viktig for å få best
mulig effekt ved rensingen. Jeg anbefaler derfor Trondheim kommune å starte
arbeidet med å oppgradere Høvringen renseanlegg,
slik at det blir ferdigstilt innen tidsfristen, som nylig er utsatt
av fylkesmannen til utgangen av 2002.

  I den grad det skulle finnes politisk prestisje
på den ene eller andre siden i denne diskusjonen, tror
jeg det ville være lurt at man la den til side. Hvis det
gjelder faglig prestisje, synes jeg nok det er viktig å holde
fast på den, så lenge den faglige prestisjen er
basert på kunnskap – noe den er i denne saken. 

Det er dessverre slik at ingen kan dokumentere
at vannkvaliteten i Trondheimsfjorden er blitt noe bedre siden pålegget
kom i 1989. Det er også grunnen til at vi står
fast ved vårt vedtak. Det som skjer i dag, er at dette blir
samlet opp. At man ikke skal rense det, når det å rense
det utgjør en mindre del av kostnadene enn det å samle det,
tror jeg ikke er noen god løsning. Vi snakker altså her
i tillegg til slam- og bunnforholdene også om en kjemisk
rensing der man får gjort noe både med bakterier, virus
og tungmetaller.





                

 Satsingen på regionale knutepunkter
er basert på en samarbeidsavtale mellom Miljøverndepartementet
og Kommunenes Sentralforbund. Denne avtalen er forankret i St.meld.
nr. 58 for 1996-97, Miljøvernpolitikk for en bærekraftig
utvikling. Som kjent uttalte komiteflertallet ved behandlingen av denne
i Innst. S. nr. 150 for 1997-98 at

«… Kommunenes
Sentralforbund vil være sentral i Lokal Agenda-21 arbeidet,
og kunne bidra til at det blir stor aktivitet i kommunene.» 

La meg understreke at det er KS som står
for ansettelse og har arbeidsgiveransvaret for knutepunktpersonene.

Jeg har redegjort for samarbeidet med KS og
kommunesektoren for Stortinget i brev av 30. november
1998, i mitt innlegg i budsjettdebatten den 7. desember
1998 og i brev til representanten Gunn Karin Gjul den 15. februar 1999.

Pr. 7. desember 1998 var det knutepunktprosesser
i gang i alle landets fylker og i Oslo. I sju fylker var LA 21-medarbeidere
i funksjon, og i ytterligere fem var det inngått skriftlig
avtale om tilsetting. I et sjette fylke, Troms, var det på dette
tidspunkt inngått muntlig avtale. Denne avtalen ble formalisert
skriftlig den 22. desember 1998. I de siste fem fylkene
og i Oslo var det også langtkommede ansettelsesprosesser
i gang. KS stoppet disse prosessene umiddelbart etter at Stortingets
vedtak var kjent. Etter oppslaget i Aftenposten den 10. februar
1999 har KS i brev av 12. februar 1999 til Miljøverndepartementet
på ny bekreftet disse opplysningene.

I mitt videre arbeid i 1999 legger jeg til
grunn at det er inngått bindende avtaler om knutepunkt
i 13 fylker, og 7,6 mill. kr er avsatt til dette. 8,4 mill.
kr vil gå til organisasjonenes arbeid. Dette utgjør
i tråd med Stortingets vedtak hele økningen på kap.
1463 post 74 i 1999. Midlene blir kanalisert på ulike måter
i tråd med intensjonene i Lokal Agenda 21. Jeg har også funnet
rom for å opprettholde støtten til Stiftelsen
Idébanken, som komiteens medlemmer fra Høyre uttalte
seg anerkjennende om, jf. Innst. S. nr. 150 for 1997-98.

Jeg vil avslutningsvis minne representanten
Sanner om at Lokal Agenda 21 er et krevende og langsiktig endringsarbeid
som organisasjonene alene ikke kan ta ansvar for. Essensen og selve
drivkraften i utfordringen fra Rio er nettopp partnerskap mellom
likeverdige parter, der både lokale myndigheter, organisasjoner
og næringsliv deltar. Strategien med de regionale knutepunktene
må ses i et slikt lys. Bred evaluering av LA 21-arbeidet
i flere europeiske land viser også at varige resultater
lokalt er helt avhengig av et forpliktende samspill mellom næringslivet,
frivillige organisasjoner og den ordinære kommunale forvaltningen.

  La meg først få lov å si
at journalisten i Aftenposten den 10. februar 1999 overfor KS har
gjort det klart at oppslaget berodde på en feil når det
gjaldt ansettelsen i Hordaland, og at avtalen altså var inngått
før Stortingets vedtak fant sted. 

La meg også få lov å si
at jeg ikke kan se at det som er skjedd, er i strid med Stortingets
vedtak. Jeg klargjorde i debatten om budsjettet den 7. desember
i fjor hvordan jeg ville følge opp dette, uten at det ble
protestert på det. Der sa jeg følgende:

«For å følge
opp flertallet vil jeg beholde de knutepunktene der det foreligger
avtale, men ikke bygge dette videre ut. Jeg gjør oppmerksom
på at avtalen med knutepunktene er tidsbegrenset og selvsagt
vil bli evaluert og at Stortinget vil få kunnskap om denne evalueringen.»

I debatten gjorde jeg det altså helt
klart at jeg anså at Stortingets vedtak omfattet de stedene
hvor det ikke var ansatt folk, og det har jeg også fulgt
opp.





                

  Jeg har med bakgrunn i Stortingets vedtak
tatt initiativ til en vurdering av hvilken virkning Stavanger kommunes
arealplan, med utgangspunkt i en helhetlig vurdering av konsekvensene
som er gjort av Miljøverndepartementet, vil få for
Stavangerregionen.

For å belyse dette spørsmålet
vil det bli utarbeidet en oversikt over Stavanger kommunes behov
for utbyggingsarealer basert på realistiske vurderinger
av boligetterspørsel, boligsammensetning, utnyttingsgrad
og framtidig næringsutvikling. Tilsvarende er det behov
for en oversikt over tilgangen på arealer til utbyggingsformål
i Stavanger og Stavanger-regionen. En sammenstilling av dette materialet
vil vise hvordan utviklingsbehovet kan og bør dekkes.

Utarbeidelsen av materialet vil foregå i
et nært samarbeid med Stavanger kommune, Rogaland
fylkeskommune og fylkesmannen i Rogaland. For å avklare
nærmere opplegg og framdrift for arbeidet har jeg avtalt
et møte med ordføreren, fylkesordføreren
og fylkesmannen den 4. mars i år. Først etter
at dette møtet er avholdt, vil det være mulig å si
noe mer konkret om når den avsluttende vurderingen kan
gjøres.

  Jeg har gjort mitt ytterste for å følge
opp intensjonene i Stortingets vedtak, et vedtak som altså gikk
ut på at jeg skulle ta initiativ til en vurdering av hvilken
virkning Stavanger kommunes arealplan, med utgangspunkt i en helhetlig
vurdering av konsekvensene som er gjort av Miljøverndepartementet,
vil få for Stavanger-regionen. Det er på bakgrunn
av det vedtaket og oppfølgingen av det vi nå har
tatt initiativ til et møte med Stavanger kommune, Rogaland
fylkeskommune og fylkesmannen i Rogaland.

Som jeg sa i mitt første svar, er
det ikke mulig for meg i dag å si når denne vurderingen
vil være avsluttet, men min intensjon er at det skal skje
så raskt som mulig.

