  Den saken representanten Vaksdal refererer
til, gjelder konsesjonsbehandling vedrørende opprusting
og tilleggsregulering av Fløyrli kraftverk i Rogaland.
 I den forbindelse har Miljøverndepartementet bedt Olje-
og energidepartementet ta inn vilkår i konsesjonen om arkeologiske
utgravninger i magasinområdet.  Bakgrunnen for dette er
at det her er påvist steinalderboplasser som
er de eneste som til nå er kjent i fjellområdene
sør for Lysefjorden.  Disse boplassene har derfor stor
kulturhistorisk og vitenskapelig verdi.

Jeg kan ikke se at Miljøverndepartements
anbefaling behøver å forsinke prosjektet ytterligere.
 Departementet har tvert imot lagt vekt på at fremdriften
i utbyggingen ikke skal påvirkes av utgravningene.  Vi
har derfor forutsatt at utgravningene skal foretas i sommer, når
magasinet likevel er nedtappet til det nivået det hadde
for 81 år siden.  Ettersom jeg forstår, har det
også vært vanlig å tappe vannet 19 meter
under dette nivået i alle de årene som reguleringen
har pågått.

De nærmere detaljene i utgravningsprogrammet
er fastsatt av Arkeologisk museum i Stavanger.  Programmet innebærer
utgravninger over en seksukersperiode til en kostnad på ca.
1,3 mill. kr.  Kostnadene skal på vanlig måte
dekkes av utbygger.  Museets vedtak er stadfestet av Riksantikvaren.

Regjeringen vil trolig behandle konsesjonssaken
før påske og vil i den forbindelse naturligvis
sørge for at vedtakene etter kulturminneloven og vassdragsreguleringsloven
blir samordnet.

  La meg først få si at vi altså er
i den situasjon at dette magasinet normalt er nedtappet til det
nivået det hadde for 81 år siden om sommeren,
når utgravingen skal foretas.  Slik sett kan jeg ikke se
at det er grunnlag for å hevde at dette pålegget
vil forsinke prosessen ytterligere.  Jeg er enig i at det er viktig å ha
rene, gode og fornybare alternativer til både import av kullkraft
og bygging av gammeldagse gasskraftverk i Norge, men det må ikke
gå på bekostning av å ta hensyn til andre
viktige miljøverdier.  Her snakker vi om påviste steinalderboplasser,
som er de eneste som til nå er kjent i fjellområdene
sør for Lysefjorden, altså et svært viktig kulturminne.
 Men la meg igjen understreke:  Vi mener at siden magasinet i utgangspunktet
normalt blir tappet ned til det nivået det hadde for 81 år
siden om sommeren, vil ikke dette forsinke prosessen.





                

  For å løse de problemene som
dioksiner og andre helse- og miljøfarlige kjemikalier generelt
forårsaker, har jeg sørget for å opprioritere
arbeidet både for å redusere nye utslipp og for å rydde
opp i grunn og sedimenter som er forurenset av tidligere tiders
utslipp – de såkalte gamle syndene. Områdene
er gitt økt prioritet både i departementet og
i Statens forurensningstilsyn. I dette års statsbudsjett
er det gitt økte bevilgninger både til undersøkelser
av og oppryddingstiltak for «gamle synder», og
til bemanning i SFT på kjemikalieområdet generelt.

I Frierfjorden er forurensningssituasjonen
generelt sett betydelig forbedret de siste ti årene som
følge av de omfattende tiltakene både industri
og kommuner har gjennomført for å redusere tilførsler
av forurensning. Men det er tidligere sluppet ut store mengder dioksiner
i Frierfjorden, og så sent som i 1989 var utslippet av
dioksiner til vann fra Hydro Porsgrunn på ca. 500 gram
pr. år. Selv om utslippene nå er redusert til
1 gram pr. år, vil det ta lang tid før forurensningsnivået
er på et akseptabelt nivå. Hydro Porsgrunn er
pålagt innen 31. desember 1999 å utrede mulighetene
for å redusere utslippene av dioksiner ytterligere.

Analyser av bunnsedimenter fra 1997 viser at
konsentrasjonen av dioksiner er redusert til under det halve av konsentrasjonen
i 1989. Selv om sedimentene likevel er å klassifisere som
markert til meget sterkt forurenset av dioksiner, ser vi altså store
og stadige forbedringer. Det var dermed uventet at nivået
av miljøgifter i fisk og krabbe ikke har vist en større
nedgang.

SFT har derfor på nytt gjennomgått
all foreliggende dokumentasjon om grunnforurensningssituasjonen
på Herøya for å finne svar. Én konklusjon
er at dioksinlekkasjer fra land ikke kan utelukkes, og dette må gjennomgås
på nytt. SFT vurderer nå om Hydro skal pålegges å foreta
supplerende undersøkelser av grunnforurensning fra sitt
gamle deponi på land. En annen konklusjon er at vi vet
for lite om hvordan dioksin omsettes i fjordsystemet og dermed påvirker
fisk og skalldyr. SFT arbeider sammen med forskningsmiljøene
og industrien for å utvikle et offensivt program for å få bedre
kunnskap. Samtidig arbeides det også med ytterligere å forbedre
overvåkningsprogrammet for Grenland for å få en
enda bedre oversikt over dioksintilførselen til området.

Opprydding i marine sedimenter er alltid svært
kostbart. For eksempel vil oppryddingen av PCB-forurensede marine
sedimenter i et begrenset område utenfor Haakonsvern
komme på om lag 80 mill. kr. Spesielt kostbart og teknisk
komplisert er det, som her, når hele fjordområdet er
forurenset. Det er også lite nyttig å gjennomføre
tiltak før en har stanset alle tilførsler fra
land til det aktuelle området.

Jeg er fortsatt bekymret over at Frierfjorden
er så forurenset, og legger – som jeg sa i mitt
svar i fjor – stor vekt på at vi skal komme videre
i arbeidet med å redusere nivået av dioksiner
og andre miljøgifter i fjorden så snart vi har
tilstrekkelig kunnskap om kildene. Selv om det i løpet
av året som er gått, er nedlagt et betydelig arbeid for å komme
videre, mangler vi fortsatt tilstrekkelig kunnskap. Det gjelder
mulige tilførsler fra landbaserte kilder og hvordan dioksiner
omsettes i fjordsystemet og dermed påvirker dioksinnivået
i fisk og skalldyr. Det er derfor nødvendig å foreta
ytterligere utredninger av disse kompliserte spørsmålene
før vi kan vurdere konkrete tiltak.

  Jeg stiller meg en smule overrasket til at
representanten Hegna valgte å karakterisere mitt første
svar som generelt, tatt i betraktning at jeg gjennomgikk en rekke
av de konkrete tiltakene vi har satt i verk.  Jeg er helt enig i
at det er viktig med handling, men jeg synes det er like viktig å understreke
at handlingen gir best resultater når den er basert på fakta
og kunnskap.

Det er slik at vi fremdeles mangler kunnskap
om Frierfjorden.  Blant annet mangler vi kunnskap om hvorvidt det
fremdeles kan være tilsig fra landbaserte deponier som
gjør at konsentrasjonen av dioksin ikke går fortere ned
enn den gjør.  Vi mangler også kunnskap om det f.eks.
er Hydros gamle deponi som forårsaker dette.  Derfor har
vi sammen med SFT satt i gang en rekke grundige undersøkelser
for å finne svar på disse spørsmålene. Først
når vi har disse svarene, vil vi vite hvem som er forurenseren,
kunne følge opp prinsippet om at forurenser skal betale,
og sette i verk de tiltakene som vil være mest fornuftige
i den situasjonen vi har.





                

   Motorferdselsloven omfatter alle typer motordrevne
framkomstmidler uavhengig av hva slags energi motoren drives med.
 Ikke bare forbrenningsmotorer og elektriske motorer, men også andre
typer motorer som måtte bli aktuelle framover, går inn
under lovens virkeområde.  Lovens formål er å verne om
naturmiljøet og fremme trivselen.  Begrepet «naturmiljøet» omfatter
både marka, plante- og dyrelivet og andre miljøverdier,
som ren luft, rent vann, landskapsverdier, stillhet og ro.  Begrepet «fremme
trivselen» innebærer at loven skal tilgodese rekreasjonsverdier,
friluftsliv og naturopplevelser.  Et motorfartøy vil ha
omtrent samme brukspotensial enten det drives av en forbrenningsmotor eller
en elektrisk.  Selv om elektriske båtmotorer har miljøfortrinn
når det gjelder forurensende utslipp og støy,
  kan bruk av fartøy med slik motor allikevel komme i konflikt
med hensynet til naturopplevelse og naturverdier, f.eks. ved å forstyrre
fuglelivet.  Etter Miljøverndepartementets vurdering er
det derfor ikke grunnlag for å unnta elektriske motorer
fra motorferdselslovens bestemmelser.

Motorferdselsloven § 4 tredje
ledd inneholder en generell bestemmelse om at ferdsel med motorfartøy
på innsjøer mindre enn to kvadratkilometer i utgangspunktet
ikke er tillatt.  Dersom det foreligger særlige grunner, kan
kommunen likevel gi tillatelse til ferdsel med motorfartøy
på slike innsjøer, enten generelt gjennom en forskrift
i medhold av loven § 5 b eller gjennom en enkelttillatelse
i medhold av loven § 6.  Særlige grunner
kan f.eks. være behov for transport til hoteller, turiststasjoner eller
hytter som ligger slik til at man er avhengig av båt.  Kommunen
kan gi tillatelse på vilkår om f.eks. hastighetsbegrensninger
og begrensninger i motorens størrelse eller om støy-
og utslippsnivå. Slik kan kommunen legge til rette for
bruk av elektrisk drevne fartøy til å dekke det særlige
transportbehovet som begrunner ferdselstillatelsen.

   Som jeg sa i mitt første svar, mener
jeg at selv om elektriske båtmotorer verken bråker
eller slipper ut avgasser, vil de ha konsekvenser for miljøet,
f.eks. i forhold til fuglelivet.  

Jeg er likevel enig i at det er viktig å ha
unntak fra en generell regel, selv om jeg ikke mener at det er naturlig å ha
elektriske båtmotorer som et generelt unntak.  Men hvis
det likevel er slik at enkelte har problemer og ikke har mulighet
til å ta seg fram manuelt, har kommunene mulighet til å gjøre
unntak etter de paragrafene i loven som jeg nevnte i sted.





                

  Statens forurensningstilsyn – SFT – gav
den 21. januar 1999 Naturkraft utslippstillatelser etter forurensningsloven
for de planlagte gasskraftverkene på Kollsnes og Kårstø.
 SFTs vedtak er påklaget av Naturkraft og flere miljøvernorganisasjoner.
 Klagene er for tiden til behandling i SFT.  Dersom SFT ikke finner
grunn til å endre vedtakene, vil saken bli tilrettelagt
og oversendt Miljøverndepartementet for klagebehandling
og endelig avgjørelse.  På denne bakgrunn finner
jeg det ikke riktig å gå inn på realitetene
i SFTs vedtak. 

Jeg vil imidlertid kommentere SFTs rolle i
denne saken: 5. juni 1997 gav Olje- og energidepartementet
Naturkraft konsesjon for bygging og drift av gasskraftverkene etter
energiloven. I vedtaket ble det presisert at konsesjon etter energiloven
ikke er noen utslippstillatelse, heller ikke for CO2. Det ble vist
til at spørsmålet om utslippstillatelse avgjøres
av forurensningsmyndighetene etter forurensningsloven. Etter loven
har SFT som forurensningsmyndighet plikt til å foreta en
grundig vurdering av dette spørsmålet.

Stortinget har behandlet gasskraftsaken ved
flere anledninger. Når det gjelder behandlingen våren
1996, som representanten Johnsen referer til, vil jeg her kort vise
til innstillingen til St.meld nr. 38 for 1995-96, Om gasskraftverk
i Norge, hvor det bl.a. heter:

«Fleirtalet
rår til at det vert bygd gasskraftverk på Kollsnes
og Kårstø dersom handsaminga av konsesjonen viser
at vilkåra for konsesjon er oppfylt, og kan inngå i
ein heilskapeleg miljø- og energipolitikk.»

Den gjennomførte konsesjonsbehandlingen
etter energiloven og den pågående konsesjonsbehandlingen
etter forurensningsloven skal sikre en grundig behandling, som Stortinget
har bedt om i gasskraftsaken.

  La meg minne om at når flertallet
på Stortinget tilrådde at det skulle bygges gasskraftverk
på Kollsnes og Kårstø, satte de en del
forutsetninger, bl.a. at det kunne inngå i en helhetlig
energi- og miljøpolitikk. Det var altså Olje-
og energidepartementet under den forrige regjeringens regime som
bestemte at det i tillegg til konsesjon etter energiloven også måtte innhentes
tillatelse fra SFT etter forurensningsloven for at det kunne slippes
ut klimagasser. Det er Stortingets vedtak og konsesjonsbestemmelser
gitt av Olje- og energidepartementet under det forrige regimet som
nå blir fulgt opp av denne regjeringen. 

Jeg har også lyst til igjen å minne
om at vi har en klagesak til behandling, som havner på mitt
bord om ikke altfor lenge, og at jeg derfor ikke vil gå inn
i en konkret vurdering av de vilkårene SFT har satt.





                

