 Jeg er enig med representanten Langeland i
at enkelte kommuner har hatt en svært uheldig praksis når
det gjelder dispensasjoner. Utstrakt bruk av dispensasjon vil i
seg selv føre til at kommunen sitter igjen med en plan
som er ubrukelig både for utbygging og for vern.

Spesielt viktig er det at man ikke unødig
bruker dispensasjonsadgangen i områder med særlig
store allmenne interesser, som f.eks. i kyst- og sjøområder
i Oslofjorden. Dessverre har vi i dette sårbare området
sett flere uheldige utbyggingstiltak tillatt gjennom dispensasjon
og i strid med rikspolitiske retningslinjer for dette området. Dette
dokumenteres bl.a. gjennom en undersøkelse foretatt av
Norsk institutt for by- og regionforskning i 1996.

Departementet tar den uheldige dispensasjonspraksis meget
alvorlig. I St.meld. nr. 29 for 1996-97, Regional planlegging og
arealpolitikk, er dispensasjonsspørsmålet tatt
opp. Det pekes der bl.a. på at den høye andel
av godkjente søknader om dispensasjon reiser spørsmålet
om plansystemet fungerer slik det er forutsatt. Uheldige dispensasjonssaker
fører til en bit for bit-utbygging i strid med målet
om en forsvarlig og langsiktig arealforvaltning.

Departementet vil derfor innskjerpe overfor
kommunene at de må være varsomme med å bruke
adgangen til å meddele dispensasjon. Departementet vil
videre ta initiativ overfor fylkesmennene i de aktuelle fylker for å klargjøre
forståelsen av bestemmelsens krav om at det skal foreligge
særlige grunner. Fylkeskommunen og statlige organ vil samtidig
bli bevisstgjort på klageadgangen. Departementet vil også i
samarbeid med de berørte fylkene bidra til en bedre oversikt
over arealsituasjonen i strandsonen, for derigjennom bedre å avdekke
konsekvensene av uheldig dispensasjonspraksis.

Når det gjelder den konkrete rapport
fra fylkesmannen i Vestfold, som foranlediger representanten Langelands spørsmål,
vil jeg understreke at det høye antall godkjente dispensasjoner
selvsagt er urovekkende. Ifølge opplysninger fra fylkesmannen
er imidlertid situasjonen ikke fullt så dramatisk som tallene
skulle tilsi. Dette skyldes at mange kommuner behandler også mindre
vesentlige byggetiltak som dispensasjon – dette er ikke
dispensasjonssaker. Det reelle antall dispensasjoner i dette området
er derfor noe mindre, uten at det endrer på den generelle
holdningen jeg har gitt uttrykk for.

Jeg vil også vise til at departementet
har nedsatt et utvalg for å gjennomgå planleggingsbestemmelsene
i lovverket. I utvalgets mandat ligger at utvalget skal se på hvordan
bestemmelsene om saksbehandling og grunngiving i tilknytning til
dispensasjoner kan forbedres, slik at dispensasjoner fra arealplaner
ikke undergraver helheten i planen og de hensyn den ivaretar.

   Som representanten Langeland selv sa, har
SV og Regjeringen her en klar felles interesse, og det er å forsvare
allemannsretten. Det er jo også en rett som står
svært sterkt etter at vi fikk en dom i Høyesterett
som påla at et gjerde i Sandefjord skulle rives, til tross
for at gjerdet var satt opp før loven trådte i kraft.
Det sier noe om hva Høyesterett mener, at allemannsretten
og retten til fri ferdsel skal stå sterkt.

Representanten har rett i at det til en viss
grad er skjedd skade i den forstand at det er bygd. Da har jeg lyst til å understreke
at selv om både bygninger og eventuelle gjerder måtte
stå i strandsonen, skal de ikke være til hinder
for fri ferdsel. Og hvis de er det, er det grunn til å se nærmere
på saken. 

 Jeg har også bedt fylkesmannen i
Vestfold spesielt å vurdere hvorvidt regionale myndigheter
er informert, og om det foreligger særlige hensyn i de
dispensasjonene som er gitt, for det skal skje.





                

  De målsettinger og prinsipper som
Regjeringen jobber etter i rovviltforvaltningen, er avklart av Stortinget.
Jeg viser bl.a. til Stortingets behandling av rovviltmeldingen i
1997.

Selv om det i rovviltforvaltningen har vært
fokusert mest på forholdet til sau- og reindriftsnæring,
er andre utmarksinteresser ikke uteglemt. Forholdet mellom rovvilt og
hjortevilt er særskilt omtalt i rovviltmeldingen fra 1997,
som oppsummerer eksisterende kunnskap på dette området.
Det konkluderes bl.a. med at den viktigste utfordringen for å oppnå en
god flerbestandsforvaltning i kjerneområdene for rovdyr,
vil være å gjennomføre en presis og kontrollert
hjorteviltforvaltning som sikrer høyproduktive bestander
av god kvalitet.

Direktoratet for naturforvaltning har, sammen
med svenske myndigheter, tatt initiativ til forskning som skal gjøre
oss bedre i stand til sammen å forvalte både hjortevilt
og rovvilt på en best mulig måte. I dette ligger
også at jegere og jaktrettshavere vil måtte justere
litt på aktivitetsutøvelsen sin i visse områder.

Jeg finner grunn til å minne om at
de store rovdyrene er en del av helheten og det biologiske mangfoldet
i naturen i Norge. Hjorteviltet er de store rovdyrenes naturlige
og viktigste byttedyr. Det er ikke i samsvar med verken internasjonale
eller nasjonale målsettinger å legge opp til optimalisering
av enkeltbestander på bekostning av andre viltarter.

  La meg først få lov å si
at det ikke medfører riktighet det representanten Bredvold påstår,
at Regjeringen ensidig ivaretar rovdyrenes interesser. Vi gjør
vårt ytterste for å føre en balansert
politikk, en politikk som kombinerer ulike hensyn, både
mulighetene for å bruke utmarksbeitene til sau og rein,
fordi det er en svært miljøvennlig kjøttproduksjon,
hensynet til at vi skal ha levedyktige bestander av de fire store
rovdyrene i Norge, som vi er forpliktet til etter internasjonale
avtaler og som også er et nasjonalt mål, og ikke
minst også interessene i forhold til friluftsliv, inkludert
jakt.

Vi er også opptatt av at vi i tiden
framover må sørge for at det i distriktene finnes
gode muligheter for ulike kilder til inntekt, og ikke minst vil
inntekt fra utmarka være en vesentlig del av dette.





                

  Fangst av gaupe må skje i henhold
til forskrift om bruk av fangstredskaper og forskrift om våpen
og ammunisjon til storviltjakt og småviltjakt. Begge forskriftene
er fastsatt av Direktoratet for naturforvaltning.

Jeg har forelagt spørsmålet
fra representanten Korsberg for Direktoratet for naturforvaltning.
Direktoratet antar at spørsmålet sikter til at
det for et års tid siden ved en telefonisk henvendelse
til direktoratet ble gitt en feilaktig fortolkning av hvilke våpen
som kan benyttes til å avlive gaupe som er fanget i bås.
Dette ble rettet opp ved at direktoratet i et brev til fylkesmannen
i Troms senere presiserte hvilke regler som gjelder ved slik avlivning.

Direktoratet opplyser for øvrig at
alle fylkesmenn har fått tilsendt beskrivelse og tegninger
av tillatte gaupefeller, slik at det ikke skal være tvil
om hvordan slike gaupebåser skal konstrueres. Fram til
neste fangstsesong vil direktoratet gå gjennom forskrift
og regelverk for å vurdere behovet for ytterligere presiseringer
og forbedringer.

  Jeg tror nok representanten Korsberg drar
svaret mitt litt langt når han sier at jeg har innrømmet
at vi har et meget uryddig regelverk. Det vi snarere står
overfor, er vel at det ved en feiltakelse ble gitt en feil opplysning
over telefon, som senere ble rettet opp i et brev. Men det er ikke
til hinder for viktigheten av det representanten Korsberg tar opp,
nemlig at regelverket er lett tilgjengelig og lett å få informasjon
om. Derfor er det slik at alle fylkesmenn har fått tilsendt
beskrivelse og tegninger av tillatte gaupefeller. Som jeg også sa
i mitt første svar, vil det fram til neste fangstsesong – hvilket
betyr at gjennomgangen skal være ferdig før fangstsesongen – 
bli en gjennomgang av forskrift og regelverk for å vurdere
behovet for ytterligere presiseringer og forbedringer.

