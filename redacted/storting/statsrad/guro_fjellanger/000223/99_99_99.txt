 De store rovdyrene utgjør en viktig
del av det biologiske mangfoldet i Norge. Hjortevilt er de store
rovdyrenes naturlige og viktigste byttedyr. Viltlovens formålsparagraf
sier at viltproduksjonen kan høstes til gode for landbruksnæring
og friluftsliv, innenfor en ramme der artsrikdommen i naturen bevares.

Jeg er kjent med de beregningene som viser
at ulven i Hedmark tar et antall elg som utgjør i størrelsesorden 3 pst.
av det antallet som årlig beskattes gjennom jakt i fylket.
Jeg er likevel klar over at enkelte jaktrettshavere er mer berørt
enn andre, og jeg ønsker derfor å se nærmere
på mulige utjevningsordninger.

Departementet har allerede startet drøftinger
med bl.a. Norskog og Norges Skogeierforbund med sikte på å følge
opp disse spørsmålene på en hensiktsmessig
måte.

Avslutningsvis vil jeg vise til at jeg i spørretimen
den 3. mars 1999 gav uttrykk for at det ikke er i samsvar verken
med nasjonale eller internasjonale målsettinger å legge
opp til en optimalisering av enkeltbestander på bekostning
av andre viltarter. Jeg mener fortsatt at dette er en god rettesnor
for artsforvaltningen.

  Som jeg sa i mitt første svar, er
dette en problemstilling vi allerede er i ferd med å se
på, først og fremst fordi vi ser at enkelte jaktrettshavere
er mer berørt enn andre. Det er viktig bl.a. å se
på muligheten for å få til en utjevningsordning.

Samtidig har jeg lyst til å understreke
det som står i viltloven, nemlig at viltproduksjonen kan
høstes til gode for landbruksnæringen og friluftsliv
så lenge det skjer innenfor en ramme der artsrikdommen
i naturen bevares. Det er nettopp det som er den store utfordringen
vår i rovviltpolitikken – at vi har et delt mål,
hvor vi på den ene siden skal ha levedyktige bestander
av de store rovdyrene, og på den andre siden skal kunne
bruke utmarka ikke bare til beite for sau og rein, men også til
annet næringsutbytte.





                

 Ved behandlingen av rovviltmeldingen
i 1997 la stortingsflertallet til grunn at inntil videre må hvert
individ av ulv ha et strengt vern. Det ble vist til at norske og
svenske myndigheter har et felles mål om å få etablert
minst åtte–ti familiegrupper i Sør-Skandinavia.
Både norske og svenske myndigheter bruker begrepet «familiegruppe» til å beskrive
bestandsutvikling og måloppnåelse i
ulveforvaltningen. En familiegruppe er to voksne individer – hann
og hunn – som er sammen med valper.

Både vinteren 1997-1998 og vinteren
1998-1999 ble det påvist seks familiegrupper av ulv i Skandinavia.
Høgskolen i Hedmark har på bakgrunn av foreløpige
registreringer av ulvebestanden fram til begynnelsen av februar utarbeidet
en rapport som viser at det i Sør-Skandinavia er registrert
seks familiegrupper, en flokk uten lederpar og fem eller seks revirmarkerende
par. I rapporten understrekes det at ytterligere sporinger er påkrevd
før endelige konklusjoner kan trekkes for registreringene
vinteren 1999-2000.

Dette betyr at ulvebestanden er i ferd med å nå et
nivå som tilsier en annen forvaltningspraksis. Dette kan
bl.a. innebære økt bruk av felling som virkemiddel
i nærmere bestemte områder.

Som representanten er kjent med, har spørsmålet
om felling av ulv i Stor- Elvdal kommune vært vurdert i rettsapparatet,
men staten har ikke fått medhold i sin tolkning av loven.
Jeg har valgt å påkjære denne avgjørelsen.
I tillegg arbeides det med endringer i viltloven som vil bli fremmet
for Stortinget i løpet av våren. Spørsmålet
om fellingstillatelse i forbindelse med skader på sau i
beitesesongen vil, som tidligere år, bli løpende vurdert.

Det er imidlertid Regjeringens oppfatning at
det på sikt ikke er ønskelig med fast etablering
av familiegrupper av ulv i Stor-Elvdal og Rendalen kommuner dersom en
kan oppfylle Stortingets målsetting i områder
med lavere konflikter i forhold til sau på utmarksbeite.

På kort sikt er jeg opptatt av å redusere
skadene mest mulig. Jeg har derfor bedt Direktoratet for naturforvaltning
i samarbeid med berørte kommuner om å legge fram
forslag til mulige forebyggende tiltak for beitesesongen
2000.

  Jeg er enig med representanten i at det haster
med tiltak, og det er også grunnen til at det under denne
regjeringen brukes mer midler innenfor rovviltpolitikken enn noen
gang tidligere. Det er også grunnen til at vi nå har
en storstilt sporing på snø for å få mest
mulig kunnskap om hvor mange ulv vi har, og vi er allerede i gang
med et samarbeid med kommunene for å få forberede
hvorledes vi skal komme oss gjennom neste beitesesong på best
mulig måte.

Vi er også enige om at det trengs
endringer i viltloven. Derfor har jeg sendt et slikt forslag ut
på høring, og det kommer til Stortinget i vår.

Når det så gjelder å delegere
myndighet for fellingstillatelse lokalt, vil det eventuelt måtte
skje innenfor to rammer. Den ene er at vi fremdeles er nødt
til å ha et nasjonalt system for å sikre at vi
har en bestand som er stor nok i forhold til bestandsmålet.
Det betyr at en slik delegering ikke kan skje før man har
sikkerhet for det. Den andre er selvsagt at det er viktig at man
også har en litt helhetlig vurdering av hvor konfliktspotensialet
er størst, slik at vi ikke risikerer at det gis for mange
fellingstillatelser på samme tidspunkt.





                

