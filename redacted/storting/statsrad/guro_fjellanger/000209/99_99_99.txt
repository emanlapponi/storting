  Utstein Klosters tilstand har vært
vurdert av Riksantikvaren ved undersøkelser både
i 1991 og 1993 og av Nidaros Domkirkes Restaureringsarbeider i 1997.
Rapportene er samstemte når det gjelder tilstanden ved
klosteret og hvilke tiltak som bør prioriteres. Skadene
på anlegget skyldes langsomme forvitringsprosesser av saltholdig
sementmørtel i murene i klosteret. Saltholdig sementmørtel
ble i stor grad brukt til reparasjon og vedlikehold av klosteret
på 1900-tallet. Den viktigste delen av de forestående
restaureringsarbeidene blir derfor å hugge vekk denne sementen
og erstatte den med tradisjonell kalkmørtel, som ikke gir
tilsvarende skader.

Utstein Kloster har i likhet med mange andre
middelalderbygninger behov for restaurering. Jeg er derfor lei for
at det ikke har vært mulig å sette av midler til
dette tidligere. Søknaden fra Stiftelsen Utstein Kloster
har ligget i påvente av en anledning til prioritering.
Men det er leit at Riksantikvaren ikke har orientert Stiftelsen
Utstein Kloster om dette. Jeg er kjent med at det i midten av januar
i år har vært kontakt mellom Riksantikvaren og
stiftelsen. Denne kontakten har gitt Riksantikvaren ytterligere
opplysninger om klosterets tilstand som vil være grunnlag
for vurdering av tilskudd og oppfølging i løpet av
februar. Riksantikvaren vil òg gjøre en befaring
til klosteret.

Jeg vil nå be Riksantikvaren legge
fram et forslag til oppfølging av tilstandsrapportene snarest
etter at befaringen er gjennomført, slik at restaureringsarbeidet
kan komme i gang allerede inneværende år.

  La meg først si at jeg er helt enig
i representantens understreking av at dette er et svært
viktig kulturminne, og at det er viktig å komme fort i
gang. La meg også få lov til å si at
dette er et kulturminne som i likhet med mange andre kulturminner
har utløst stort lokalt engasjement. Vi ser at identitet
og tilhørighet rundt den type kulturminner er viktige drivkrefter.
Blant annet har dette lokale engasjementet også gitt seg
uttrykk i at representanten Gunnar Kvassheim tidligere har engasjert
seg tungt i dette spørsmålet.

Jeg er enig med representanten når
hun sier at mine signaler om å komme i gang i år,
må følges opp. Det er noe av det som er den store
utfordringen vår i forhold til kulturminnearbeidet. Det
er et langsiktig arbeid, og det er viktig at de prosjektene man
starter opp, blir gjennomført. Jeg forutsetter derfor at
når vi starter opp dette arbeidet i år, først
og fremst med å skifte ut mørtelen, blir det selvsagt
fulgt opp gjennom bevilgning også i kommende år.

  Det er ingen tvil om at komiteen i sine flertallsmerknader
fra i fjor har understreket betydningen av Utstein Kloster.

Jeg har også lyst til å trekke
fram de spennende mulighetene som nå ligger i at vi i forbindelse
med Utstein Kloster også har fått et områdevern
etter kulturminneloven som gir veldig spennende muligheter.

Da budsjettet ble behandlet før jul,
var én av de tingene komiteen bad om, at Regjeringen skulle
komme tilbake til Stortinget med en opptrappingsplan innenfor kulturminnesektoren
som gjør at vi kan få tatt vare på de viktige
kulturminnene våre og sørge for at de ikke forfaller
og forvitrer. Det vil Regjeringen selvsagt følge opp.





                

 Jeg har tidligere i Stortingets spørretime
gitt uttrykk for at det ikke er ønskelig å ha
blanding av ulv og hund i norsk fauna. Jeg har også sagt
at dersom vi med sikkerhet kan si at det finnes slike blandingsdyr
i Norge, vil jeg sette inn nødvendige tiltak for å få dem
fjernet.

Grunnen til at vi ønsker å unngå krysninger
mellom ulv og tamhund i naturen i Norge, er at slike ulv-hund-hybrider
gir muligheter for videre spredning av gener fra hund. Direktoratet
for naturforvaltning har pekt på at dette kan gi negative
effekter på den fåtallige ulvebestanden som finnes
i Sør-Skandinavia.

I mitt svar på en interpellasjon den
28. januar orienterte jeg om undersøkelser som er gjennomført
i forbindelse med mistanker om ulv-hund-krysninger i en ulveflokk
i Østfold. Valpene i denne flokken er med stor sannsynlighet resultatet
av en krysning mellom hannhund og hunnulv. Saken er fulgt opp ved
at Direktoratet for naturforvaltning nylig har gitt fellingstillatelse
på de fire blandingsvalpene.

  Som vesteråling er jeg vant til å snakke
kjapt, men jeg vet ikke om jeg rekker å svare på alle
spørsmålene jeg fikk, på ett minutt,
men jeg får eventuelt komme tilbake til noen av dem i neste
runde.

Vi er også kjent med ryktene om at
det har vært avl av hybrider i Sverige, og at disse skulle
være satt ut også på norsk side. Vi har
ingen bevis som tyder på at det er sant. Dette var jo også rykter
som gikk rundt valpene i Østfold. De har i ettertid vist seg å være
en krysning mellom en ulvetispe i vill tilstand og en hund. Vi har
heller ikke grunn til å tro at det er innslag av ulvehybrider
i andre deler av den norske stammen.

Når det gjelder spørsmålet
om ikke all ulv burde testes, har jeg lyst til å understreke
at dette er meget kompliserte og veldig dyre tester. Jeg tror det
er lurt å følge den linjen man har lagt seg på hittil,
nemlig at det blir foretatt test der det er mistanke om at det kan
være hybrider.

  For å ta det siste først,
så er jeg enig i at man så langt som mulig må sikre
seg at det er ren ulv vi har i den norske faunaen. Det er også bakgrunnen
for at vi har hatt en meget klar holdning til at i den grad det
var mulig å påvise at valpene i Østfold var hybrider,
skulle de felles. Og det blir altså nå gjort.

Jeg er også enig med representanten
i at det bør testes der det er mulig, f.eks. der man har
ulv som er påkjørt. Samtidig har jeg lyst til å understreke
at også disse testene er ganske kompliserte, fordi de må sammenliknes
med genprofiler og genmateriale fra den sørskandinaviske ulvestammen
for å analyseres. Det er langt enklere å foreta
analyser hvis man kan ta prøver både av en far
og en mor – også blant ulver.





                

