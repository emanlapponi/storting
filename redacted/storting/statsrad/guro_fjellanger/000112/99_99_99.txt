 Jeg regner med at representanten Per Roar Bredvold
bygger sitt spørsmål på et oppslag i
Dagsavisen den 30. november i fjor om den danske forskerens uttalelser.
Jeg har også med interesse sett dette oppslaget. Nærmere
undersøkelser viser imidlertid at forskeren ikke er riktig
referert. Han hevder 

ikke

 at dieselbiler
er mer miljøvennlige enn elbiler. Det forskeren uttalte
på miljøkonferansen, var at dieselkjøretøy med
dagens teknologi utnytter energien bedre enn dagens elbiler. Dette
er under danske forhold, der elektrisiteten elbilen bruker, kommer
fra kullkraftverk.

Når elektrisiteten elbilen bruker,
er produsert på vannkraft eller vindkraft, medfører
bruk av elbiler ingen forurensende luftutslipp. Elbilen har uansett
ingen forurensende luftutslipp ved bruk og vil derfor ikke bidra
til dårlig luftkvalitet i større byområder
og tettsteder. Den støyer også vesentlig mindre
enn vanlige kjøretøy. Det er derfor mange gode
grunner til å fremme bruken av elbiler i områder
med problemer med lokal luftforurensning og støy. Det er
innført en rekke tiltak for å oppmuntre til bruk
av elbiler, og Regjeringen arbeider nå med å få fram flere
tiltak.

Dieselbiler er – totalt sett – ikke
miljømessig bedre enn andre typer kjøretøy.
Dieselbiler fører bl.a. til betydelige utslipp av svevestøv.
Det er derfor ikke grunn til å endre dagens politikk i
positiv retning for å øke bruken av dieselkjøretøy.
Siktemålet må være at bl.a. autodieselavgiften
priser de kostnadene bruken av dieselen påfører
samfunnet. En ny avgift på svovelinnholdet i autodiesel
som ble vedtatt i statsbudsjettet for 2000, vil bidra til dette.

Jeg er svært opptatt av å få til
mer miljøvennlig transport og bedre byluft. Regjeringen
har fastsatt nye nasjonale mål for luftkvalitet. Utslippene
fra biltrafikken må ned for å nå disse
målene. Renere drivstoff og økt satsing på elbiler
er eksempler på noen tiltak som vil bli gjennomført.

  La meg først få understreke
at når jeg sier at vi har innført en rekke tiltak
for å fremme bruk av elbil, er det ikke primært
ved å legge økte avgifter på andre typer
kjøretøy, men ved å gi spesielle lettelser
til elektriske biler, f.eks. når det gjelder avgifter,
muligheter for parkering, bompenger og den type virkemidler.

Så er jeg enig med representanten
i at en av de utfordringene vi har, er å sørge
for at bilavgiftssystemet fungerer på en måte
som gjør at folk har råd til å gå over
til mer miljøvennlige biltyper. Det er også ting
Regjeringen jobber med når den ser på skatte-
og avgiftssystemet, og den er opptatt av å få det
grønnere og mer miljøvennlig også i forhold
til bilparken.

  Det er ikke noen tvil om at avgifter fungerer
best der det er alternativer, og der vi kan oppmuntre folk til å spare
penger samtidig som de sparer miljøet. Det er bakgrunnen
for at det nå er innført en svovelavgift på autodiesel.
Det fins et alternativ med lavere svovelinnhold, og vi ser bl.a.
av erfaringer fra Storbritannia at med en avgift som gjør
at etterspørselen etter den mest miljøvennlige
autodieselen går opp, blir også systemet bygd
opp. 

Men jeg er enig med representanten Bredvold
i at en av de utfordringene som fremdeles gjenstår, er å sørge for
at denne dieselen nå blir tilgjengelig over hele landet.





                

 Svevestøv er en viktig og betydelig
forurensingsfaktor knyttet til transport på veg, og bekymringen
når det gjelder virkningen på folks helse er vesentlig.
Jeg antar at representanten Sandberg viser til et oppslag i Dagsavisen
i november. Dette er basert på beregninger knyttet til
arbeidet med nasjonale luftkvalitetsmål, som bl.a. antyder
at dagens belastning av svevestøv i Oslo kan medføre
et betydelig helseproblem. 

Derfor har Regjeringen arbeidet aktivt for å få til
løsninger på dette problemet. Regjeringen fastsatte
nye nasjonale mål for svevestøv i september 1998.
De viktigste virkemidlene for å nå målet
som bl.a. er presentert i St. meld. nr. 8 for 1999-2000, Regjeringens
miljøpolitikk og rikets miljøtilstand, er mindre
bruk av piggdekk, redusert utslipp fra vedfyring og reduserte avgassutslipp
fra forbrenningsmotorer. 

I Steinkjer har arbeidet med en ny E6 gjennom
sentrum pågått lenge. Nettopp miljøproblemer
fra vegtrafikken og mulighetene til en opprustning av sentrumsområdene
som bolig- og handelsområde har vært viktige hensyn
i prosessen. Kommunedelplanen som fastsatte trasé for E6
gjennom sentrum ble vedtatt i februar i 1996. Vedtaket var omstridt,
og Statens vegvesen har derfor på oppfordring fra Samferdselsdepartementet
fått utarbeidet konsekvensanalyser av fire alternative
linjer. En del av spørsmålene som er reist, er
knyttet til luftforurensning og støv fra vegen, spesielt
i boligområder som vil bli berørt av tunnelpåslag.
Det er foretatt beregninger av framtidige situasjoner som viser
at det uten noen form for tiltak, under svært ugunstige
forhold, vil kunne skje noen overskridelser av nasjonale mål.
Men dersom man tar høyde for forventet trafikkvekst, reduksjon
av piggdekkbruk og teknologisk utvikling i bilmotorer, tilsier dette
at nasjonale mål vil bli overholdt. 

Som øverste planmyndighet har Miljøverndepartementet
hjemmel til å gripe inn også i forhold til vedtatte planer,
men dette gjelder bare hvis planen er i strid med nasjonale interesser.
Ut fra de opplysningene jeg har fått om saken, ser ikke
det ut til å være aktuelt her. 

  Representanten har rett i at svevestøv
nå ser ut til å være langt farligere
enn det vi før antok, og det er en av grunnene til at Regjeringen
har valgt å sette nye, svært ambisiøse
mål på luftkvalitet. 

Representanten var også inne på at
det er flere prosesser i saken, og at en av dem er en innsigelse
fra Jernbaneverket, som ligger på mitt bord. Den kan jeg
da altså ikke kommentere eller behandle fra Stortingets
talerstol. 

Det jeg imidlertid kan si, er at jeg legger
stor vekt på at vi skal nå de nasjonale målene
på luftkvalitet, og jeg legger stor vekt på at
vi skal ha minst mulig problemer med svevestøv og ikke
minst de helseskadene det kan gi, slik at det i mine avgjørelser
vil være avgjørende at man kan godtgjøre
at de valgene man gjør, ikke vil komme i konflikt med mål
på svevestøv og folks helse. 

  Som representanten helt sikkert vet, er Regjeringens
miljøarbeid svært bredt og dreier seg om alt fra
kulturminner og forurensning til det å ta vare på det
biologiske mangfoldet og også kartdata. Samtidig er vi
opptatt av å integrere miljøet i alle typer beslutninger
og hensyn, og derfor er det også svært viktig for
oss at vi får et transportmønster som er mest
mulig miljøvennlig, som ikke gjør mer inngrep
i arealene enn nødvendig, og som samtidig i minst mulig
grad gir folk negativ påvirkning f.eks. gjennom svevestøv. 

Jeg har lyst til å understreke at
det i denne saken ikke er Regjeringen som velger trasé.
Dette er et valg man har gjort lokalt, selv om det er omstridt,
og det er slik at vi har en høy terskel for å overprøve
lokale vedtak. Skal jeg gjøre det, må jeg kunne
peke på at nasjonale interesser er truet, og hittil er
det ikke dokumentasjon som tilsier det i denne saken. 





                

