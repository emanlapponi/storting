  Saken er brakt inn for Miljøverndepartementet
til endelig avgjørelse i henhold til vedtekter for planforsøket
i Akershus om «midlertidig overføring av departementets
myndighet til å avgjøre innsigelser til kommunale
arealplansaker etter plan- og bygningsloven». Myndigheten
ligger etter dette til Akershus fylkesting, som stadfestet reguleringsplanen 15.
juni 1999. Fylkestinget tok dermed ikke en innsigelse fra fylkesmannen
til følge.

Fylkesmannen viser til at den planlagte utvidelse
av kjøpesentrene på 12 400 m2 er
i strid med «rikspolitisk bestemmelse av 08.01.99 om midlertidig
etableringsstopp for kjøpesentre utenfor sentrale byer
og tettsteder». I brevet til Akershus fylkeskommune skriver
fylkesmannen bl.a.:

«Fylkesmannen
kan ikke se at den foreslåtte utvidelsen av handelsarealene
faller inn under noen av unntaksbestemmelsene i rikspolitisk bestemmelse
om midlertidig etableringsstopp for kjøpesentre. Det er etter
Fylkesmannens vurdering dokumentert at tiltaket vil ha regionale
konsekvenser ved at veksten i konkurrerende sentre svekkes og at
en betydelig del av etterspørselsveksten som følge
av utvidelsen vil komme fra kunder bosatt utenfor kommunen. Selv
om utbyggingen vil ha en rekke positive sider for Lørenskog kommune,
kan ikke Fylkesmannen se at dette i seg selv åpner for
unntak fra den rikspolitiske bestemmelsen.»

Befaring i saken ble avholdt den 15. september
1999 med representanter for fylkeskommunen, kommunen, fylkesmannen
og interesserte parter.

I forbindelse med departementets behandling
er det avholdt møter med kommunen, fylkeskommunen og Samferdselsdepartementet.
Olav Thon Gruppen, som interessent i Solheim-/Skårer-området,
har også inngitt synspunkter.

Saken er av prinsipiell og særlig
interesse i forhold til den rikspolitiske bestemmelsen om kjøpesentre.
I tillegg har den tilknytning til «fylkesdelplan for strategier
og retningslinjer for utbyggingsmønster og arealbruk
på Romerike 1999-2020», som også er
til behandling i departementet. Sakens spesielle karakter og omfattende
materiale har medført et betydelig og tidkrevende arbeid.

Jeg er klar over at det ligger betydelig potensial
i planen om å etablere et flerfunksjonelt kommunesenter
for Lørenskog av høy standard, og vil i min avgjørelse
søke å ta hensyn til at dette målet kan
nås.

Ordføreren har bedt om et møte
med meg. Dette vil bli avholdt snarlig, og avgjørelsen
vil bli truffet en–to uker etter møtet.

  Representanten spør etter et mer
konkret og positivt svar nå. Til det må jeg få replisere
at det ikke er vanlig å drive med saksbehandling fra Stortingets
talerstol, og det kan jeg selvsagt heller ikke gjøre i
dag.

Som jeg sa, vil jeg snarlig ha et møte
med ordføreren. Det er riktignok ordføreren som
har tatt initiativet denne gangen, men dette føyer seg
altså pent inn i rekken av møter vi har med ordførere
i innsigelsessaker – og vi er inne i en god rutine. Så vil
vi, som jeg sa i mitt første svar, fatte en avgjørelse
innen en – to uker etter et slikt møte.

Når det så gjelder spørsmålet
om lokalt selvstyre, var det en interpellasjonsdebatt om dette temaet
i Stortinget en gang i 1999. Da kunne Regjeringen legge fram en svært
god statistikk, som viste at antall saker hvor en regjering har
overkjørt det lokale selvstyre, har gått ned under
denne regjeringen.

  Som jeg sa i mitt første svar, er
dette en komplisert og sammensatt sak, ikke minst en sak som vil
kunne ha stor prinsipiell betydning for retningslinjene for etableringsstopp
av kjøpesentre.

Når denne saken har tatt noe tid,
er det delvis på grunn av at den er av stor prinsipiell
viktighet, men også fordi vi har prøvd å kjøre
en inkluderende prosess her. Vi har hatt befaring, og vi har hatt
møter med alle berørte parter, som vi nå altså avslutter
med et møte med ordføreren om kort tid.





                

 Kravet til oljevernberedskapen på Norne-feltet
er bl.a. at det skal finnes tilstrekkelig slepekapasitet for lenser,
slik at det er mulig å ringe inn et eventuelt oljeflak
og deretter ta det opp med en oljeopptaker. Dette medfører
et krav om to fartøyer, som i praksis er løst
ved et større beredskapsfartøy hvor det om bord
også er lagret et mindre slepefartøy, som kan
sjøsettes ved behov.

Slepefartøyet er forbedret i forhold
til tidligere, og det er gjennomført tester som viser at
denne løsningen er operativ under de forhold der man kan
forvente å få tatt opp olje fra sjøen,
det vil bl.a. si ved en bølgehøyde på opp
til fire–fem meter og en vindhastighet på i størrelsesorden
15–20 m/sek. Økt slepekapasitet alene vil ikke
forbedre muligheten for å få tatt opp olje dersom
værsituasjonen tilsier at det ikke er mulig å iverksette
en effektiv oljevernaksjon fordi oljen f.eks. blandes i vannmassene og
lensene ikke effektivt kan samle oljen opp. SFT vurderer det derfor
slik at to selvstendige fartøyer ikke vil gi en tilstrekkelig økning
av de reelle mulighetene for å gjennomføre et
vellykket opptak av olje, også sett i forhold til de kostnadene
et slikt krav vil innebære.

Beredskapsfartøyet som er stasjonert
ved produksjonsfeltet, skal kun ivareta en førsteinnsats
inntil tyngre utstyr er på plass, og operatørene
har gjennom sine beredskapsplaner plikt til å disponere
slikt utstyr innen gitte responstider.

 Det miljøvernmyndighetene og fagmyndighetene
har gjort, er å vurdere hvilke tiltak som vil være
tilstrekkelig til at man kan få ringet inn et eventuelt
oljeflak og deretter få tatt det opp. Den jobben som slepefartøyene
skal gjøre, er altså å få satt
ut lenser og omringet oljeflaket, mens selve opptaket må skje
ved at man har en beredskap som kan være på plass etter
kort tid, slik som operatøren er pålagt.

Den faglige vurderingen av hva som er tilstrekkelig slepekapasitet,
er gjort av fagmyndighetene, som altså mener at den løsningen
vi her har valgt, er god nok, dvs. at båten skal kunne
tåle både en bølgehøyde på fire–fem meter
og vindhastigheter på i størrelsesorden 15-20
m/sek.

  Når fagmyndighetene har kommet fram
til at den løsningen som her er valgt, er tilstrekkelig,
så forutsetter jeg at både forbedringer og nye tester
har vært gjennomført.

Representanten sier at det er utelukkende økonomien som
spiller inn. Det er ikke riktig. Men jeg tror vi må erkjenne
at det å ta opp olje etter et utslipp, er det faktisk ikke
mulig å få til med dagens redskaper hvis det er
mer enn 4-5 meter høye bølger og en vindhastighet
på mer enn 20 m/sek. Sånn sett ville
man ikke løst et konkret problem ved å ha andre
og flere båter på stedet. 

Det viktigste man kan gjøre, er hele
tiden å jobbe på en måte som forebygger
at det kommer utslipp. Skjer først utslipp under forhold
som er hardere enn det som her er oppgitt, vil man ha et problem
uavhengig av hvor mange slepebåter man har på feltet.

