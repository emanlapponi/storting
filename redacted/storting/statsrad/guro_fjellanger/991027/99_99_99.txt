  Med utgangspunkt i Stortingets behandling
av rovviltmeldingen i 1997 behandlet Regjeringen i vår
spørsmålet om den framtidige rovviltforvaltningen.
Det ble da lagt til grunn at ulven fortsatt må gis et strengt
vern. Regjeringen legger også til grunn at det ikke skal
legges til rette for etablering av ulv i områder med samisk
tamreindrift – noe som også Stortinget slo fast
i behandlingen av rovviltmeldingen – og i sauetette områder
vest for Glomma.

Ulvebestanden i Sør-Skandinavia har
vist en årlig vekst på mellom 25 og 30 pst. – med
utgangspunkt i et svært lavt nivå. Hvor stor veksten
i bestanden har vært det siste året, vil først
vise seg etter at vinterens sporinger er avsluttet, men jeg vurderer
allerede behovet for ytterligere tiltak knyttet til ulveforvaltningen.

Det er ikke korrekt at det ligger et forslag
til forvaltningsplan for ulv til behandling i Miljøverndepartementet.
Derimot har Direktoratet for naturforvaltning i et brev til departementet
i januar i år gjort en del vurderinger omkring forvaltningen
av ulv. Videre har fylkesmennene i Østfold, Oslo og Akershus og
Hedmark arbeidet med å kartlegge og vurdere konflikter
og forvaltningstiltak regionalt. Fylkesmennene har på dette
grunnlag utarbeidet et felles utkast til forvaltningsplan for ulv
i disse fylkene. Utkastet ble oversendt fra fylkesmennene til Direktoratet
for naturforvaltning den 21. juni, sammen med uttalelser til utkastet
fra rovviltutvalgene i fylkene.

Den videre saksgangen er nå at direktoratet
skal foreta en faglig gjennomgang av utkastet før fylkesmennene sender
det ut på lokal høring. Utkastet skal inngå som
en del av de fylkesvise rovviltplanene. Etter høring vil
forvaltningsplanene bli sendt direktoratet, som vil innhente råd
fra det sentrale rovviltutvalget før endelig godkjenning.
Det legges opp til en grundig behandling og utstrakt lokal medvirkning.
Jeg har forventninger til at forvaltningsplanene for rovdyr i fylkene
blir et godt instrument for å utvikle regionale mål
og tiltak innenfor rammen av nasjonal politikk. 

  Det er en utfordring å skulle oppfylle
begge de to målene i rovviltmeldingen som et flertall i
Stortinget og et flertall i Regjeringen har sluttet seg til, nemlig
at vi både skal kunne ha levedyktige bestander av de fire
store rovdyrene i Norge og kunne bruke utmarksbeite til sau og rein. 

Vi har jobbet med en rekke tiltak for å dempe
konfliktene. Blant annet har det i utstrakt grad vært gitt
betinget fellingstillatelse til fylkesmennene i en del tilfelle
og så videre til kommunene, slik at felling kan skje raskt
når det oppstår skade. I tillegg har også kommunene
vært trukket svært aktivt med en del steder når
det gjelder fordeling av forebyggende midler, fordi vi mener at
det er de som har skoen på, som vet hvor den trykker. 

Vi har ikke grunnlag for å legge an
en helt annen forvaltning av de store rovdyrene, og spesielt ulv,
før vi har nådd bestandsmålet. Men de
som følger med i det Regjeringen gjør, vil se,
bl.a. ut fra erfaringer når det gjelder gaupe, at når
bestanden øker, legger vi om forvaltningen. 

  I det utkastet vi har sendt på høring
i forbindelse med endringen av viltloven, følger vi opp
en del av de områdene som representanten her er opptatt
av. I høringsutkastet vil man kunne se at de endringene
vi foreslår, bl.a. betyr at det skal være større mulighet
for å felle et dyr når skader er i ferd med å oppstå,
både på bufe og på eiendom. Vi har også foreslått
at hensynet til potensiell skade på mennesker skal inn
i viltloven. Hittil har det utelukkende vært politiets
sak.

Vi er også opptatt av at vi skal ha
mest mulig eksakt kunnskap om bestandene. Det er grunnen til at
det både i inneværende års budsjett og
i forslaget til neste års budsjett er satt av betydelige
midler til bestandsregistrering. Og vi er klar til å gå i
gang med et program for bestandsregistrering av ulv i det øyeblikket
snøen kommer.





                

  Jeg er svært opptatt av å sikre
bedre tilgjengelighet for allmennheten til kyst- og strandstrekninger.
Som en oppfølging av St.meld. nr. 29 for 1996-97 om regional
planlegging og arealpolitikk har jeg derfor lagt fram en egen tiltakspakke,
særlig rettet mot Oslofjorden og Agder-fylkene. Jeg vil
bl.a. foreslå å utvide de rikspolitiske retningslinjene
for planlegging i kyst- og sjøområder i Oslofjorden
til Agder-fylkene og Rogaland. Hensikten med de nye tiltakene er å bevare disse
svært attraktive og hardt pressede kyststrekningene mest
mulig urørt for framtiden.

Sjø og land må ses i sammenheng.
Det er av betydning hva som skjer på sjøen, selv
om dette ikke omfattes av det generelle byggeforbudet som gjelder
i 100-metersbeltet. Miljøverndepartementet har tidligere
svart på henvendelser om hvilke styringsmuligheter som
finnes i forhold til oppankring av husbåter. Gjennom utarbeiding
av arealplaner eller fastsetting av vedtekter etter plan- og bygningsloven
kan likevel kommunen sikre tilstrekkelig styring med utviklingen
på dette området.

Det er den enkelte kommune som har ansvaret
for arealbruken innenfor sitt område. Kommunen
skal gjennom planlegging avveie ulike hensyn og avklare konflikter.
Ved bruk av reguleringsplan er det mulig å tilrettelegge
spesielle områder for oppankring av husbåter.
Jeg vil likevel oppfordre kommunene til å være
varsomme med å foreta slik tilrettelegging, da det lett
vil vanskeliggjøre arbeidet med å sikre en allmenn
bruk av kysten.

Dersom en kommune ønsker å legge
ut områder for oppankring av husbåter, må det
tas hensyn til allmenn bruk av kystsonen. Fylkesmannen kan reise
såkalt innsigelse til planer som ikke er i samsvar med
de nasjonale målsettinger på dette området.
Dersom man ikke blir enig lokalt, må saken på vanlig
måte avgjøres av Miljøverndepartementet.

  Jeg er litt overrasket over at mitt svar ble
utlagt som at vi ønsker å gjøre alt strengere.
Grunnen til bekymringen for situasjonen i strandsonen er jo først
og fremst at vi ikke ønsker at eiendomsretten skal gå på bekostning
av allemannsretten. Det er en avveining som også Høyesterett
har sagt sin mening om i den berømmelige «gjerdedommen».

Jeg har verken tenkt å forby – eller
overstyre kommunen i noen retninger. Jeg opplever vel at representanten langt
på vei ønsker at jeg skal overstyre kommunen i
retning av å tillate dette. Mitt poeng i mitt første
svar var derimot at dette faktisk er et kommunalt ansvar. Dette har
kommunen myndighet til selv å avgjøre gjennom plan-
og bygningsloven så lenge man ivaretar de allmenne hensynene
og sørger for at de lokale konfliktene blir løst.
Og det syns jeg man skal fortsette med.

  Så vidt jeg har brakt på det
rene, er den konkrete saken i Arendal kommune ennå ikke
endelig avsluttet. Klagesaken er til behandling. Det er vel også noe
av bakgrunnen for avisskriveriene.

Det er denne regjerings klare holdning at vi
bare griper inn overfor lokaldemokratiet hvis lokaldemokratiet ikke
respekterer nasjonale retningslinjer, eller hvis det på annen
måte f.eks. utfordrer borgernes rettigheter. Det som vil
være avgjørende i forhold til hvorvidt man griper inn
i denne type spørsmål, er om kommunen løser
dem på en måte som gjør at allemannsretten
og allmennhetens rett til fri ferdsel respekteres.





                

  La meg i disse ulvetider uttrykke glede over
at det blir satt lys på også andre deler av forvaltningen
av de ville dyrene. Det er ingen tvil om at det er et meget viktig
spørsmål representanten Gaundal her reiser.

Til tross for fredning i nærmere 70 år
har fjellreven ikke greid å reetablere livskraftige bestander
i Norge. Situasjonen i Norge fra Børgefjell og sørover
må regnes som godt kartlagt, og den er urovekkende. I områdene nord
for Børgefjell er kunnskapshullene om utbredelse større.
I den nasjonale rødlista for truede arter i Norge er fjellreven
klassifisert som «direkte truet». Også bestandene
i Sverige og Finland er små.

En hovedutfordring i forvaltningen av fjellrev
er å skaffe bedre kunnskap om årsaken til at vi
ikke får til reetablering. Flere teorier er lansert, bl.a.
konkurranse fra rødrev og matmangel.

I Sør-Norge har vi bare kunnskap om
yngling av fjellrev på Hardangervidda og på Dovre.
I begge områdene er det gjennomført registreringer
for å øke kunnskapen om biologi og familiestrukturer.
Disse undersøkelsene gjennomføres med økonomisk
støtte fra Direktoratet for naturforvaltning. I tillegg
har fjellrev vært en av artene som har inngått
i nasjonale overvåkingsprogram.

Fjellreven er en viktig del av vår
fauna, og jeg ser alvorlig på at den står i fare
for å forsvinne fra Norge. Jeg vil derfor legge stor vekt
på å finne fram til tiltak som kan bidra til å bedre
fjellrevens situasjon her i landet. I tiden framover er det viktig å videreføre
overvåkingen, identifisere leveområder, lage beredskapsplaner
for å bevare eksisterende bestander og kartlegge alternative
metoder for restaurering av fjellrevbestanden. Dette arbeider vi
med. Jeg er kjent med at Norsk institutt for naturforskning i februar
i år la fram en rapport om fjellreven som inneholder forslag
til forvaltningstiltak. Disse forslagene vil bli vurdert. Miljøvernmyndighetene
samarbeider også med våre naboland i arbeidet
med å redde fjellreven som en del av faunaen i Skandinavia.

  Representanten har rett i at blant de tingene
NINA foreslår, er også forslag om utsetting av
rev fra oppdrett. Jeg sa i mitt første svar at vi trenger
en viss tid på å vurdere de konkrete forslagene,
i tillegg til å evaluere den kunnskapen og de erfaringene
vi har fra overvåking. Det å sette ut rev, slik
som NINA har foreslått, er et veldig kontroversielt forslag,
og det kan også ha miljømessig uheldige virkninger.
Det er derfor viktig å ha en skikkelig faglig og grundig
vurdering av dette før man tar stilling til om man skal
gjøre det. Etter at den vurderingen er gjennomført,
må man selvsagt også ta stilling til finansieringen.

  Det er ikke noen tvil om at statsråden
er opptatt av problemstillingen og villig til å sette i
verk de tiltak som må til for å redde fjellreven. Men
det er et bærende prinsipp i all miljøpolitikk
at en aldri kan løse et problem på en måte
som kan skape andre. Det gjør at vi må ha en skikkelig
faglig vurdering av mulige konsekvenser av de relativt romantiske
forslagene som NINA har kommet med, før vi tar stilling
til dem, og før vi eventuelt finansierer dem. 





                

  Som jeg sa i mitt svar til representanten
Hedstrøm, har Regjeringen lagt til grunn at det ikke skal
legges til rette for etablering av ulv i områder med samisk
tamreindrift og i sauetette områder vest for Glomma. Ved
behandlingen av rovviltmeldingen la Stortinget til grunn at det «ikke
bør være et mål å etablere en
levedyktig gaupebestand i Vest-Agder». Jeg mener det kan
være nærliggende å trekke samme konklusjon
når det gjelder ulv.

Fylkesmennene i Østfold, Oslo og Akershus og
Hedmark har gjennomført en kartleggingog vurdering av konflikter
og forvaltningstiltak i disse fylkene når det gjelder ulv,
og det er utarbeidet et utkast til forvaltningsplan. I Telemark
og Agder har det vært observert en radiomerket ulv siden
i sommer. Det er i disse fylkene ikke gjennomført tilsvarende
arbeid med å kartlegge og vurdere konflikter og forvaltningstiltak.

I Telemark vil fylkesmannen i løpet
av første halvår 2000 utarbeide et utkast til
forvaltningsplan for rovvilt, der kartlegging og vurdering av konflikter
og forvaltningstiltak også vil omfatte ulv.

Jeg vil igjen understreke at ulvebestanden
i Sør-Skandinavia er i vekst, og at jeg derfor kontinuerlig
vil vurdere tiltak knyttet til ulveforvaltningen. I den forbindelse viser
jeg til at det i forrige uke ble sendt på høring
forslag til endringer i viltloven. Forslaget til lovendring skal
sikre en aktiv og differensiert forvaltning av de store rovdyrene
når bestandene har nådd bestemte nivåer.

Jeg vil legge opp til en tett dialog med Stortinget
om den videre utviklingen på dette forvaltningsområdet.
Jeg vil i god tid før neste beitesesong komme tilbake til
Stortinget med en redegjørelse for ulveforvaltningen, en gjennomgang
av tapssituasjonen i 1999 og en evaluering av forebyggende tiltak
og omstillingstiltak.

  Jeg tror jeg er meget klar over alvoret i
situasjonen. Jeg har flere ganger tidligere fra denne talerstolen
sagt og gjentar gjerne at det å kombinere tilsynelatende
motstridende hensyni rovdyrpolitikken, hvor en på den ene
siden skal ha levedyktige bestander av de fire store rovdyrene og
på den andre siden skal kunne bruke utmarksbeite til sau
og rein, er en veldig vanskelig balansegang.

Men jeg har lyst til å understreke
at det som er situasjonen i dag, er at ulven har et meget strengt
vern over hele landet. Det som eventuelt vil være konsekvensen
av å få en eller annen type differensiert forvaltning
og kanskje en eller annen type sonering, vil være at ulven
får et mindre strengt vern i enkelte områder.
Det tror jeg ofte blir glemt i diskusjonen. 

Det er helt åpenbart at ingen mener
at ulven eller andre rovdyr skal kunne utvikle seg fritt. I det øyeblikket
vi har nådd bestandsmålet, ligger det altså til
rette for en annen type forvaltning.

  Noe av hensikten med de endringene i viltloven
vi nå har sendt på høring, er å åpne for
større frihet til å kunne ta ut dyr som man forventer vil
kunne volde skade på eiendom og bufe. Det er også noe
av bakgrunnen for at vi tar inn en formulering som gjør
at man også etter viltloven kan foreta regulering i en situasjon
hvor man anser at det er fare for skade på mennesker. Det
betyr at det å kunne felle uønskede dyr, eller dyr
som er ansett for å ha et stort skadepotensial, er en del
av det vi jobber med.

Vi synes det er viktig at vi har gode forvaltningsplaner,
og jeg er selvsagt interessert i et godt samarbeid med fylkesmennene
i alle fylker hvor det er rovdyr. Og jeg synes at det er viktig
at utarbeidelse av eventuelle forvaltningsplaner skjer i nær
kontakt med kommunene og de berørte organisasjonene.

