  Spørsmålet om hvem som har
drifts- og vedlikeholdsansvaret for en vei, følger av bestemmelsene
i veiloven. For kommunale veier er det kommunen som har dette ansvaret.
Kommunen kan fatte vedtak om at en vei skal nedlegges som kommunal vei.
Slike vedtak fattes gjerne i forbindelse med utarbeidelse av planer
etter plan- og bygningsloven fordi det kommer fram at veien ikke
lenger skal ha en funksjon som offentlig vei. Eksempel på dette
er at den skal tjene som adkomst for et begrenset antall eiendommer.
Det vil da også være riktig å overføre
vedlikeholdsansvaret til de eiendommene som er brukere av veien.

Det ligger innenfor kommunens oppgaver etter
veilov og plan- og bygningslov fortløpende å vurdere
hvilke veier som har en slik funksjon at de bør omfattes
av det kommunale veinettet.

Dersom kommunen regulerer en vei med klare
offentlige funksjoner til adkomst for flere eiendommer eller privat
vei, vil reguleringsvedtaket kunne overprøves av fylkesmannen.
Departementet er ikke kjent med saker hvor reguleringsplan er misbrukt
på denne måten.

  Hvis kommunen overfører veier som
også har en offentlig funksjon, mener jeg at det er en
uheldig utvikling. Som jeg sa i mitt første svar, har man
da muligheten til å klage den type avgjørelser inn
for fylkesmannen.

Ellers mener jeg at det bør være
et viktig prinsipp at spørsmål skal avgjøres
så nær som mulig dem de angår, og i de
aller fleste sammenhenger vil det være fornuftig at dette
er vedtak som fattes på kommunalt plan.





                

  Fylkesmannen i Østfold har vurdert ulike tiltak
for å forebygge at store rovdyr gjør skade på husdyr.
I et brev til Direktoratet for naturforvaltning har fylkesmannen
tatt utgangspunkt i gjerding med rovviltsikkert gjerde. Fylkesmannen
har redegjort for gjerdebehov i et ulverevir vest for Glomma, og det
er gjort et kostnadsoverslag. Ved beskrivelsen av gjerdebehovet
skiller fylkesmannen mellom basisgjerde knyttet til ordinær
beiting, tilleggsgjerde for å hindre rovdyr der det ellers
ikke er gjerdebehov og sikring av eksisterende gjerder mot rovdyr.

Østfold er et fylke med store kulturlandskapsarealer, og
husdyrholdet i fylket er i det vesentlige allerede inngjerdet. Materialet
fra fylkesmannen viser at det i det aktuelle området er
behov for 70 km med tilleggsgjerder mot rovdyr der det ellers ikke
er gjerdebehov – dette for å lage hindringer der
en tidligere har basert seg på naturlig stengsel. Områdene
som det kan være aktuelt å sikre mot store rovdyr,
vil i det alt vesentlige være innmark. Innmark er ikke åpen
for friluftsliv og allmenn ferdsel i sommerhalvåret.

Jeg mener det er viktig å legge til
rette for forebyggende tiltak i rovviltforvaltningen, og har merket
meg fylkesmannens forslag om rovviltsikkert gjerde. Forslaget er
nå til vurdering i Direktoratet for naturforvaltning. 

Når det gjelder eventuelle negative
virkninger i form av naturinngrep, legger jeg vekt på at
det i hovedsak søkes om midler til oppjustering av eksisterende
gjerder på innmark eller allerede inngjerdede utmarksbeiter.
Jeg legger også vekt på at bruken av gjerder i
slike tilfeller skal ivareta ulike behov, som å holde bufe
inne og rovdyr ute – og være til minst mulig hinder
for annen aktivitet. Dette er også sider ved denne saken
som direktoratet vil vurdere når søknaden skal
behandles.

Hans J. Røsjorde hadde
her gjeninntatt presidentplassen.

  Representanten hevdet at det ikke lar seg
gjøre å gjerde rovdyr ute. Til det er det å si
at der har man ulike erfaringer, og at det er viktig å trekke
på de erfaringene vi har så langt hvor dette har
vist seg å være vellykket.

Det er helt riktig at det alltid vil kunne
være en potensiell konflikt mellom rovvilt og sau på beite.
Det er en konflikt som også rovviltmeldingen tar opp, og
der Stortinget har konkludert med at det ikke skal føre
til at vi likevel utrydder de fire store rovdyrene.

Som jeg allerede sa i mitt første
svar, snakker vi ikke her i første rekke om gjerder i uberørt
natur, men først og fremst om opprustning av allerede eksisterende
gjerder rundt innmark.

I det videre arbeidet med å dempe
konfliktene mellom sauehold og rovvilt er det viktig å ha
en rekke ulike tiltak, og gjerding, gjeting og ettersyn vil være
noen av dem.





                

 Riksantikvaren har utarbeidet et forslag om
fredning av Bergen kringkaster på Erdal i Askøy
kommune. Fredningsforslaget har vært ute til offentlig
ettersyn og er nylig oversendt Askøy kommune til behandling.
Denne høringsrunden er en del av fredningsprosessen etter
kulturminneloven, og har som siktemål nettopp å avdekke
og sikre en forsvarlig vurdering av den type motstridende hensyn
som er tatt opp i spørsmålet fra representanten
Ranveig Frøiland. Som følge av at fredningssaken
kan komme til Miljøverndepartementet for endelig avklaring,
finner jeg det ikke naturlig å gå mer detaljert
inn på disse problemstillingene nå.

Uten å foregripe utfallet av selve
fredningssaken finner jeg likevel grunn til å bemerke følgende:
Av tilstandsvurderingen som er utarbeidet for NRK, fremgår det
at mastene bør tas ned for rehabilitering. Riksantikvarens
primære ønske er at mastene blir stående
mens vedlikeholdsarbeid utføres. Derfor mener Riksantikvaren
at det bør gjennomføres materialtekniske analyser
for å vurdere sikkerhetsaspektene. Dette innebærer
at Riksantikvaren ikke anser en demontering av mastene som uforenlig
med verneinteressene, dersom dette viser seg å være
nødvendig for å gjennomføre vedlikeholdet.

NRK har tatt kontakt med Miljøverndepartementet
i forbindelse med Askøy kommunes vedtak om at mastene må tas
ned. Jeg vil derfor sørge for at Riksantikvaren tar snarlig
kontakt med NRK for å avklare hvordan saken kan følges
opp videre, både med hensyn til de sikkerhetsmessige og
de antikvariske sidene ved saken.

  La meg ta det siste først. Vurdering
av hva som bør fredes, skal selvsagt allerede være
foretatt – og er også gjort det – av
kulturminnemyndighetene, selv om saken fremdeles kan komme som klage
til meg.

Jeg er helt enig med representanten i at sikkerheten
er viktig, og det skulle bare mangle! Alle har en interesse av og
et ansvar for å finne fram til løsninger som ikke
går på bekostning av sikkerheten.

Når jeg i mitt første svar
antydet at jeg vil ta initiativ til et møte mellom NRK
og Riksantikvaren, kan jeg berolige representanten Frøiland
med at det også er i min interesse at det skal skje så fort
som mulig, og at det ikke trekker ut i tid.





                

 Det er fylkesmennene som har fått
delegert myndighet til å fastsette vilkår for konsesjoner
til fyllplasser etter forurensningsloven. Statens forurensningstilsyn
har på sin side i 1994 fastsatt retningslinjer for hvordan
konsesjonene skal utformes. I disse retningslinjene fra SFT til
fylkesmennene er det sagt at det skal være et program for
bekjemping av skadedyr. Tiltakene skal sikre at organismer
i avfallet som legges på deponier, ikke spres til omgivelsene,
enten det er spredning via rotter, fugler eller insekter. Fuglenett
er nevnt som et aktuelt tiltak, men det er opp til hver enkelt fylkesmann å avgjøre
om dette er nødvendig på det enkelte deponi ut
fra omfanget av skadedyrproblemet. Det er altså ikke stilt
noe generelt krav om fuglenett fra sentrale miljømyndigheters
side.

Krav om utsortering av matavfall og bedre tildekking av
avfallet har ellers redusert problemet med skadedyr og fugler på mange
deponier i de senere år. Mange steder er det ikke behov
for fuglenett. Jeg finner det naturlig at det er fylkesmannen som
vurderer behovet ut fra de lokale miljøproblemer som fyllplassen
fører til.

Jeg vil ellers nevne at det er vedtatt et nytt
EU-direktiv for fyllplasser som skal gjennomføres i Norge.
Gjennomføringen vil medføre at det vedtas en egen
forskrift for fyllplasser med mer standardiserte krav. SFT er nå i ferd
med å forberede en slik forskrift og vil på vanlig måte
sende denne på høring til berørte parter.

  I dette spørsmålet er jeg enig
i at en viss standardisering er fornuftig, og det vil også følge
av den jobben som nå gjøres i forbindelse med EU-direktivet.
Likevel tror jeg det er viktig at vi fremdeles har et stort rom
for lokale variasjoner, fordi det er lokale variasjoner i forholdene
rundt fyllplassene og i hvor stor grad f.eks. skadedyr er et problem.
Det er også store lokale variasjoner når det gjelder
hva slags tiltak man setter i verk. Noen steder er man f.eks. langt
flinkere til å sortere ut husholdningsavfallet enn det
man er andre steder, noe som gjør at problemet
kan minskes på den måten. 

Med de opplysningene jeg har foreløpig,
ser jeg ingen grunn til å ta kontakt med fylkesmannen i
Rogaland i den forstand at vi ønsker en klarere standardisering
enn det vi har i dag. Men jeg vil selvsagt ha en løpende
vurdering av om ordningene fungerer tilfredsstillende, og ta kontakt
hvis jeg finner det nødvendig.





                

