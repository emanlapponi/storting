  Miljøverndepartementet har tatt saken
opp med fylkesmannen i Nord-Trøndelag. Det viser seg at
det ikke ble sendt kopi av departementets vedtak til tiltakshaverne.
En avsluttende setning i departementets vedtak, hvor fylkesmannen
ble bedt om å underrette kommunen og tiltakshaver, ble
oversett. Saken ble tatt til etterretning og lagt til arkiv. Dette
er selvsagt ikke akseptabelt. Fylkesmannen har både overfor
departementet, søkerne og kommunen beklaget det inntrufne.

Det er helt på det rene at det her
foreligger en feil fra forvaltningens side. Miljøverndepartementet
har, uavhengig av denne saken, endret sine rutiner slik at det i dag
sendes kopi av alle avgjørelser direkte til partene. Dette
vil redusere muligheten for at denne type feil oppstår
i framtiden.

  Jeg er nå i ferd med å se på saken,
ikke minst på hva som har skjedd, når og hvem som
har ansvaret for det. Og derfor ønsker jeg ikke fra Stortingets
talerstol å konkludere konkret når det gjelder de
spørsmålene som representanten her stilte, før
jeg har fått gjort det ferdig. Men jeg kommer gjerne tilbake
til spørsmålene. 

Jeg har lyst til å understreke at
det er viktig for alle deler av forvaltningen å jobbe på en
måte som inngir tillit, og at vi derfor vil gjøre
vårt ytterste for å endre rutiner, slik at risikoen
for at noe liknende kan skje i framtiden, vil bli mindre. Samtidig
er det som kjent menneskelig å feile. Resultatene av de
feilene man gjør, må selvsagt vurderes opp mot
hvor grove de er, og hvor hardt de går ut over den andre
part, før man tar stilling til hvilke konsekvenser de eventuelt
kan få.

  Jeg sa faktisk ikke fra talerstolen at det
ikke var nødvendig med ansvarsplassering, men at jeg synes
det er nødvendig å se nærmere på saken
før jeg eventuelt foretar en slik plassering, og at jeg
ikke ønsker å ta det fra Stortingets talerstol. 

Når det gjelder et eventuelt spørsmål
om erstatning, har ikke departementet nok opplysninger om saken
i dag til å kunne gi en vurdering av dette. Dersom det
skulle komme opp et slikt spørsmål, vil det bli
behandlet etter de reglene som gjelder på dette området. 

