 Jeg er opptatt av å innfase dette på en forsvarlig måte og vite at vi da får de beste resultatene. I denne saken er det flere motiver. En har for det første et legemiddelfirma som heter Orion Pharma, som vil tjene ganske mye penger på at en forbyr kirurgisk kastrering. En har også produsenter som er avhengige av markedet, som er avhengige av at det kjøttet som selges ut, er av god kvalitet, slik at vi forbrukere fortsetter å spise det. Vi har forbrukerne, som er avhengige av å få gode varer, og vi har kravet til dyrevelferd, der vi allerede i dag har de strengeste reglene når det gjelder kirurgisk kastrering av smågris. Som jeg sa i mitt innlegg, er jeg opptatt av at vi skal komme dit at vi skal få slutt på kirurgisk kastrering av smågris, men vi må ta dette skrittvis og være sikre på at det vi gjør, er til det beste for alle parter som har interesse i saken.


