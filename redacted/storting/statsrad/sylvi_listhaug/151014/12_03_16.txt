 Man skulle tro at representanten Lundteigen sitter med informasjon som ingen norske forskere for så vidt har oversikt over. Det som er faktum, er at vi vet for lite. Det er det våre fagfolk sier. Vi trenger mer kunnskap før vi eventuelt skal gå inn og forby et stoff som er godkjent som et koksidiostatikum i EU. Hvis det blir slik at man forbyr dette, og resultatet blir økt bruk av antibiotika, er hele poenget at det kan føre til en forverring for folkehelsen og en forverring for kyllingproduksjonen i forhold til det som er i dag.


Jeg er glad for at forbrukerne nå pusher på, at de som produserer kylling, prøver ut dette i større og større skala. Det trenger vi. Vi trenger at Vitenskapskomiteen for mattrygghet går gjennom dette. Vi trenger også mer forskning på dette området, og det er nettopp det denne regjeringen legger opp til: mer forskning, mer kunnskap, slik at vi tar forskningsbaserte og kunnskapsbaserte avgjørelser.


