 Jeg kan forsikre representanten Pollestad om at alt det arbeidet vi gjør i departementet når det gjelder antibiotikaresistens, er et langsiktig arbeid. For å ta ett eksempel: Arbeid inn mot internasjonale fora, EU spesielt, vil gå over tid for å prøve å påvirke dem til å ha samme regelverk som oss med hensyn til at veterinærer f.eks. ikke skal tjene penger på forskrivning av antibiotika.


Så mener jeg at det er viktig også, selvfølgelig, å se hen til hvilke utfordringer vi står i. Jeg mener at innenfor landbruksområdet er det gjort veldig mye. Bruken av antibiotika til husdyr gikk ned med 35 pst. fra 1995 til 2013. Ser en på forskrivning av antibiotika til mennesker, var økningen de siste åtte årene større enn den totale bruken som vi i dag har til dyr. Forbruket for mennesker er høyere enn i Sverige og Nederland.


Jeg mener vi står overfor ulike utfordringer, men det viktigste er at vi finner gode tiltak som iverksettes, og det har vi gjort på landbruksområdet.


