 Det er ingen problemer med å utarbeide handlingsplaner, men det er ikke det som er det viktigste i denne saken. Det viktigste er å gjennomføre konkrete tiltak, noe Landbruksdepartementet har gjort i stor stil etter at det ble et politisk skifte i departementet. Meg bekjent var det liten interesse for antibiotikaresistens før regjeringsskiftet, og en iverksatte heller ingen spesielle tiltak.


Nå skal også Stortinget behandle en sak i denne sal ganske snart som omhandler en handlingsplan, og jeg er sikker på at det blir en interessant runde der om det samme temaet. Men det viktigste er å fortsette arbeidet med å forske og sørge for å holde svinebesetningene fri for MRSA – det er en kontinuerlig kamp – og finne ut mer av det som er på kyllingområdet, i det hele tatt å skaffe seg mer kunnskap og følge opp den kunnskapen man samler inn. Det er et arbeid som vi er godt i gang med, og som vi kommer til å fortsette enten det er en handlingsplan eller ikke.


