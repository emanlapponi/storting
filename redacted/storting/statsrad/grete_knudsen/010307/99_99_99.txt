  De tre nevnte registrene, Brønnøysundregistrene,
Skipsregistrene og Patentstyret, gav staten i perioden 1996–2000
en nettoinntekt på ca. 780 mill. kr.
Situasjonen for de tre registrene er forskjellig, og derfor må jeg
få lov til å bruke litt tid på å omtale hver
av dem.

Patentstyret har tidligere gått med
et mindre overskudd totalt i sine regnskaper. Det skyldes bl.a.
at økningen i innkomne søknader har vært
større enn budsjettert. Patentstyret gjennomførte
en endring i gebyrene fra og med 2000, da det ble innført
differensierte patentsøknadsavgifter som særlig
skal tilgodese de minste bedriftene. For 2001 har Patentstyret et
budsjett som balanserer. Det er ikke noe mål at Patenstyret
skal gå med overskudd. 

Skipsregistrene dekker Norsk Ordinært
Skipsregister – NOR – og Norsk Internasjonalt
Skipsregister – NIS. For 2001 er det budsjettert inntekter
med 10 mill. kr og utgifter med litt under 7 mill. kr.
Dette er således en ganske liten del av beløpet
som representanten Gabrielsen viser til. Heller ikke for Skipsregistrene
er det noe mål at de skal gå med overskudd. 

For Brønnøysundregistrene
er gebyrene knyttet til rettsgebyret, og gebyrets størrelse
fastsettes i de årlige budsjettbehandlingene. Rettsgebyrene
skal være betaling for tjenester en får fra rettsvesenet.
Brønnøysundregistrene ble etablert ved at handelsregistrene
ble flyttet fra de lokale domstolene til et samlet foretaksregister,
og dette er bakgrunnen for at gebyrfastsettelsen er knyttet til
rettsgebyret. Stortinget har de siste årene hevet rettsgebyret for
hovedsakelig å skaffe midler til nødvendig fornying av
justissektoren, noe som automatisk har gitt økt gebyr og
dermed inntektsøkning også for Brønnøysundregistrene.
Noen endringer har likevel skjedd ved at gebyret i 1996 var høyere,
men da ble redusert, slik at gebyret pr. selskap i dag ligger under
det som var i 1996. 

Nærings- og handelsdepartementet har
lenge vært og er opptatt av å tilrettelegge best
mulig for næringslivet. Både prising av offentlige
tjenester og ikke minst kvaliteten på disse er i den sammenheng
viktig. 

Nærings- og handelsdepartementet overtok
ansvaret for Brønnøysundregistrene 1. januar
i år. Vi har nå på arbeidsplanen at vi
skal se på gebyrsituasjonen generelt. Da vil situasjonen
for de små bedriftene særlig være i fokus.
Vi vil også se på de ulike registrene og deres
tjenester i forhold til gebyrstørrelsen. Det er ellers
riktig at Brønnøysundregistrene i sine regnskaper
i dag ikke har separate tall for de enkelte registrene eller tjenestene
sine. Det vil vi også se nærmere på. 

Jeg vil videre peke på at Brønnøysundregistrenes
aktivitet har utviklet seg over tid. I tillegg til de tradisjonelle registerfunksjonene
har de i dag fått en viktig rolle i arbeidet med forenkling
og fornying. Vi vil altså gjennomgå hele ordningen,
spesielt for Brønnøysundregistrene, og se hvordan
hele arbeidet ved registrene kan finansieres bedre fremover. 

Avslutningsvis vil jeg si at det er et meget
viktig område Gabrielsen nå reiser spørsmål
om. Jeg vil komme tilbake når vi har gjennomført
den gjennomgangen som vi nå starter når det gjelder
gebyrpolitikken. 

  Dette er forhold som vi absolutt bør
gå inn i. Jeg mener at for både Patentstyret og
Skipsregistrene skal det være relativt enkelt å få gjennomført
disse ordningene. Noe annet blir det med Brønnøysundregistrene,
i og med at de er så knyttet til justissektoren
som de faktisk er, og det har også ført til endringer
ikke minst fra Stortinget hvert eneste år. Men en gjennomgang
bør absolutt også gjenspeile de enkelte tjenestene,
og der har vi heller ikke god nok oversikt i dag. 

  Jeg ville synes at det var naturlig at det
inngikk i statsbudsjettet.





                

 Sikkerhet til sjøs er et sentralt
skipsfartspolitisk mål for Regjeringen.

Som fiskeriministeren sa 28. februar
vurderer Regjeringen en rekke tiltak for å forebygge ulykker
og se på den samlede beredskapen mot forurensning langs
kysten, noe som jeg mener jeg også tidligere har svart
på i forbindelse med spørsmål fra representanten
Kleppe. Et av disse tiltakene er økt overvåking
av skipsaktiviteten langs kysten. 

Overvåking av skipsaktivitetene langs
kysten er et viktig tiltak for å kunne varsle og gripe
inn i forhold til skip som har fått problemer, og på den
måten forebygge at ulykker skjer. 

I prinsippet bør nødvendig
overvåking av trafikken langs kysten være brukerfinansiert,
på samme måte som når et skip trenger
los og må kjøpe dette som en tjeneste. Vi kan
imidlertid ikke kreve betaling av skip som går langs kysten
uten å anløpe norsk havn. Derfor blir finansieringsordningen
komplisert og ikke helt ut knyttet til hvordan utgiftene pådras.
I tillegg er både de tekniske muligheter for overvåking
og behovene for å følge med i trafikken langs
kysten i sterk utvikling og endring, slik at vi nå er inne
i en prosess hvor vi tilpasser oss den nye utviklingen.

Fra en skipsfartspolitisk synsvinkel er det
viktig at det legges opp til et overvåkingssystem som tilfredsstiller kravene
til en sikker sjøtransport, og vi ønsker at finansieringen
av disse oppgavene skal være brukerbasert. Den konkrete
utformingen blir nå drøftet mellom sjøfartsmyndighetene
og Kystforvaltningen. Det arbeidet som gjennomføres nå,
er en kartlegging av statens samlede ressursbruk rettet mot sikkerhet
i tilknytning til skipstrafikken langs kysten.

Det er derfor noe for tidlig å fastslå nå hvordan
overvåkingen skal gjennomføres, og hvilke kostnader
dette vil medføre for næringen og for staten.
Dette vil bli en egen sak senere for Stortinget.

  Det gjør jeg jo absolutt, men samtidig
vil sikkerheten og muligheten for å gripe inn på et
mer forebyggende plan være en viktig oppgave for oss som
politikere. Det har jo også vært et forhold som
representanten Kleppe har vært engasjert i, hvordan vi
kan greie å komme med på overvåkingssystemet
så tidlig som mulig. Nå har jo Kystverket og Forsvaret
forskjellige overvåkingssystemer, og det som nå skal
skje, er at vi må prøve å få samordnet
disse slik at vi ikke har den overlappingen som vi har i dag.

  Det forholdet som representanten her tar opp,
er viktig, og det bør vi ta med også i det videre
arbeidet, for når det gjelder forretningshemmeligheter,
er det klart at det er muligheter til å unnta opplysninger.

