  Stortinget gav 16. juni i år sin
tilslutning til Regjeringens forslag om at Nærings- og handelsdepartementet
gis fullmakt til å gjennomføre en delprivatisering
av AS Olivin med sikte på å redusere statens eierandel
i selskapet ned mot 51 pst. Departementet engasjerte deretter meglerfirmaet
Fondsfinans ASA som finansiell rådgiver og tilrettelegger
i saken. Skriftlig avtale om dette ble inngått med Fondsfinans
i begynnelsen av september. 

Utkast til prospekt ble så oversendt
departementet og styret i Olivin 20. oktober. Endelig utgave av
prospektet – eller «informasjons memorandumet»,
som Fondsfinans kaller det – er godkjent og ferdig trykt
og blir distribuert til potensielle investorer i disse dager.

Når det gjelder den videre fremdriften
i denne saken, vil jeg understreke at departementet – og
meglerfirmaet som bistår oss – søker å holde
et så høyt tempo som mulig, hensyn tatt til de
krav som stilles til en forsvarlig og ryddig behandling i slike
saker. Det statlige nedsalget vil bli gjennomført som en
strukturert salgsprosess med to budrunder. Frist for foreløpige
bud er satt til 29. november, hvoretter det vil bli gjennomført
samtaler og forhandlinger med de mest aktuelle tilbyderne. Frist
for endelige bud er 15. desember. Vår arbeidsplan er at
salgsprosessen skal være ferdig gjennomført innen
utgangen av 2000. Jeg kan imidlertid ikke gi noen garanti i slike sammenhenger,
idet vi først og fremst må finne en kommersiell
løsning som kan sikre både statens og selskapets interesser.
Da vil det kunne oppstå situasjoner hvor vi ikke kan sette
endelige tidsfrister. 

  Først vil jeg påpeke at
Sjøfartsdirektoratet aldri har hatt en generell adgang
til å utstede midlertidige sertifikat.

Direktoratet utsteder sertifikater til sjøfolk
i henhold til forskrift av 29. april 1998 om kvalifikasjonskrav,
utstedelse av sertifikater og om sertifikatrettigheter for personell
på norske skip. En som søker om navigatørsertifikat
med utdannelse fra teknisk fagskole, må dokumentere bestått
vitnemål i henhold til kravet i § 16
nr. 4.2 om «fullført godkjent utdanning og bestått
godkjent eksamen».

I norskfaget, som i alle andre allmennfag,
kreves karakteren 2 for å få bestått
vitnemål. I de nautiske fagene er kravet karakteren 3 for å få bestått. 

I forhold til regelverket kan Sjøfartsdirektoratet
gi dispensasjon fra sertifikatkravene for en begrenset periode til
en bestemt person. Denne unntaksbestemmelsen er en meget snever
unntaksregel og benyttes 

ikke 

til å gi
en generell dispensasjon frem til f.eks. kontinuasjonseksamen for
kandidater som har strøket.

Forskriften har i tillegg en generell bestemmelse
hvor det i enkelttilfeller kan gjøres fravik fra forskriften.
Her ligger listen svært høyt, og det må foreligge
helt spesielle grunner som gjør dette unntaket nødvendig.
Det kreves også at det må være sikkerhetsmessig
forsvarlig. Jeg kan ikke se at utstedelse av midlertidige sertifikater
til kandidater uten bestått vitnemål skal være
spesielle grunner i forhold til forskriften.

Etter min oppfatning vil en ordning hvor det
automatisk skal utstedes midlertidige sertifikater undergrave hele
prinsippet om bestått vitnemål slik det er nedfelt
i Reform 94 – vedtatt i Stortinget – og den kvalifikasjonsforskriften
som her er fulgt som en naturlig følge av det.

Det er et stort ansvar å være
navigatør på et skip, for slike stillinger krever
at man har både en god allmennutdanning og en fagutdanning.
Jeg vil ikke gå inn for å svekke kravet til allmennutdanning
i forhold til det som ellers gjelder for utdanningspolitikken.

  Det som er helt klart, er at det ikke har
vært gitt en generell adgang til unntak, og jeg fastholder
at det fortsatt heller ikke kommer til å bli gitt. 

Om det å ha en allmenn utdanning er
viktig også for å navigere en båt, er
svaret på det faktisk ja. Jeg tror at det å være
allment oppdatert på mange områder – og
det skader heller ikke med diktlesing innimellom – vil
gjøre at man er hele mennesker. Og når man er
navigatør på en båt, skal man ha hele
den menneskelige siden inne, ikke bare den tekniske.

  Representanten Leif Helge Kongshaug tillegger
meg gjennom å referere til Bergens Tidende av 7. oktober
i år, som omtalte mitt foredrag i Reiselivsbedriftenes
Landsforening, ytringer som ikke stemmer. Jeg la i mitt foredrag
vesentlig vekt på bakgrunnen for Regjeringens forslag om
moms på tjenester og konjunkturavgiften. Regjeringen har
lagt frem et budsjett med økt vekt på fellesgodene
og mer rettferdig fordeling, som gir trygghet for arbeid og personlig økonomi.

Politikk handler om å velge, og vi
har foretatt noen tøffe prioriteringer. Det var mye av
det foredraget også dreide seg om. Budsjettet legger opp
til å satse på økonomisk stabilitet og
forutsigbarhet, vi satser på forskning og nyskaping for å bygge
ut velferdstjenestene.

Jeg fremholdt at ingen kan løsrive
seg fra fellesskapet. Det er gjennom felles bidrag vi bygger ut
velferd og fremtidens Norge. Dette gjelder også for næringslivet
og reiselivsnæringen. Jeg fant det riktig å sette
reiselivsnæringen inn i en slik helhetlig ramme.

Stortingsmeldingen om lønnsomme og
konkurransedyktige reiselivsnæringer som Stortinget behandlet
i sommer, og som det i store trekk var enighet om, behandlet bl.a.
arbeidsmarkedet og tilgang på arbeidskraft.

Vi er inne i en situasjon med tiltagende knapphet
på arbeidstakere. Eldrebølgen, lavere pensjonsalder
og kortere arbeidstid gir store utfordringer i alle næringer
når det gjelder å bruke den tilgjengelige arbeidskraften
mest mulig effektivt. Reiselivsnæringene er arbeidsintensive, og
reiselivsbedriftene må i fremtiden være forberedt
på å måtte konkurrere stadig hardere
om arbeidskraften. Deler av reiselivsnæringene opplever
allerede i dag betydelige rekrutteringsproblemer. Næringene
har dessuten høy turnover av arbeidstakere. Det å beholde
arbeidskraften er en betydelig utfordring.

Selv om 1990-årene har vist en betydelig
volumvekst i norsk reiselivsnæring, har den ikke klart å ta
dette ut i bedre økonomi og lønnsomhet sett under
ett. Dette er den store utfordringen for norsk reiselivsnæring – større
verdiskaping og bedre lønnsomhet. Og det er en utfordring som
i hovedsak næringen selv må takle. 

Reiselivsnæringene står overfor
betydelige utfordringer. Jeg har imidlertid god tro på at
vi skal mestre disse utfordringene på en god måte
ved en offensiv og målrettet felles innsats fra næringene
og de berørte myndigheter. Sentrale innsatsområder
vil her være målrettet satsing på produkt-
og reisemålsutvikling og profilering og markedsføring
av Norge og norske bedrifter. Her gjør myndighetene en
innsats ved å bygge videre på det eksisterende
virkemiddelapparatet. SND skal fortsatt rette sin aktivitet mot
bedriftene, Norges Turistråd mot internasjonal markedsføring
og profilering av Norge, mens kommunene og det regionale nivået
sammen med bedriftene må ha hovedgrepet om den lokale tilrettelegging. Klarer
vi å se dette i sammenheng, har vi lagt et godt grunnlag
for fremtidsrettede og lønnsomme reiselivsnæringer.

Øyvind Korsberg hadde
her overtatt presidentplassen.

  På samme måte som den tidligere
regjeringen skisserte, har også Regjeringen foreslått
redusert moms på reiselivet, og så kan man alltids,
i eventuelle prosesser, diskutere dosering. Men her var det altså skissert
fra den forrige regjeringen redusert moms for reiselivsbedrifter,
noe som Regjeringen faktisk har foreslått.

Men det jeg sa under møtet, var at
hvis man her gjorde en gjennomgang og kom til at det var bedrifter
som på grunn av momsen – når man hadde
regnet inn både inngående og utgående – var
i en ytterst vanskelig situasjon selv om alle rundt dem vurderte
det til at de hadde livets rett, ønsket jeg å diskutere
det med deres bransjeorganisasjoner. Og en del av dem har faktisk
tatt kontakt med meg.

  Jeg vil gjenta at Regjeringen har fulgt opp
den reduserte reiselivsmomsen som den forrige regjeringen bebudet.

Den forrige regjeringen og det nåværende
regjeringspartiet var jo enige om den felles strategien for reiselivsnæringen,
som man faktisk la opp til her i vår, og som regjeringspartiet
fortsatt står bak. Vi må nok ta med her at det
har vært til dels liten lønnsomhet de senere årene,
og at det er en god del overkapasitet, som også kom frem
i forbindelse med næringens landsmøte. Men vi
går igjennom dette med både Turistrådet,
våre ambassader og Eksportrådet og ser
på hvordan man skal profilere Norge i utlandet. IT-portalen
som vil bli åpnet om kort tid, vil også være
et bidrag i så måte, selv om det vil være
et lite bidrag i den store sammenhengen.





                

 SND Invest ble opprettet i 1998 som en videreføring
av den tidligere egenkapitaldivisjonen i SND. Det er et eget aksjeselskap
med SND som morselskap. Bakgrunnen for denne omdanningen var ønsket
om et klarere skille mellom SNDs låne- og tilskuddsordninger
og egenkapitalvirksomheten.

SND Invest skal gjennom aktivt eierskap bidra
til vekst og utvikling i norsk næringsliv gjennom forretningsmessige
investeringer i lovende bedrifter over hele landet. Investeringene
skal foretas på forretningsmessig grunnlag, og ordningen
skal ha en småbedrifts- og distriktsprofil.

SND har bidratt til å bygge opp Stadt
Automasjon A/S som en lønnsom bedrift, som er
i ferd med å ekspandere og satse internasjonalt. SND Invest
har i år investert 8 mill. kr i denne
bedriften og sitter med 34,8 pst. av aksjene og har ett
styremedlem. Bedriften står nå overfor en kapitalutvidelse.
Når de nye eierne er på plass, skal det tas stilling
til forskjellige alternativer hva angår fremtidig lokalisering
av bedriften.

Som aksjonær har SND Invest som oppgave,
sammen med de øvrige aksjonærene – og
i styret er en ikke alene, men man kjører sammen i og med
at man har ett styremedlem – å vurdere hvilke
tiltak som kan gi bedriften størst verdiskaping totalt
og derigjennom en best mulig verdi for samfunnet og for bedriftens
eiere. Når lokaliseringsspørsmålet skal
avgjøres, forventer jeg at SND Invests styrerepresentant
tar både forretningsmessige og distriktsmessige hensyn.

Rent generelt vil jeg understreke at vi er
opptatt av å legge forholdene til rette for å stimulere
til næringsutvikling i distriktene. Gjerdsvika i Sande
kommune er et prioritert område for støtte
innenfor SND. Styret i Stadt Automasjon A/S vil
i sin behandling av lokaliseringsspørsmålet også måtte
ta i betraktning at støtte fra SND ikke kan påregnes
om bedriften flyttes til Ulsteinvik, siden den kommunen ikke kvalifiserer
for støtte i like stor grad som den kommunen der bedriften
nå er lokalisert. Eierne vil naturligvis også måtte
ta hensyn til øvrige ulemper med å flytte bedriften
bort fra det miljøet den nå er etablert i, og
som lokalsamfunnet så godt har støttet opp om. Dersom
bedriftens eiere etter en samlet vurdering, til tross for alt dette,
anser det som mest hensiktsmessig og lønnsomt å flytte
til Ulsteinvik, står de fritt til å gjøre
det.

 Både representanten Kongshaug
og jeg kommer fra områder der det skjer mye verdiskaping;
det er ganske mye av Norges verdiskaping som skjer på Vestlandet.
Vi vet jo at meget små miljøer har hatt en evne
til å gjøre en utrolig stor innsats, ikke minst gjelder
dette på det marine og maritime området. Men det
som er utgangspunktet for SND, er at de også skal bidra
til lønnsomhet. Hvordan styrerepresentantene ute i regionene,
når de inngår i en slik diskusjon, vurderer det, vil
det være galt av oss, enten det er statsråd eller
styreleder, å legge oss opp i.

  Jeg er glad for at representanten Kongshaug
understreker SNDs viktige næringspolitiske virksomhet også når
det gjelder bosetting og distrikt, men med næringspolitikken
som base.

Når det gjelder statistikker og rapportering
for SND Invest, går det arbeidet videre. De første
statistikkene vi nå fikk ut, må vi gjøre
enda bedre, for her ble det et resultat der vi så morselskapene,
men vi så ikke hvor de enkelte bedriftene under dem igjen
var lokalisert. Da kommer vi til å få frem et
mye mer nyansert bilde av hvor SND Invest faktisk har etablert seg
ute i landet. Så her skal vi komme tilbake med en enda
bedre modell for det. 

De øvrige forhold som representanten
Kongshaug betimelig tar opp, vil være forhold som nå også blir
drøftet i den bebudede stortingsmeldingen som kommer til
våren, der vi får hele SND opp til diskusjon.





                

