  Jeg har med interesse merket meg at Norges
Turistråd sammen med 20 norske reiselivsbedrifter
nylig har gjennomført tidenes største undersøkelse
om Norges omdømme som ferieland. Undersøkelsen
inkluderer omfattende intervjuer med vel 1 200 potensielle
norgesturister i noen av våre viktigste utenlandsmarkeder.
Hovedkonklusjonene er at Norge av mange oppfattes som et attraktivt
ferieland, men at det er en stor gruppe som mener at Norge er lite
attraktivt fordi landet oppfattes som kaldt og kjedelig.

Det største problemet Norge som reisemål
står overfor, er at ca. 64 pst. av de spurte vet
lite eller ingenting om landet vårt. Dette har bl.a. medvirket
til at Norge den senere tid har tapt markedsandeler internasjonalt.
Mens vi i første halvdel av 1990-tallet opplevde en positiv
utvikling i antall hotellgjestedøgn og turister som besøkte Norge,
har veksten avtatt i siste halvdel av 1990-tallet og helt stagnert
i 1999. Tallene så langt i år bekrefter denne stagnasjonen.

Jeg er enig med representanten Kongshaug i
at reiselivets lønnsomhet og utviklingsmuligheter må tas
på alvor. Dette er helt i tråd med anbefalingene
fra næringskomiteens behandling av St.meld. nr. 15 for
1999-2000, Lønnsomme og konkurransedyktige reiselivsnæringer,
i juni i år. Her ble en nasjonal IT-portal for reiselivsnæringen
og økt fokus på merkebygging av Norge som reisemål
trukket frem som viktige satsingsområder i den internasjonale
markedsføringen. Vi har derfor i statsbudsjettet for 2001
valgt å prioritere en videre utvikling av en nasjonal internettportal
for reiselivet, som utvikles og drives av Norges Turistråd.
Jeg har blitt informert fra Turistrådet om at dette arbeidet
er meget utfordrende og ressurskrevende, og at en første
versjon av portalen derfor kan bli noe forsinket i forhold til de
opprinnelige planene fra Norges Turistråd. Jeg er i nær
kontakt med Turistrådet, og vi prioriterer fra Regjeringens
side at dette viktige utviklingsarbeidet for norsk reiseliv skal
videreføres også i 2001.

Utover dette legger vi også opp til
at det offentlige tilskuddet som går til internasjonal
markedsføring av reiselivet, i tiden fremover konsentreres
mer mot profilering og merkebygging av Norge som reisemål.
Merkebyggingen skal bidra til å skape interesse for og
oppmerksomhet om Norge, og når interessen er skapt, skal
internettportalen være verktøyet som formidler
konkret informasjon om og muligheter for salg av reiselivsprodukter
og destinasjoner. Satsingen på utviklingen av IT-portalen
og arbeidet profilering og merkebygging av Norge viser med all tydelighet
at Regjeringen gir reiselivsnæringen høy prioritet,
slik det var et stort flertall for i Stortinget da denne saken ble
drøftet sist.

  Vi vil gjerne drøfte et felles løft
med reiselivsorganisasjonene. Samtidig er det også riktig å understreke
at det er ganske mange instanser som har ansvar for å profilere
Norge ute. Vi kan snakke om både Eksportrådet,
våre bedrifter som er ute, og våre ambassader,
som gjør en utmerket jobb. Men nettopp når vi
har en slik undersøkelse som dette på bordet, bør
vi se at det å samordne kreftene kanskje nå vil
være meget presserende, slik at man ikke har ulike strategier for
de ulike instansene, men samordner mye mer også denne profilen,
i tråd med det som Turistrådet nå legger opp
til, bl.a. når det gjelder merkebygging av Norge.





                

  Den 26. november er det ett år siden
hurtigbåten «Sleipner» gikk på grunn
og sank ved Ryvarden fyr nord for Haugesund. Justisdepartementet
opprettet som kjent den 1. desember i fjor en undersøkelseskommisjon
for å granske ulykken. I rapporten fra ulykkeskommisjonen,
som ble offentliggjort den 8. november i år, er det gjort
et grundig arbeid for å stadfeste årsaker og foreslå løsninger
slik at ulykker som den med «Sleipner» ikke skal
skje igjen.

Regjeringen drøfter nå den
videre oppfølgingen av «Sleipner»-rapporten.
Anbefalingene fra kommisjonen dekker et vidt område som
berører flere statsråder, og Sjøfartsdirektoratet
har også gått inn på de områdene som
gjelder for Nærings- og handelsdepartementets ansvarsområde.
Anbefalingene vil bli grundig vurdert av alle departementer, som
også vil vurdere hvilke tiltak som er nødvendig
for oppfølging.

Når det gjelder hurtigbåtsimulatortrening,
er det fra Sjøfartsdirektoratets side sendt et forslag
på høring om endring av kvalifikasjonskrav, utstedelse
av sertifikater og om sertifikatrettigheter på norske skip.
I dette ligger bl.a. obligatorisk simulatortrening som en del av
godkjent hurtigbåtkurs for navigatører.

Dette forslaget er i tråd med det
som er kommet frem fra undersøkelseskommisjonen, om at
simulatortrening blir en del av den obligatoriske utdanning for
hurtigbåtnavigatørene.

Høgskolen i Ålesund har knutepunktfunksjonen
i Norgesnettet for høyere utdanning og forskningsinstitusjoner
på området maritim drift innenfor kystfart og
offshore supply-virksomhet. I utviklingen av de simulatorene høgskolen
i dag har, har de også innovative lavprisløsninger
for visuell simulering. Det ser jeg på som meget positivt.

Pr. i dag er det én sivil hurtigbåtsimulator
i Norge. Det er Ship Manoeuvering Simulator Center, SMS, i Trondheim.
I tillegg til denne finnes det også en tilsvarende utrustning
ved Sjøforsvarets stasjon Haakonsvern. En vurdering av
behovet for eventuelle nye simulatorer er nå under utarbeidelse
i de berørte departementene. Men jeg har lyst til å si
at jeg ved selvsyn vet at den jobben blir gjort ved Høgskolen
i Ålesund, og jeg vet at dette er krav som stilles fra undersøkelseskommisjonen,
og som også er tatt opp i Sjøfartsdirektoratets
egen rapport.

