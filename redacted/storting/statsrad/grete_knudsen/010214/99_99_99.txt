  Det er et beklagelig faktum at en del skip
i verdensflåten er av dårlig standard, også hos
oss, og at disse representerer en risiko for alvorlige ulykker og
forurensningskatastrofer.

Det er videre et faktum at land i Sentral-
og Øst-Europa har forholdsvis mange skip av dårlig standard,
og at disse landene ikke har en havnestatskontroll som er så god som
i Vest-Europa.

Jeg deler derfor representanten Kleppes bekymring over
situasjonen, og denne må vi møte ved å holde
god kontroll i egne havner og ved å arbeide internasjonalt
for at kravene til skip blir fulgt opp.

En fremtidig transport av atomavfall langs
vår kyst er foreløpig en hypotetisk problemstilling,
men Regjeringen følger denne situasjonen nøye
og ser på hvordan beredskapen skal styrkes for bedre å kunne
møte en eventuell transport av atomavfall langs kysten.
I prinsippet, slik vi ser det, bør hvert enkelt land behandle
og ta vare på sitt atomavfall, slik at vi unngår
internasjonal transport av slike laster.

  En del av dette arbeidet, spesielt når
det gjelder oppfølgingen langs vår egen kyst i
forhold til de ulykkene som vi har hatt den senere tid, er Regjeringen
i gang med. Det arbeidet vil vi legge frem i revidert nasjonalbudsjett,
og det vil jo si inneværende år.

  Som følge av de ulykkene vi har hatt
den senere tid, hvor mye har vært knyttet til forurensing
og oljesøl, har akkurat i denne forbindelse miljøvernministeren
på vegne av Regjeringen et koordineringsansvar, og der
vil også det vi kan få av hjelp fra forsvarsmyndighetene
tas med. Det er den rapporteringen vi tar sikte på skal
legges frem i revidert nasjonalbudsjett. I tillegg til dette kommer
det en egen oppfølgingsrapport helt konkret om «Sleipner»-ulykken.
Men det kommer da som en egen sak.

