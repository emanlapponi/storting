  Målet for næringspolitikken
er å bidra til økt verdiskaping for å realisere
overordnede mål om velferd og sysselsetting. Regjeringen
vil på bred basis legge til rette for å styrke
konkurranseevnen i økonomien. Næringslivet må evne å utnytte
fremtidens muligheter. Dette krever en næringspolitikk
som stimulerer til nyskaping, kreativitet og entreprenørskap.
Vi vil ha et omstillingsdyktig næringsliv som arbeider
under gode rammebetingelser. Dette gjelder for hele næringslivet,
inklusiv handels- og servicenæringen.

Den rikspolitiske bestemmelsen om en midlertidig etableringsstopp
for kjøpesentre utenfor sentrale deler av byer og tettsteder
ble fastsatt ved kgl. resolusjon av 8. januar 1999 med hjemmel i
plan- og bygningsloven og fremmet av Miljøverndepartementet.
Den midlertidige bestemmelsen har en varighet på inntil
fem år og vil bli avløst da av fylkesdelsplaner
for senterutvikling og detaljhandel. Dette innebærer
at det er et betydelig regionalt ansvar for forvaltningen av ordningen.

Formålet med denne bestemmelsen er å legge
til rette for en sterkere regional samordning av politikken for
etablering og utvidelse av større kjøpesentre.
Hensikten er å styrke eksisterende by- og tettstedssentre
og hindre økt bilavhengighet. Det langsiktige målet
med ordningen er å oppnå en mer bærekraftig
og robust by- og tettstedsutvikling. Imidlertid er det
i praksis gjort unntak fra ordningen ut fra lokalt skjønn,
bl.a. for forretninger som forhandler varegrupper som er plasskrevende,
som f.eks. hagesentre, og ved salg av biler f.eks., trelast og større byggevarer.

Fra 1. juli 2001 innføres en generell
hjemmel for merverdiavgiftsplikt på omsetning av både
varer og tjenester. Utleie av parkeringsplasser til parkeringsvirksomhet
vil da også falle inn under denne ordningen. En generell
avgiftsplikt på tjenester gjør at regelverket
vil bli enklere og mer oversiktlig, og det vil også samsvare
bedre med regelverket i andre land. Merverdiavgiften er en av de viktigste
kildene til å finansiere velferdstilbudene i landet vårt.
Tjenester utgjør også en stadig økende
del av vårt forbruk, og for å unngå at
inntektene fra merverdiavgiften forvitrer, er det nødvendig
at også omsetning av tjenester fanges opp av dette systemet.

  Nå gikk vel kanskje diskusjonen om
det generelle avgiftssystemet over til feil statsråd. 

Det som i hvert fall er klart, er at vårt
næringsliv, det norske næringsliv, faktisk klarer
seg utmerket godt, og de gjør en formidabel innsats. Samtidig
er næringslivet avhengig av at vi har gode velferdsordninger.
Det har vært noe av bakgrunnen for at momssystemet også innføres på hele
tjenestesiden når den tradisjonelle industrien reduseres,
nettopp for å sikre at vi har inntekter til velferdsordningene
våre, som igjen også næringslivet nyter godt
av, og som de faktisk selv ofte uttaler kan være årsaken
til at bedriften nettopp etablerer seg her, fordi vi skal ha en
del av det som dreier seg om livskvalitet.

  Med den økte globaliseringen av økonomien
vår er det helt klart at Norge ikke kan ha særlig
annerledes totale rammebetingelser enn andre land. Vi er fullstendig
avhengig – ikke minst vår eksportindustri,
men også mye av det som nå er innenfor varer og
tjenester – av at vi kan konkurrere på like vilkår. Det
vil nå bli en gjennomgang også av skatteordningene våre,
som jo ble en del av det forliket som er inngått mellom sentrumspartiene
og arbeiderpartiregjeringen.

Men helt til slutt: Når det gjelder
den etableringsstoppen som den forrige regjeringen innførte,
var det nettopp for å sikre at det ble en samordning, slik
at man ikke ved nye store etableringer gjorde at tettsteder ble fullstendig
utarmet. Her bør man spille på lag, og det vil nettopp
være det som kommer til å bli konsekvensen når denne
ordningen utgår etter en periode.





                

