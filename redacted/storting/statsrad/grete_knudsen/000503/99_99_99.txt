  Lov om erverv av næringsvirksomhet
trådte i kraft 1. januar 1995. Loven avløste den
tidligere industrikonsesjonsloven som utløste konsesjonsplikt
for utenlandske investorers erverv av virksomhet i Norge. Konsesjonsplikten
etter industrikonsesjonsloven var betinget av at det skjedde et
erverv av fast eiendom. Kriteriet om fast eiendom som vilkår
for konsesjonsplikt var lite treffende for de bedriftsoppkjøpene
vi hadde og har behov for å regulere. Med ervervsloven
fikk vi en lovgivning som bedre traff myndighetenes kontrollbehov
ved at forhold knyttet til bedriften, som størrelsen på omsetningen
og antall ansatte, utløser meldeplikten til myndighetene.
Ervervsloven regulerer både norske og utenlandske investorers
oppkjøp av norske bedrifter. EØS-avtalens regler om ikke-diskriminering
gjør at det ikke er lovlig å forskjellsbehandle
norske og utenlandske selskaper ved oppkjøp av virksomheter
i Norge på bakgrunn av deres nasjonalitet. Ved behandlingen
av et oppkjøp er det den nye kjøpers planer for
fremtidig virksomhet i selskapet som er av vesentlig betydning,
og ikke om vedkommende eier er norsk eller utenlandsk. Jeg vil peke
på at de aller fleste eierskifter i norsk næringsliv
er positive for bedriftene, og at det derfor ikke er nødvendig
for myndighetene å stille eksplisitte betingelser utover
det som følger av loven selv. Det er derfor i et fåtall
tilfeller at det er grunnlag for å foreta en nærmere
prøving som kun kan foretas når et oppkjøp
kan antas å ha negative virkninger.

Ervervsloven har etter fem års virke
vist seg å være et godt og hensiktsmessig redskap
for myndighetenes behov for kontroll ved eierskifter i norsk næringsliv.
Jeg vil særlig trekke frem lovens preventive effekt i forhold
til å hindre oppkjøp for å legge ned
konkurrerende bedrifter. Jeg synes imidlertid at det uansett kan
være naturlig med en evaluering av en lov som har vært
i kraft i drøyt fem år. De erfaringer som er gjort
så langt med loven, vil danne grunnlag for eventuelle endringsforslag.
Dersom det er behov for lovendringer, vil disse på vanlig
måte legges frem i en odelstingsproposisjon for Odelstinget.
Jeg vil trekke frem at vi hele tiden må ha for øye å finne
det riktige balansepunktet mellom myndighetenes behov for kontroll
og unødvendige ulemper for næringslivet med å være
underlagt myndighetskontroll ved eierskifter. Blant annet må meldepliktsgrensene
i loven ses i lys av dette.

Til slutt vil jeg peke på at ervervsloven
i seg selv ikke vil være myndighetenes eneste redskap for å sikre
både gode og stabile eiere i norske bedrifter. Rammevilkårene for
næringslivet vil være av avgjørende betydning
for investorenes vilje til å investere i og eie norske
bedrifter. Den store utfordringen ligger derfor i å gjøre
Norge til et attraktivt investeringsland og et land der folk føler
seg velkommen. Vår satsing på dette feltet vil
derfor være viktig for hvilket eierskap vi vil få i
fremtiden i norske bedrifter.

  Jeg er glad for at representanten er tilfreds
med svaret med hensyn til det som var hovedhensikten med spørsmålet,
nemlig hvorvidt vi vil foreta en evaluering, og, som jeg har sagt,
det vil vi gjøre. Samtidig er det klart at Norge på mange
måter er avhengig av et tett samspill både med
utenlandske investorer og med folk som har lyst til å etablere
seg i Norge. Vi kan ikke ha et lovverk som legger opp til en diskriminering
og norsk for enhver pris. Det blir å bite seg selv fullstendig
i halen, og vi blir fulgt med argusøyne utenfra. Samtidig
har loven i seg selv virket preventiv. Det er helt klart at det
har vært veldig få tilfeller der det har vært grunnlag
for å etterrøkje den enkelte bedrift og å gå den etter
i sømmene.

  Svaret på det er selvfølgelig
ja. Ervervsloven tar jo sikte på å etterrøkje
om det er potensielle eiere/kjøpere som har tenkt å slakte
bedriften, om man har noen systematisk plan som også ivaretar
de ansatte, om man har trukket de ansatte med osv. For dette er
det prosedyrer som gjør at vi kan gå gjennom det.
Så svaret er selvfølgelig ja. 

Men samtidig må vi sørge
for andre måter å takle en internasjonalt økende
konkurranse på, nemlig ved å være god
på kompetansesiden, på utdanningssiden og på forskningssiden. 

Selv viser jo Norge et stort engasjement når
det gjelder oppkjøp av utenlandske bedrifter, jf. ikke
minst Norske Skog. Entusiasmen fra den tidligere regjeringen er
svært stor nå når det gjelder dette med
Hydro – etter at de er kommet ut av regjeringskontorene. 





                

