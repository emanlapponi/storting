 De sentrale retningslinjene som SND skal forholde
seg til for støtte til prosjekter innen fiskerinæringen,
fastsettes av Fiskeridepartementet. I forhold til fiskeindustrien
skal SND, fylkeskommunene og kommunene gjennom virkemiddelbruken
prioritere prosjekter som har til formål å øke
bearbeidelsesgrad og produktspekter basert på ny konkurransedyktig
teknologi. En fremtidig konkurransedyktig filetindustri forutsetter
både bruk av ny produksjonsteknologi med høyere grad
av kvalitetssikring og at det er tilgang på kompetanse
der anleggene skal lokaliseres.

Fylkeskommunen har det strategiske ansvaret
innenfor nasjonale fiskeripolitiske mål på regionalt
nivå. I den regionale utviklingsplanen for Nordland fremgår
det at det er et formål å bidra til utvikling
av konkurransedyktige enheter innenfor flåte, industri
og oppdrett basert på kompetanse, nyskaping og innovasjon.
Videre står det at en tilpasning til større og
mer robuste enheter har gitt fiskeri- og oppdrettsnæringen
større mulighet for satsing på nyskaping og innovasjon.

SNDs engasjement i enkeltsaker bygger på analyser av
hvordan de aktuelle bransjene vil utvikle seg framover. SND skal
i henhold til retningslinjene basere sine støttevedtak
på at prosjektene skal tilfredsstille kriterier på områder
som innovasjon, distriktsutvikling, kompetanseoppbygging og internasjonal
konkurransedyktighet. Det er også en forutsetning for støtte
at private er villige til å gå inn med kapital
i prosjektet.

Jeg vil understreke at det er viktig å opprettholde
en variert struktur med både store og små enheter
for å oppnå økt verdiskaping og bearbeidelsesgrad
i norsk fiskerinæring. I en slik sammenheng ser jeg SNDs
støtte til de to nevnte fiskefiletanleggene som et viktig
bidrag for utviklingen av norsk fiskerinæring og til aktiviteten
i Nord-Norge. Det ligger ikke som premiss for vedtakene at det skal
skje en overføring av kapasitet fra andre anlegg og over
til anleggene i Melbu og Hammerfest. Jeg oppfatter det videre slik
at prosjektene er i tråd med både nasjonale og
regionale føringer på dette området. 

Til slutt vil jeg vise til at begge sakene
er vurdert og anbefalt av de lokale SND-styrene i de berørte
fylkene.

  Jeg opplever nå at kommentaren til
representanten Lund oser av skepsis til virkemidlet, nemlig SND,
både til de regionale styrene og til det nasjonale styret,
som faktisk har som oppgave å følge opp de målsettingene
som også dette hus legger opp til. Ansvaret for SND, både
regionalt og nasjonalt, er jo nettopp gjennom prosjekter å følge
opp de nasjonale politiske målsettingene. Nå vil
det bli en del utskiftinger i SNDs hovedstyre, og det er jo på den
måten vi styrer. Det er en del som står Morten
Lund veldig nær, både i de regionale styrene og
i det sentrale styret, som har vedtatt dette. Da er jo svaret å få dem
skiftet ut hvis de ikke gjør jobben slik som Stortinget ønsker
det.

  Vi har gitt et ansvar både til de
regionale styrene og til det nasjonale styret for å følge
opp Stortingets og Regjeringens målsettinger. De har lagt
vekt på at det skal være større bearbeidelse,
med utgangspunkt i innovasjon og nyskaping, samtidig som det ikke
skal gå på bekostning av de andre. 

Jeg mener at styrene har gjort det vi faktisk
mener at de skal gjøre. Men både i de regionale
styrene og i det nasjonale styret er Småbrukarlaget, Bondelaget
og Fiskarlaget representert, og det er også flere
representanter fra Morten Lunds eget parti. Da blir på en
måte svaret om de har gjort en så dårlig
jobb at de bør skiftes ut.





                

