  Eg vil innleia med å opplysa om at
den utslagsgjevande skilnaden mellom delt bustad, altså tidlegare
delt omsorg, og utvida samvær ikkje handlar om tid, men
om kven som skal avgjera saker i dagleglivet. I samband med dei
siste endringane i barnelova gjorde departementet det klart kva som
er meint med desse omgrepa. Det stod i Ot.prp. nr. 56 for 1996-97
s. 53 og fylgjande. Ved utvida samvær, som kan gjelda samvær
opp imot halvparten av tida, har barnet fast tilhald hos ein av
foreldra. Den barnet bur fast hos, har rett til å ta større
daglege avgjerder åleine for barnet. Dersom foreldra har
avtalt delt bustad for barnet, tar foreldra større daglege
avgjerder saman. 

Fostringstilskotet, eller bidraget, som det
heiter på bokmål, skal i dag reknast etter skjønn
dersom foreldra har delt den faktiske omsorga for barnet/borna,
og er såleis den einaste regelen i dag der det er tatt økonomisk
omsyn til samvær. Unntaksregelen skil ikkje mellom delt
bustad og utvida samvær. Klarlegginga av omgrepet delt
omsorg i forskrifta om fastsetting og endring av fostringstilskotet vart
tilrådd i Ot. prp. nr. 36 for 1991-92. Grensa på fem månader
vart grunngjeve med at ein ville gå klar av konfliktar
kring spørsmålet om det låg føre
delt omsorg eller ikkje. Departementet tok i denne samanhengen omsyn
til synet høyringsinstansane hadde på saka. Fleire
av høyringsinstansane frykta at mange ville skyta seg inn
under forskrifta dersom grensa vart sett for lågt. Dette
kunne føra med seg konfliktar som kunne gå ut
over borna. 

Før klargjeringa av omgrepet delt
omsorg vart tatt inn i forskrifta om fostringstilskot, fanst det
ikkje noka fast grense. Avgjerdsorganet måtte ut frå ei
samla vurdering avgjera om det låg føre delt omsorg.
Utvida samvær fekk ikkje påverka fastsettinga
av fostringstilskotet. I denne samanhengen uttalte departementet
i Ot. prp. nr. 44 for 1987-88 at det normalt ikkje låg
føre delt omsorg dersom tidslengda ikkje kom opp i fire
månader eller meir i året. Det er vel dette representanten
meiner når han seier at grensa vart flytta i 1992.

Eg arbeider for tida med endringar i ordninga
om fostringstilskot. I denne samanhengen er det eit mål å oppmoda
til vedvarande omsorg frå begge foreldra. Utgiftene skal
delast mellom foreldra etter økonomisk evne så rett
og rimeleg som mogleg. Eg vil derfor ta opp spørsmålet
om samvær skal takast med ved fastsettinga av fostringstilskotet
for foreldre med mindre samvær enn etter reglane i dag.
Dette gjer vi fordi vi er opptatt av at fedrane skal stilla meir
opp for borna sine.

Gunnar Breimo hadde
her overtatt presidentplassen.

  Om det er ei neglisjering eller ei, skal eg
ikkje uttala meg om, men det som er heilt klart, er at reglane slik
dei er i dag, er mogne for forandringar. Noko av det som må vera
intensjonen med reglane, er at ein skal oppfordra begge foreldra
til å vera meir saman med borna sine, og at ein ikkje skal kunna
ha ei slik «magisk» grense som vi har i regelverket i
dag, for å rekna ut kor mykje ein skal betala. Slik kan ein
kanskje unngå spekulative utrekningar for å utnytta systemet
fullt ut. 

Om vi lagar nye reglar, trur eg ikkje at dette
blir problemfritt i framtida heller. Vi veit at foreldre sjølve
kan gå inn på avtalar, og eg vonar at så mange
som mogleg faktisk sjølve set opp ein avtale som er til
bornas beste. Men dessverre er det her som regel to vaksne som er
i konflikt med kvarandre, som prøver å få det
best mogleg for seg sjølve, og som ikkje alltid har bornas
beste i tankane når dei skal finna ut kor mykje dei skal
hjelpa til med. Desse tinga, saman med eit regelverk som er for gammaldags,
vil vi sjå på, slik at vi får meir rettferdige reglar
for framtida.

  Eg skal ikkje ta på meg ansvaret
for kva tidlegare statsrådar har gjort. Men eg har sagt
til representanten før – og eg kan gjenta det:
Dette er ei sak som er svært viktig, og som vi jobbar med
i departementet. Men representanten veit like godt som meg at slike
lovframlegg skal ut på høyring, og vi har fristar
vi skal halda. Derfor tar dette tid. Men for meg er det absolutt
ingen som helst grunn til at eg skulle prøva å trenera
dette fordi det blir ubehageleg å legga det fram. Eg meiner
faktisk at det trengst, og eg ynskjer å gjera det så raskt
som mogleg. Men det som er viktig, er òg å få dei
ulike partane i tale, slik at dette blir eit opplegg som faktisk
blir til det beste for dei som er involverte i det. Tidlegare forslag,
som ein har sendt ut på høyring, har ein jo mottatt
ein god del kritikk for. Eg vil prøva å ta inn
noko av den kritikken som har kome, når vi no skal senda
nye forslag ut på høyring. Eg trur aldri at det går
an å legga fram eit forslag som berre vil vekka begeistring.
Kjeft får ein same kva ein gjer i denne saka, men det har
ingenting med korkje trenering eller feigskap å gjera;
det har å gjera med at det skal vera eit grundig forarbeid. 





                

  Spørsmålet om born og reklame
har blitt svært aktualisert den seinare tida, ikkje minst
på grunn av oppslaget i Aftenposten den 26. september i år
og seminaret som skal haldast i byrjinga av november under namnet «KIDS – Har
du råd til å overse dem?».

Fyrst vil eg nemna at marknadsføringslova
har eit forbod mot marknadsføring i strid med god marknadsføringsskikk.
Denne regelen tar m.a. sikte på å verna born og
unge mot at deira manglande røynsler skal bli utnytta. Kringkastingslova
har eit forbod mot i det heile å senda reklame retta særleg
mot born i radio eller fjernsyn. Kringkastingslova har også eit
forbod mot å senda reklame ti minutt før og etter
eit barneprogram. 

Eg er veldig opptatt av og uroa over det kommersielle presset
som born og unge blir utsette for. På Internett t.d. finst
det mykje reklame retta mot born. Ofte er han skjult som spel eller
andre aktivitetar som appellerer til borna. Generelt meiner eg å sjå ei
negativ utvikling dei seinare åra. Når det gjeld å utvikla
born til såkalla gode forbrukarar, er foreldra i dag hardt
pressa av ein pågåande marknadsføringsbransje.
Den tidlegare nemnde konferansen, «KIDS», er eit
tydeleg teikn på at marknadsføringspresset mot
born både aukar og blir meir aggressivt. I artikkelen i
Aftenposten vart det frå marknadsføringshald sagt klårt
frå at dei meiner at det ikkje lenger er grunn til å verna
born mot reklame, slik ein hittil har gjort i Noreg. Folk frå departementet
mitt vil vera til stades på konferansen, og vi vil sjølvsagt òg
på andre måtar fylgja denne utviklinga nøye. 

Når borna alt frå tidleg
alder blir utsette for massiv, kommersiell påverknad og
kjem heim med ynsker om å kjøpa både
det eine og det andre, anten det skuldast påverknad frå jamaldrande,
reklamekatalogar eller anna, stiller det store krav til foreldra
om at dei skal vera vakne med omsyn til kva slags haldningar til
forbruk dei skal gje borna sine. Utan omsyn til press vil det vera
foreldra som tar avgjerda og som har ansvaret for å seia
ja eller nei. Påverknaden frå jamaldrande er òg
stor. Derfor trur eg det òg er viktig at foreldra spelar
på lag, t.d. med andre foreldre i barnehagen eller nærmiljøet. 

Regjeringa førebur ei melding til
Stortinget om forbrukarpolitikken, som vi tar sikte på å legga
fram for Stortinget til våren. I meldinga vil born og reklame
vera eit viktig tema. Det finst ikkje noko enkelt svar på korleis vi
skal takla det aukande kommersielle presset på born og
unge. I meldinga vil vi skissera ulike tiltak og invitera til ein
diskusjon særleg om balansen mellom å verna borna
og å dyktiggjera dei, slik at dei sjølve kan velja. 

Som barneminister meiner eg at ein bør
visa stor aktsemd på dette området, og at barndommen
til ein viss grad bør skjermast for pågåande
marknadsføring. Eg kan òg nemna at gjennom Reform
97 er forbrukarlære blitt innført frå andre
klassetrinn i grunnskulen. Reklame og påverknad er eitt
av dei tema som blir tatt opp der. Personleg trur eg at opplæring
og bevisstgjering av born og unge når det gjeld korleis
ein skal takla reklame eller andre marknadsføringsframstøt,
er veldig viktig, i tillegg til at vi må ha eit godt og
velfungerande regelverk. Eg vil òg nemne at born, reklame
og Internett er tema for ei utgreiing som no skjer i regi av Nordisk
Ministerråd. 

  Som eg nemnde i svaret mitt, har vi alt eit
regelverk som er forholdsvis strengt på dette området.
Vi vil òg i samband med forbrukarmeldinga koma inn på ulike
tiltak for å motarbeida dei kreftene som er sette i gang.

Den nemnde konferansen, som både representanten Aarrestad
og eg var inne på, vender seg til forbrukarar frå 0
til 13 år. Dei går altså heilt ned til
0-åringane når dei skal begynna å innretta
sin marknadsføringstaktikk. Dei seier òg i samband
med den konferansen dei skal ha, at dei skal ha litt etikk på dagsordenen,
kanskje for at tilbodet skal sjå noko betre ut enn det
det gjer for oss som les dette no.

Eg trur det beste verkemidlet vi har for å bygga
opp borna, er å bevisstgjera både dei og foreldra,
og at vi bruker både skulen, barnehagen og nærmiljøet
til å vera med på å bygga dei opp. Vi
vil òg sjå på eventuelle endringar i
lovverket, eller handhevinga av lovverket, slik at vi så langt
som råd er, klarer å skjerma oss. Eg har ingen
illusjon om at vi klarer å skjerma oss totalt frå dette,
men vi skal iallfall sjå kva vi har av verkemiddel for å gå så langt
som mogleg.

 Eg veit ikkje om eg kan gi noko meir utfyllande
svar enn det eg alt har gitt. Dette skal vi gjennomgå i
forhold til lovverket, og eg vil, som eg òg sa i det fyrste
svaret mitt, også senda nokre av mine folk som deltakarar
på den konferansen for å lytta og læra,
for eventuelt på den måten å sjå kva ein
kan bruka som motmakt mot det som blir gitt av informasjon på denne
konferansen.

Eg trur òg at dersom folk rundt oss
reagerer og er med på å seia at dette ynskjer
vi ikkje, er det òg med på å påverka
dei som skal marknadsføra ulike varer. Som representanten
Aarrestad no var inne på, går dette stort sett
på kommersielle verdiar i forhold til marknadsføring.
Der trur eg vi treng å dra alle gode krefter, og så skal
eg gjera det eg kan både i forhold til lovverket og den
meldinga som eg har sagt at vi skal koma med.





                

