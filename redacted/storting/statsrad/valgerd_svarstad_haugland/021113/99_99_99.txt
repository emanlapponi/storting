 Prosjektet «Gi rasisme rødt
kort» er eit treårig prosjekt som Kultur- og
kyrkjedepartementet har bidrege til finansieringa av. I tillegg
har prosjektet fått midlar frå Helse og Rehabilitering.
Norsk Folkehjelp og NISO driv prosjektet. Prosjektperioden går
ut ved slutten av året.

Eg er kjend med at kampanjen ikkje
har finansieringa klarlagd etter at prosjektperioden går
ut.

Prosjektet «Gi rasisme rødt
kort» er eit eksempel på synleg
haldningsskapande arbeid og har klart å mobilisera idrettsutøvarar
til konkret å visa sitt standpunkt
mot rasisme. Prosjektet har utvikla enkelt materiell
som viser arbeidet deira. Ved større idrettsarrangement
viser utøvarane raudt kort som felles markering mot rasisme.
Prosjektets sluttrapport vil vera av betydning for det
vidare arbeidet.

Departementet har avtalt møte
med prosjektleiinga. Vi ynskjer å drøfta erfaringane
og resultata frå prosjektperioden og sjå på moglege
måtar å driva kampanjen vidare på. Departementet
har òg vore i kontakt med Norges Fotballforbund
for å få til ei løysing på det
vidare virket. Fotballforbundet er positivt til å ta eit
større ansvar, men ynskjer at antirasismearbeidet blir
koordinert med integreringsarbeidet innan idretten.
Dette synet støttar eg.

 Dette har vi teke tak i lenge før
spørjaren stilte spørsmålet, fordi vi veit
at den treårsperioden som går ut, skal vurderast.
Vi har invitert til eit møte. Vi har hatt kontakt med Fotballforbundet.
Vi vil sørgja for at ideen bak tiltaket blir
ført vidare. Men å gå ut og gi ein konklusjon
før vi har sett sluttrapporten, eller før
vi har hatt møtet, vil faktisk vera uansvarleg
av meg. Men eg kan forsikra at vi ser det positive i det arbeidet
som er gjort, og vi vil jobba for at intensjonen i arbeidet mot
rasisme òg skal førast vidare på den
beste måten.

 Vi vil ta konkret ansvar ved at vi
vil føra vidare intensjonen med arbeidet. Om
det er dette prosjektet som skal førast vidare, eller
om arbeidet kanskje kan bli gjort på ein endå betre
måte – kva veit eg? Det skal vi gå i
samtale med partane om. Det viktige er at arbeidet mot rasisme blir ført
vidare på ein eller annan måte.

Representanten Giske nemnde Vålerenga,
som har eit veldig breitt arbeid. Dette arbeidet har heile Fotballforbundet teke
over ansvaret for. Så no er det ikkje berre Vålerenga
som driv det, men også mange andre
fotballklubbar har m.a. ulike arrangement der dei fokuserer på arbeidet
mot rasisme i samband med trening, fotballkampar, osv. Så det
er eit blomstrande arbeid som blir drive for
barn og ungdom, og eg er heilt sikker på at vi alle ynskjer
at intensjonen bak den kampanjen skal førast vidare på ein eller
annan måte. Men eg vil ikkje trekkja den konklusjon
at vi skal gjera det akkurat slik som dei har gjort det til i dag.
Kanskje vi til og med finn på nye og betre idear.





                

