 Fyrst vil eg peika på at cinemateka
i Bergen og Trondheim ikkje utan vidare kan
samanliknast med Cinemateket i Oslo. Cinemateket i Oslo
er ein integrert del av Norsk filminstitutt, som er ei
statleg verksemd direkte underlagd Kulturdepartementet.
Cinemateket i Oslo fell difor innafor ordinære
statlege driftsbudsjett.

Når det er sagt, er eg heilt samd
med representanten Giske i at cinemateka og filmklubbane har ein
svært viktig funksjon når det gjeld å spreia
filmkultur og filmhistorie. Det er eit hovudmål for mediepolitikken å sikra
eit kulturelt mangfald i medietilbodet. Cinemateka fremjar filmkultur
som er prega av kvalitet og nyskaping, men som likevel ofte
ikkje vil vera tilgjengeleg gjennom dei kommersielle
distribusjonskanalane.

Likevel kan det ikkje vera
nokon automatikk i at all verksemd som spelar ei positiv
rolle for norsk kulturliv, skal ha statleg støtte. Det
må vurderast i kvart enkelt tilfelle om statsstøtte
er naudsynt og rimeleg.

Norsk filminstitutt har ansvaret for statlege
tiltak og verkemiddel for m.a. formidling av film, og har fagkompetanse
på dette området. Kultur- og kyrkjedepartementet
har delegert ansvaret for tilskot til filmkulturelle tiltak til
Filminstituttet. Det må difor vera opp til Norsk
filminstitutt å vurdera spørsmålet
om tilskot til cinemateka i Bergen og Trondheim.

 Eg vil igjen understreka at grunnen
til at Cinemateket i Oslo får statsstøtte,
er at det er organisert slik det er, knytt til Norsk filminstitutt.

Når ein delegerer eit ansvar slik
som det er gjort på dette området, og det òg
blir bygd opp kompetanse ved Norsk filminstitutt, synest eg ansvaret
for kven ein gir statsstøtte til, skal liggja der. Vi har
mange kulturelle formidlingskanalar som ikkje får
statsstøtte, og vi har nokre som får det. Den
todelinga har vi alltid hatt. Eg har kontakt med Filminstituttet
med jamne mellomrom og kan godt ta opp dette med dei, men det kjem
ikkje til å bli noko pålegg eller noko
krav frå mi side om at dei skal støtta
det. Eg ynskjer å overlata den avgjerda til dei som faktisk
har fått ansvaret.

 Eg trur ikkje eg har så veldig
mykje å leggja til, anna enn at eg er samd i
at det som cinemateka tilbyr publikum, er positivt. Det er viktig
at dei filmane som ikkje får sin plass på vanlege
kinolerret, blir viste på andre scenar. Cinemateka
er i så måte ein veldig god arena for
det. Så eg tek med meg oppfordringa frå representanten.

Ein del av dei argumenta som blir brukte i
forhold til statleg støtte, kan bli brukte på veldig
mange andre kulturformidlingsarenaer òg. Vi har
det no eingong slik at nokre får statsstøtte,
andre får støtte frå kommunen eller fylket
der dei ligg. Om Bergen og Trondheim i tillegg til Oslo
skulle få statsstøtte, ville vi ha kome
eit stykke på veg, men vi ville likevel ikkje
kunna hatt det same tilbodet i alle byar eller
på alle store tettstader.

Eg tek med meg signalet, og så vil
eg nok la Filminstituttet til slutt ta avgjerda om kven som skal
få statsstøtte.





                

