  Målet med ein adopsjon er som kjent
ikkje å finna born til foreldre, men å gi born
som treng det, gode foreldre. Det følgjer både
av Barnekonvensjonen til FN, av Haagkonvensjonen om vern av born
og samarbeid ved internasjonale adopsjonar og dessutan av vår
eiga adopsjonslov at adopsjonsløyve kan ein berre gi når
det er truleg at adopsjonen vil bli til beste for barnet. Adopsjonsstyresmaktene må difor
sikra seg, så langt det er mogleg, at adoptivsøkjarane
har dei føresetnadene og eigenskapane som skal til for å kunna
gi barnet ein trygg og god oppvekst.

Dei retningslinene som gjeld for handsaming
av søknader om adopsjon, er utforma av omsyn til barnet.
I dette ligg det at det må stillast krav til adoptivsøkjarane.

Dei som ynskjer å adoptera, må venda
seg til kommunen der dei bur. Kommunen utgreier søkjarane
og skriv ei grunna tilråding om adopsjon. Søkjarane
må kunna dokumentera at dei har god helse, god vandel og
trygg økonomi. Det er såleis naudsynt med legeattest,
uttømmande politiattest, vigselsattest og likningsattest.
I tillegg kjem fødsels- eller dåpsattest, eigenerklæring
om helse og ei erklæring frå den adopsjonsorganisasjonen
som skal formidla adopsjonen.

Sosialrapporten frå kommunen er viktig.
Når det gjeld adopsjon av norske born, veit ein kven barnet
som skal plasserast, er. Dette gjer det lettare å finna
dei beste foreldra til barnet. Ved adopsjon av born frå utlandet
veit ein på førehand vanlegvis ikkje kven barnet
er. Det er difor viktig at dei opplysningane som opphavslandet til borna
får, gir eit grundig inntrykk av søkjarane, slik
at landet får eit best mogleg grunnlag når dei
skal finna nye foreldre til borna sine.

Eg ser at einskilde spørsmål
i sosialrapporten kan opplevast som noko inngåande og vanskelege
for nokre søkjarar å svara på. Det eg
har større problem med å forstå, er dersom
søkjarane meiner det er utidig at adopsjonsstyresmaktene
i Noreg og opphavslanda til borna krev denne dokumentasjonen.

Når dette er sagt, vil eg seia at
eg har lenge sett at det er naudsynt med ein større gjennomgang
og revidering av dei skjema som gjeld ved handsaming av søknad
om adopsjon. Dette vart ytterlegare aktualisert som følgje
av at Stortinget våren 1999 vedtok ei rekkje endringar
i adopsjonslova.

Eg ser at nokre skjema kan gjerast enklare
og betre. Av di mykje er felles ved innanlands- og utanlandsadopsjon,
kan det òg vera gagnleg med like skjema der dette er mogleg.
Eg meiner at dette vil kunna vera ei god hjelp når det
gjeld å letta rutinane ved adopsjon.

Regjeringa har sett i gang eit breitt arbeid
for å få eit enklare Noreg. Eg er glad for å kunna
seia at eitt av prosjekta der nettopp er å sjå om
ein kan forenkla dei skjema som gjeld ved adopsjon. Dette samarbeidsprosjektet
med Statens ungdoms- og adopsjonskontor er godt i gang og vil venteleg
vera avslutta innan sommaren 2000.

  På det kan eg svara ja, vi har alt
sendt brev til alle adopsjonsorganisasjonane og bedt dei koma med
innspel med sikte på forenkling. Førebels har
vi ikkje fått veldig mange svar, men eg vonar at dei som
er medlemer der, og som er aktive, vil påverka organisasjonane
til å koma med forslag til oss. Eg kan òg gjerne
ta kontakt med dei igjen og utfordra dei for å spørja
om dei vil koma med forslag til forenklingar. Arbeidet er i alle
fall godt i gang, og eg vonar at vi får resultat i løpet
av sommaren 2000.

  Det er vel kanskje lettare å svara
på kva vi allereie har gjort, som vi vonar vil få verknader.

Når det gjeld kjennskap til Regjeringa
sin handlingsplan mot tvangsekteskap, som vart lansert i desember 1998,
så vart denne send til alle fylkesmenn, fylkeskommunar
og kommunar i landet og til ei rekkje innvandrarorganisasjonar like
etter at handlingsplanen vart offentleggjord. I kva grad mottakarane
har distribuert planen vidare til aktuelle instansar i kommunar
og fylkeskommunar, ser ut til å variera noko, dessverre.

I februar i år vart handlingsplanen òg
send til alle ungdomsskular og vidaregåande skular i landet.

Når det gjeld den kunnskapen offentlege
instansar har om tvangsekteskap, er ikkje denne like god overalt.
Derfor skal det til våren sendast ein rettleiar eller eit
rundskriv til ulike offentlege instansar om rutinar for å handtera
krisesituasjonar som har oppstått fordi ungdom er truga
med eller utsette for tvangsekteskap. Det er viktig at det er eit
mottakarapparat som veit kva dei skal gjera når ungdom
i ein krisesituasjon oppsøkjer det offentlege, eller når
utanrikstenesta sender ein ungdom heim som har flykta frå eit
tvangsekteskap.

Skulestyresmaktene, oppfølgingstenesta,
barnevern, sosialteneste og politi må vita kven som skal
kontaktast, og korleis dei skal gå fram. Det har vi omtala
som ein viktig innsats vi prioriterer denne våren.

Det er òg sendt brev til fylkeskommunane
som understrekar barnevernet sitt ansvar for dei som er under 18 år,
og som har behov for mellombels butilbod i akuttsituasjonar knytte
til tvangsekteskap. Utover desse tiltaka vil det i vår
bli gitt ut ein informasjonsbrosjyre mynta på offentleg
tilsette. Vi har òg engasjert ein person til å systematisera
erfaringane frå førebyggande arbeid mot tvangsekteskap.
Dette arbeidet er starta opp og vil ligga føre til hausten
som eit informasjons- og metodehefte for alle miljø som
arbeider med ungdom som kan koma borti denne problematikken. I vår
vil det ligga føre eit hefte som omtalar lover og konvensjonar
relaterte til tvangsekteskap, og eit anna hefte som vil
ta for seg syn på ekteskap i ulike religionar.

I handlingsplanen mot tvangsekteskap er det
i kapitlet om opplæring og kompetanse seks tiltak som skildrar korleis
Regjeringa vil styrkja kompetansen om tvangsekteskap blant
ulike yrkesgrupper. Desse tiltaka vil vi starta arbeidet med før
sommaren.

Når det gjeld utanrikstenesta, er
arbeidet godt i gang med å bygga ut kontaktar med styresmaktene
i relevante land med tanke på rask og effektiv handtering
av konkrete saker der ungdom må flykta frå familien
for å unngå tvangsekteskap.

 Sonja Irene Sjøli seier i spørsmålet
sitt at ingenting har skjedd, men det har det sjølvsagt
gjort. Arbeidet med stortingsmeldinga om levekår og livskvalitet
for lesbiske og homofile i Noreg er i full gang. Bakgrunnen
for meldinga er ein forskingsrapport frå Norsk institutt
for forskning om oppvekst, velferd og aldring – NOVA. Rapporten
viser m.a. at lesbiske og homofile har dårlegare helse
og oftare angst og depresjonar enn den vanlege befolkninga. Det vart òg
funne at mange unge homofile hadde problem med å akseptera
og vedkjenna seg sjølv, og fleire har freista sjølvmord
enn i befolkninga elles.

Målet med stortingsmeldinga er å setta
lys på dei lesbiske og homofile sine levekår og
livssituasjon i eit breitt perspektiv gjennom kunnskap som bygger
på forsking. Målet er vidare – på bakgrunn
av denne kunnskapen – å vurdera og koma med forslag
til tiltak for å betra livskvaliteten til lesbiske og homofile,
og eg siktar på at stortingsmeldinga blir send Stortinget
hausten 2000. 

Arbeidet er altså i full gang, og
eg reknar med at meldinga òg vil innehalda tiltak som vil
betra på den situasjonen som NOVA-rapporten viser.

  Eg trur det er uvanleg at ein eit halvt år
før ein legg fram ei stortingsmelding kjem med tiltaka
som ein har tenkt å foreslå, men eg kan seia litt
om det vi allereie har gjort. Vi er i gang med stortingsmeldinga,
men vi har sett i verk ein del andre tiltak òg som truleg
vil vera til hjelp for dei det gjeld. Det fyrste vi gjorde frå departementet
si side, var å støtta ein nasjonal ungdomskonferanse
som var i mai 1999, og det var jo ganske kort tid etter debatten
i Stortinget. Som oppfølging av den konferansen har vi òg
hatt ein dialog med LLH i forhold til korleis dei skal kunna finansiera
sitt ungdomsarbeid, for dei fell mellom to stolar når det
gjeld den økonomiske støtta. I tillegg til det var
det eit fleirtal på Stortinget som omprioriterte løyvingar,
slik at LLH får 100 000 kr meir i år
enn dei fekk i fjor. Det var det vel nesten eit samla storting som
stod bak. Så har òg Nasjonalt læremiddelsenter
utarbeidd undervisningsmateriell for lærarar
i grunnskulen som tar opp denne problematikken (presidenten klubbar).
Dette er nokre av dei tiltaka som allereie er i gang, og dei andre får
ein venta med til stortingsmeldinga kjem. 

  Eg har lyst til å seia til presidenten
at det er ikkje lett å svara kort på desse spørsmåla,
for dei er ofte ganske kompliserte. 

Fyrst vil eg peika på at lov om verneplikt
eigentleg høyrer inn under forsvarsministeren sitt område. 

Lov om verneplikt regulerer ikkje rettane til
dei vernepliktige når det gjeld ansvar for born i samband
med militærteneste, men det er fastsett eigne reglar for
dette. 

Vernepliktig personell som har omsorg for born,
og som derfor ikkje kan utføra pliktene sine ved fyrstegongsteneste
og repetisjonsøvingar, er på bakgrunn av vedtak
i Stortinget, jf. St.prp. nr. 1 for 1990-91, gitt visse rettar. Desse
rettane er som følgjer:

1.		Ein vernepliktig som har omsorg
for eit barn åleine, får utsett fyrstegongstenesta
så lenge ein har omsorg åleine og fram til årsskifte
det året den vernepliktige fyller 33 år. 

2.		Har ein vernepliktig delt omsorg for born, vil ein søkja å plassera
den vernepliktige så nær heimstaden at han kan
få heimebuarstatus, eller ein vil gi han kortast mogleg
tenestetid. 

3.		Ein vernepliktig som nyttar seg av lovfesta rett til omsorgspermisjon
frå arbeidet sitt, får utsett all militærteneste
så lenge omsorgspermisjonen varer. 

4.		Personell som har omsorg åleine for born, skal
ved repetisjonsøvingar få utsett øvinga
dersom avdelinga ikkje kan tilby fleksible permisjonsordningar som
gjer at omsorgsbehovet til barnet kan bli dekt under øvinga på om
lag same måte som elles. 

Dette gjeld også om den vernepliktige
mellombels har omsorga åleine fordi den andre omsorgspersonen
ikkje kan passa born på grunn av sin eigen arbeidssituasjon, studium
eller sjukdom. I slike tilfelle blir det kravd tungtvegande grunnar. 

Ansvaret for barneomsorg er som utgangspunkt
likt for kvinner og menn, og ynske frå arbeidsgjevaren
til den andre omsorgspersonen eller den andre omsorgspersonen
sine eigne prioriteringar kan ikkje likestillast med dei plikter vernepliktlova
legg på den einskilde. Eg meiner derfor at reglane om verneplikt
tar godt nok omsyn til borna. 

  Eg synest faktisk at dei punkta eg nemnde
i svaret mitt, viser at ein tar omsyn til barnet i dei tilfella
der det er nødvendig å gjera det.

Dersom praktiseringa er veldig forskjellig,
vil eg ta opp med forsvarsministeren korleis dette blir praktisert, for
det er opplagt at dersom ein står der utan hjelp, er blitt
kalla inn til repetisjonsøving, har barn og eineansvar eller
på annan måte er avhengig av å kunna
ta seg av barnet sitt, føler eg at regelverket er til stades
for at det skal kunne bli praktisert. Dersom praksisen er for dårleg,
må vi gå gjennom den. Vi treng ikkje nødvendigvis
endra lovverket for at dette skal bli praktisert på den
måten som er til beste for barnet fyrst og fremst.





                

  Representanten Nakkim viser til at det er
varsla ei endring i folketrygdlova som vil opna for at fleire fedrar
får rett til fødsels- og adopsjonspengar. Forslaget
vart omtala i budsjettproposisjonen for 2000 og fekk tilslutning
av Stortinget under budsjettbehandlinga. Eg er glad for at det vart
løyvt nødvendige midlar til å innføra
sjølvstendig oppteningsrett for fedrar frå 1.
juli 2000, ei sak mange har snakka om i svært mange år,
men som ingen har gjort noko med før vi no gjorde det på budsjettet
i år.

Som ei oppfølging av budsjettvedtaket
arbeider departementet med sikte på å legga fram
ein odelstingsproposisjon ved utgangen av mars månad. Forslaget
er førebels ikkje heilt ferdigbehandla i Regjeringa. Det
sentrale vil vera at ein ikkje lenger skal stilla krav om at mora
må ha opptent rett til fødselspengar for at faren
skal få rett. For at retten til far skal bli utløyst,
må det likevel ligga føre eit reelt omsorgsbehov
etter fødselen. Far skal ikkje få rett til fødsels-
og adopsjonspengar i situasjonar der mor samstundes er heime og
tar omsorg for barnet. Som varsla i budsjettet, vil situasjonar
der mora etter fødselen går ut i arbeid eller
utdanning, kunna utløysa ein rett for far. 

Eg ser at det kan ligga føre eit reelt
omsorgsbehov også i situasjonar der mora på grunn
av sjukdom er heilt avhengig av hjelp for å ta hand om
barnet. Også denne situasjonen vil bli vurdert i arbeidet
med odelstingsproposisjonen. 

