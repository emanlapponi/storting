 Den siste tida har det vore
ein offentleg debatt om alternativ bruk av kyrkjebygg og kva for
formål ei nedlagd kyrkje i tilfelle skal kunna brukast
til. Denne debatten har bakgrunn i at mange av kyrkjene våre
vart bygde og plasserte då vi hadde ein annan infrastruktur
enn vi har i dag, og i at dei ligg langt vekk frå der folk
bur. Ein annan grunn for debatten er at mange av kyrkjene våre
er i dårleg stand.

Som vi veit, er alle kyrkjer vigsla
til sitt formål. Dersom ei kyrkje skal nedleggjast som
kyrkje, må departementet treffa vedtak om det. Men det
er kyrkjeeigaren sjølv som må ta initiativ
til nedlegging. Og fordi det er kyrkjelydane i Den norske
kyrkja som eig kyrkjene, vil ein diskusjon om nedlegging og alternativ
bruk i fyrste rekkje vera eit spørsmål
Kyrkja sjølv må vurdera. Departementet vil ikkje
ta noko initiativ for nedlegging eller
alternativ bruk av kyrkjer.

Under spontanspørjetimen i Stortinget
5. mai i år fekk statsministeren eit liknande
spørsmål som det eg no har fått. I svaret
peika statsministeren på at han hadde tillit til at Kyrkja
var i stand til å vurdera slike saker sjølv. Det same
meiner eg, men eg kan gjerne leggja til at eg ser verken hotell eller
moské som eit naturleg bruksformål for ei nedlagd
kyrkje.

Debatten som er reist om alternativ bruk av
kyrkjer, rører ved kjenslene våre. Det er heilt
naturleg at dette engasjerer oss. Men i debatten kan ein av og til
få inntrykk av at det i det siste har oppstått
ein situasjon der ei rekkje kyrkjer er aktuelle for nedlegging.
Det er jo slett ikkje tilfellet, og eg trur ikkje
ein slik situasjon vil koma heller. Ein stor
og brei debatt om bruk av nedlagde kyrkjer blir dermed nesten ein
hypotetisk debatt. Dersom departementet får til handsaming
ei sak om nedlegging av ei kyrkje, vil eg vurdera denne konkret.
Og eg vil som sagt vera svært lydhør
for kva kyrkjeeigaren sjølv meiner.

Eg er veldig glad for det engasjementet både
representanten Bastesen og andre har vist for kyrkjebygga
våre. Men fokuseringa i denne saka bør vera
dei utfordringane vi har i dag med omsyn til å halda kyrkjene
våre ved like. Det er ein viktig debatt, som vi elles
vil få høve til å koma
tilbake til under ein interpellasjonsdebatt her i Stortinget.

