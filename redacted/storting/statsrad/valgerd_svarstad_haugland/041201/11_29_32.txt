 Vi kan godt informera endå sterkare
enn det vi har gjort i forhold til regelverket
som vi er forplikta på i Noreg. Men eg vil ta avstand frå påstanden
frå representanten om at det er ulovleg import vi snakkar
om her. Eg trur at verken eg eller representanten kan vera
så klare på kva det er.

Eg vil òg fortelja representanten
at eg har motteke brev frå Martin Schøyen der
han informerer om at han har vore i kontakt med Pakistans
ambassadør i Noreg vedrørande
manuskript som kanskje stammar frå Gilgit
i Pakistan, og Schøyen tilbydde seg å gi
desse manuskripta tilbake til Pakistan. Vidare informerer Martin
Schøyen om at han har vore i kontakt med den
norske UNESCO-kommisjonen vedrørande retur av
seks manuskriptfragment som kanskje kan stamma frå Kabul
Museum.

Påstanden om at dette er ulovleg,
vil i alle fall ikkje eg underskriva på.
Men når det er sagt, meiner eg at våre
institusjonar er informerte. Dei skal følgja opp det regelverket
vi har forplikta oss på. Eg er òg glad for at
Stortinget i alle fall har behandla ferdig den eine
av UNESCO-konvensjonane. No veit eg at miljøkomiteen har
vedteke å utsetja behandlinga av den andre, men han kjem – og då har
vi òg kraftigare verkemiddel.

