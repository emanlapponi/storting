 No opererer ikkje vi med spekulasjonar,
vi opererer med fakta. Vi har hatt kontakt. Martin Schøyen
har sjølv teke kontakt med departementet i forhold
til å gi informasjon om kva som har skjedd. At det blir
påstått at ting er ulovleg innførte,
kan ikkje eg ta stilling til, eg må halda meg
til fakta og ikkje spekulasjonar. Men det er heilt klart
at ulovleg handel med slikt materiale generelt er ei utfordring
som vi absolutt må ta på alvor.

No er det éin ting at Noreg
ratifiserer, men då må òg andre
land som er involverte, ratifisera for at vi skal kunna bruka det
regelverket som snart blir tilgjengeleg
for oss. Det regelverket går
jo då på situasjonar i framtida, og ikkje
på det som ligg i fortida. Men eg er glad for Martin Schøyens
aktive handling for å få ført tilbake igjen
det som han eventuelt meiner høyrer til andre
stader.

Eg meiner òg at våre
institusjonar sjølvsagt skal vera merksame på det
regelverket vi er forplikta på.
Men igjen, som eg sa i svaret mitt: Det er forskjell på å visa digitalt
materiale og verkeleg materiale – det er det eine. For
det andre hadde ein ikkje lagt ut på nettet
digitalt materiale om ein hadde vore redd for at dette
hadde vore ulovleg innført til landet. Ein hadde
då heller prøvt å skjula det, om ein
ynskte å skjula noko.





                

