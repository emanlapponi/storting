 Nasjonalbiblioteket har ein avtale med Martin
Schøyen om å gjera digitalt tilgjengeleg ein liten
del av Schøyen-samlinga på heimesidene til Nasjonalbiblioteket. Motivasjonen
for dette samarbeidet er å gi publikum
tilgang til innhaldet i ei av verdas største og viktigaste
samlingar av gjenstandar og manuskript.

Eit slikt samarbeid ville
neppe ha vore innleidd dersom ein ville skjula opphavet
til samlinga. Nasjonalbiblioteket fortener etter mi meining
fyrst og fremst honnør for at dei arbeider for å gjera
ein viktig del av kulturarven tilgjengeleg for eit breitt publikum.

ICOMs regelverk er utforma for inntak av museale gjenstandar.
Nasjonalbiblioteket deponerer i dag ingen gjenstandar frå Martin
Schøyen sine samlingar, men gjer som sagt tilgjengeleg
digitale kopiar av ein liten del av samlinga på Nasjonalbiblioteket
sin nettstad.

Eg vil understreka at problemstillingar rundt
eigarhistorie og tilbakelevering knyter seg til den originale gjenstanden
og ikkje til digitale kopiar.

Departementet og ABM-utvikling tilrår
at alle norske museum følgjer ICOMs
etiske retningslinjer, som trekkjer opp allment aksepterte hovudlinjer
for korleis museum og museumsarbeidarar skal handsama etiske problemstillingar
i tilknyting til museumsarbeid.

Nasjonalbiblioteket byggjer i sitt arbeid på tilsvarande etiske
standardar gjennom sin medlemskap i IFLA, som har
eit nært samarbeid med UNESCO. Både
IFLA og ICOM er medlemmer av «Blue Shield», som
Nasjonalbiblioteket har medverka til å oppretta i Noreg. «Blue
Shield» har til formål å samla og spreia
informasjon, samordna innsats og påverka
styresmakter og fagpersonar til å ivareta kulturarven
under væpna konfliktar eller ved katastrofar.

Regjeringa la denne sommaren òg fram
forslag for Stortinget om at Noreg skal ratifisera UNESCOs
konvensjon av 1970 om tiltak for å forby
og hindra ulovleg import og eksport av kulturgjenstandar
og ulovleg overføring av eigedomsrett til kulturgjenstandar,
jf. St.prp. nr. 70 for 2003-2004 og Ot.prp. nr. 76
for 2003-2004, som dei etiske retningslinjene til ICOM viser til.

På denne bakgrunnen meiner eg både
Nasjonabiblioteket og andre kulturinstitusjonar her i
landet kjenner til og følgjer dei relevante etiske retningslinjene
i arbeidet sitt.

