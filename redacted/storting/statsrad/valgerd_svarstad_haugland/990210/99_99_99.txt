  Vald i familien er eit problemområde
som langt sjeldnare blir trekt fram enn problemet med gatevald.
Det å leva utan vald eller frykt for vald er ein menneskerett,
og denne retten skal gjelda både på gata og i
heimen.

Å veksa opp med vald gir ikkje berre ein vond
barndom, det aukar òg sjansen for å få eit
vaksenliv som er prega av vald. Derfor må vi arbeida meir
for å bryta valdsspiralen og ta fatt i borna sin situasjon
så tidleg som mogleg, i familien, på helsestasjonane,
i barnehagar, i skule og i fritidstilbod.

Vi veit enno lite om omfanget av vald i heimen,
men av politiet og krisesentra sine statistikkar går det
tydeleg fram at valden særleg rammar kvinner og born.

Polititet i Oslo har gjort ei undersøking
av åstader for registrert vald i 1997 og fann at privat
bustad var den gjerningsstaden som var mest nemnd. Halvparten av
desse sakene gjaldt vald i parforhold. Valdsutøvarane i
heimen – som på gata – er oftast menn,
mens offera er kvinner i alle aldrar. Vi må derfor sjå nærare
på samanhengen mellom vald og kjønn. Samanhengen
mellom vald og alkohol er òg dokumentert, og eg skulle
ynskt at fleire politikarar tok konsekvensen av også denne
kunnskapen.

Krisesentra er eit av dei viktigaste tiltaka
for valdsramma kvinner og born. Nær 2 500 kvinner
og 1 900 born søkte tilflukt til krisesentra i
1997. I dei største byane har ein stadig større
del av kvinnene annan etnisk bakgrunn enn den norske. Truleg er
det slik at kvinner med utanlandsk bakgrunn har færre alternativ
enn norske kvinner når det gjeld å koma seg vekk
frå ein valdsmann. Vanskar med språk og bustadmarknaden
kan vera stikkord for å forstå desse kvinnene
sin situasjon.

Krisesentra er eit tilbod av kvinner for kvinner,
men nesten halvparten av dei som bur på sentra, er born.
Departementet arbeider med eit utkast til ein handlingsplan for
born i krise – som også dreier seg om born på krisesenter.
Offentlege styresmakter, og særleg barnevernet, har eit
stort ansvar for å følgja opp oppmodingar frå krisesentra
slik at borna får den hjelpa dei treng. Barne- og familiedepartementet
vil i 1999 starta eit modellforsøk, der ein m.a. skal sjå på samarbeidsformer
mellom krisesentra og barnevernet om born på krisesenter.

Vi må òg auka kunnskapen
om og tiltak for menn som slår. Mykje tyder på at
ein del av dei som slår, har hatt ein oppvekst der dei
sjølve vart utsette for vald eller såg mor si
bli mishandla. Tiltak som Alternativ til Vold er sentrale i denne
samanhengen.

Det er òg viktig å ha eit
politi- og rettsvesen som fungerer og gir rettferd for offera – og
for tiltalte. For å avdekka familievaldskriminalitet er
politiet som oftast avhengig av anmeldingar. Og dette kan i mange
tilfelle oppfattast som ei stor påkjenning for valdsoffera.
Politiet må legga tilhøva til rette for at anmeldingar
av slike lovbrot skal skje med minst mogleg påkjenning
for offera. Samstundes må vi sjå på den
strafferettslege oppfølginga av slike saker. Slik det er
no, fell det dom i berre 7 pst. av dei melde sakene.

Eit viktig førebyggande verkemiddel
er valdsalarm. Justisdepartementet gjennomfører no eit
prosjekt der personar som er utsette for trugsmål om vald,
kan få heimealarm som kan brukast til å varsla
politiet i trugande situasjonar. I dag er det over 160 alarmar i
aktiv bruk, og 90 pst. av dei som har fått alarm,
er kvinner.

Eg er einig med representanten Husøy
i at familie- og likestillingspolitikken bør vera med på å førebygga
familievalden. Men eg vil òg understreka at for å få best
mogleg verkemiddel mot valden i heimane, er  det  avgjerande å få eit
godt samarbeid mellom ulike faggrupper innafor familie- og likestillingspolitikk,
sosial- og helsepolitikk og kriminalpolitikk. Derfor er det oppretta
ei arbeidsgruppe med politisk deltaking frå Justisdepartementet,
Sosial- og helsedepartementet og Barne- og familiedepartementet
som skal greia ut og koma med forslag til tiltak mot vald og overgrep
mot kvinner. Utvalet ser på problemkomplekset i vid forstand,
men vil fokusera på den valden som skjer i heimen. Som
eit ledd i kunnskapsinnhentinga vil vi den 15. februar – altså måndag – halda
ein idédugnad der ulike aktørar på feltet
vil delta. Utvalet sitt arbeid skal resultera i ein handlingsplan
i juni i år.

  Dersom mitt svar til representanten Grethe
G. Fossum i stad vart oppfatta som fleipet, seier eg meg sjølvsagt
lei for det, for slik var det ikkje meint. Men eg reiste ei problemstilling. Det
er lettare å gjera ting direkte på gata enn å gå inn
i heimane. Det har noko med privatlivets fred å gjera og
er eit vanskelegare problemområde. Dette er heller ikkje noko
nytt problem. Tidlegare regjeringar har òg vore klar over
dette, men det er ikkje like lett å finna ut kva vi skal gjera.
Det er akkurat derfor denne regjeringa faktisk no gjer noko, vi
har sett ned eit utval med representantar frå desse tre
departementa som eg nemnde. Vi skal ha ein idedugnad måndag
der vi kallar inn dei i samfunnet som har best greie på dette,
og som kanskje òg har dei beste ideane om kva tiltak vi
skal setta ut i livet for å kjempa mot den private valden.
Eg er veldig glad for at vi har fått litt meir fokusering
på dette, for det er så lett å ropa meir politi,
strengare straffar og ned med den kriminelle lågaldaren,
når vi har så mange oppslag om vald i samfunnet. Og
eg håpar faktisk at den handlingsplanen skal føra
til at vi får sett i gang tiltak. Eg vil imøtegå påstanden
om at vi ikkje gjer noko, og at vi set ting tilbake. Vi set ting
i gang, og vi skal òg følgje opp dei tiltaka som
kjem fram måndag.





                

  Integrering av born frå etniske minoritetsgrupper
er ei høgt prioritert oppgåve for Regjeringa.
I den samanhengen er barnehage eit sentralt verkemiddel. Regjeringa
si målsetting om full barnehagedekning til alle som ynskjer
det, står fast. Dette gjeld sjølvsagt alle born – uavhengig
av etnisk bakgrunn.

Barne- og familiedepartementet har i lang tid
arbeidd med ulike tiltak for å betre integreringa av born
med innvandrarbakgrunn i barnehagane. Fafo-undersøkinga
som spørsmålet refererer til, er ei undersøking
departementet sjølv har tatt initiativ til for å kartlegga
innvandrarforeldre sitt syn på og haldningar til bruk av
barnehage. Undersøkinga gir departementet viktig kunnskap
for å vurdere nye tiltak som kan auke bruken av barnehagar
i desse gruppene. Det er fyrste gongen ei slik undersøking
er gjennomført blant etniske minoritetar.

Konklusjonane i undersøkinga tyder
m.a. på at avslag på søknad og høg
pris er årsaker til at innvandrarforeldre ikkje brukar
barnehage i like stor grad som dei etnisk norske.

Barnehageplass til alle kan ein berre oppnå ved
auka etablering av barnehageplassar – og barnehageplassar som
i større grad er tilpassa brukarane sine behov. Hausten
1998 sette departementet i gang eit treårig prosjekt i bydel
Gamle Oslo med gratis korttidsplass i barnehagar for alle 5-åringar.
Formålet med prosjektet er m.a. å sjå om
gratis barnehagetilbod vil føra til auka deltaking blant
innvandrarbarn, og om dette i sin tur vil betre språkopplæringa
deira. 

Det er eit mål å gi etniske
minoritetar god informasjon om kva slags tenester kommunar og bydelar
kan gi tilbod om. Fafo-undersøkinga tyder på at
dei etniske minoritetane saknar betre tilrettelagd informasjon om
kva eit barnehagetilbod inneber og kva slags tilbod som eksisterer. Her
har både sentrale og lokale styresmakter ei utfordring.

Undersøkinga frå Fafo syner
at den viktigaste årsaka til at innvandrarforeldre ynskjer
barnehageplass, er at borna deira skal lære norsk. Behovet
for tilsyn er ikkje den utslagsgjevande faktoren for bruk av barnehage
hos innvandrarfamiliar, slik det er hos mange av dei etnisk norske
familiane. Det blir difor viktig å tilpassa barnehagetilbodet
til innvandrarfamiliane sine behov. Ulike typar korttidsbarnehage
og open barnehage er gode løysingar og blir ofte nytta
av innvandrarfamiliar. Desse tilboda har òg ein lågare
pris.

Prosjektet i bydel Gamle Oslo er ei viktig
satsing for Barne- og familiedepartementet dei neste tre åra
med omsyn til etniske minoritetar og bruk av barnehage. Prosjektet
vil gi erfaringar som andre kommunar kan dra nytte av. Samstundes
vil sentrale og lokale styresmakter få kunnskap om kva
for verkemiddel som må til for å auke andelen
av born med innvandrarbakgrunn i barnehagane.

  Fyrst vil eg gripa fatt i den siste påstanden
frå representanten om at barnehageutbygginga har stoppa
opp. Det er ikkje sant. Eg skal òg svara på eit
anna spørsmål om dette seinare i dag. Barnehageutbygginga
har ikkje stoppa opp. Vi klarte ikkje i fjor å bygga så mange
plassar som vi hadde håpt, men det er absolutt ikkje snakk
om nokon stopp når det gjeld å bygga nye. Det
håper eg heller ikkje det vil vera i framtida, for vi treng
framleis ein del nye barnehageplassar. 

Når det gjeld spørsmålet
om eg kan tenkja meg å vurdera gratis kjernetid, er jo
det i aller høgste grad snakk om økonomi, kor
mykje det vil kosta. Vi skal frå Regjeringa si side legga
fram ei stortingsmelding om barnehagane i vår, der vi vil
ta opp mange ulike sider ved barnehageproblematikken både
i forhold til private og offentlege barnehagar, i forhold til prisnivå osv.
Eg kan sjølvsagt ikkje i dag lova representanten at vi
der vil gå inn for gratis kjernetid, men eg er einig i
at barnehagar er eit godt verkemiddel òg for integrering,
og eg trur at prosjektet i Oslo, der dei har gratis tilbod,									
vil gi oss nyttig informasjon, i forhold til kva vi skal gjera for å få betre integrering
av born frå andre etniske minoritetar. 





                

 Fyrst vil eg opplysa at det ikkje er grunnlag
for å hevda at talet på alvorlege depresjonar
aukar blant norske born og ungdommar. Vi har ingen undersøkingar
eller statstikk som støttar ein slik påstand.
Det vi veit frå internasjonal forsking, er at det er funne
ein viss auke når det gjeld lettare depresjonar blant born
og unge, medan førekomsten av alvorlege depresjonar i barne-
og ungdomsbefolkninga har halde seg stabil gjennom mange år. 

Ved alvorlege depresjonar blant born og ungdom
ligg det oftast føre ein disposisjon for å utvikla
ein depresjon, det vil seia at den unge ber på noko sårbart
som kan utvikla seg til alvorleg depressiv tilstand. I
slike tilfelle kan medisinar ha ein gunstig effekt dersom den unge
også får anna støtte og oppfølging.
Alvorlege depressive tilstandar bør alltid allmennhelsetenesta
eller spesialisthelsetenesta behandla og følgja opp innanfor
barne- og ungdomspsykiatrien. Det kan verka uheldig å omtala
verknadsfull psykofarmaka som er ordinert frå lege, som
ei lykkepille. Denne typen medisin blir brukt med god effekt som
fyrstehandsmiddel ved alvorlege depresjonar. 

Lettare depresjonar går som oftast
over og har som regel samanheng med livskriser der den depressive
reaksjonen kan vera ein normal reaksjon på ein stressande
situasjon eller uventa tapsoppleving som barnet eller den unge ikkje
utan vidare meistrar. Med rett hjelp frå dei nærmaste
omgivnadene eller frå hjelpeapparatet vil slike symptom
til vanleg avta eller forsvinna heilt etter ei tid. Men vi skal
likevel ikkje bagatellisera at born kan utvikla lettare depresjonar
m. a. i samband med samlivsbrot hos foreldra. I høve til
situasjonsutløyste depressive reaksjonar vil ikkje medisinering
vera det beste, men at dei nærmaste er til stades, følgjer
opp og støttar oppunder borna eller dei unge. 

Vi har ikkje presise nok data til å slå fast
under kva samanhengar vedvarande og alvorleg depresjon hos born og
ungdom oppstår og blir halden ved like. Det vi veit, er at
slike tilstandar som regel har samansette årsaker, der både
biologi- og miljøfaktorar spelar inn. Vi veit òg
at born og unge som lever isolert utan eit stabilt sosialt nettverk,
generelt sett har ein større risiko for å utvikla
vedvarande psykiske og sosiale vanskar enn andre born. 

Familiepolitikken dei siste 15 åra
har primært vore tiltak for å sikra barnefamiliane
best mogeleg rammevilkår. Det gjeld både økonomisk
ved barnetrygda og ved å utvida omsorgspermisjonen i tilknyting
til fødslar. I tillegg har vi innført kontantstøtta
til småbarnsfamiliane for å dempa presset på familiane
medan borna er små. Når kvinner tek meir del i
lønna arbeid, har det også ført til ei stor
satsing på å byggja ut fleire og varierte barnehagetilbod.
I tillegg er det etablert andre tilsynsordningar for skuleborn.
Gjennom foreldrerettleiingsprogram og samlivstiltak har statlege
styresmakter hjelpt til med å støtta og styrkja
foreldrerolla i barnefamiliane. Siktemålet med dei tiltaka
eg nemnde til sist, er m. a. å førebyggja psykososiale
vanskar hos born og unge. 

Etter mi vurdering verkar det høgst
usannsynleg at nokon av desse nemnde familiepolitiske ordningane
har ført til alvorlege depresjonar hos den oppveksande
slekt. Tvert imot syner undersøkingar at foreldre stadig
bruker meir tid til samvær med borna sine. Det er heller
ikkje dokumentert at born og unge med utearbeidande mødrer har
dårlegare psykisk helse enn andre born. Hovudutfordringa
er, slik eg ser det, å gjera foreldre, andre vaksne og
hjelpeapparatet i stand til å støtta og hjelpa
born gjennom ulike typar kriser. Det skjer t.d. gjennom ein aktiv familiepolitikk
der ein m.a. legg til rette for at born og foreldre kan bruka meir
tid saman. 

  No stiller representanten tilleggsspørsmål
om noko heilt anna enn det det vart stilt spørsmål
om i fyrste omgang. Eg kan la vera å svara på det,
men eg skal iallfall prøva å svara noko. 

Når det gjeld delt omsorg for born
ved samlivsbrot, er problemstillinga ganske vanskeleg. Det kan fungera
for enkelte. For andre vil det absolutt ikkje fungera. Det kan òg
vera ganske traumatisk for born ikkje å ha ein heim som
dei kallar for sin heim, men stadig vekk ha to ulike heimar. Her
har ein mange problemstillingar som eg nok måtte hatt eit
eige innlegg om for skikkeleg å kunna underbyggja
og gje eit fyldig svar på. Problemstillingane er velkjende.
Eg har ingen planar om å endra barneloven på det
punktet som representanten spør om. Men som han òg
veit, har eg akkurat fått tilsendt ein NOU som bl.a. handlar
om denne problemstillinga. Den skal sendast ut på høyring,
og i neste omgang skal vi koma tilbake til Stortinget, og så får
vi ha ein full gjennomgang av problemstillingane når den
tida kjem.





                

  Noreg ratifiserte FNs kvinnekonvensjon i 1981.
 Som part i konvensjonen er Noreg forplikta til å rapportera
til FN"s Committee on Elimination of Discrimination Against
Women, den såkalla CEDAW-komiteen, kvart fjerde år
om kva vi gjer for å oppfylla dei krava konvensjonen set.
 Noreg skal no levere sin femte rapport.

CEDAW-komiteen har utarbeidd særskilde
retningslinjer for kva rapportane skal omtala.  Mellom anna gjeld dette
endringar i regelverket og faktiske endringar i samfunnet som påverkar
kvinners liv, og eventuelle vanskar med å fylla krava i
konvensjonen.  Det går òg fram av desse retningslinjene
at rapport nr. 2 og dei påfylgjande rapportane skal fokusera
på perioden 

etter

 at den førre rapporten
vart levert.  For Noregs del vil det seia perioden frå 1994
og framover.

Barne- og familiedepartementet har vore ansvarleg for å koordinera
arbeidet med rapporten, men alle departementa og Likestillingsombodet
og Kompetansesenter for likestilling vart inviterte til å koma
med innspel til rapporten på sine respektive
fagfelt.  Dette har dei ulike fagmiljøa i stor grad gjort.
 Eg meiner at vi på dette viset sikrar tilstrekkeleg oppdaterte
innspel om utviklinga i Noreg i den aktuelle perioden.  Eg har merka meg
at Likestillingsombodet kritiserer ein rapport der ho sjølv
har hatt høve til å påverka innhaldet – og
har òg gjort det.  Sjølv meiner eg at rapporten
oppfyller dei krava retningslinjene pålegg oss.  Han er
heller ikkje mindre omfangsrik eller detaljert enn dei fire tidlegare rapportane
frå Noreg.  Desse har blitt godt mottatt i FN-systemet.

I den grad rapporten på enkelte temaområde
ikkje er særleg omfangsrik, har det si årsak i
at det ikkje har skjedd større legale eller faktiske endringar
på desse områda i tida sidan 1994.  Tilhøvet
på desse områda vil då gå fram
av dei tidlegare rapportane frå Noreg som finst hjå CEDAW-komiteen.
 Dette gjeld t.d. artikkel 15 i konvensjonen, som set krav til likskap
for loven for menn og kvinner og til like høve til å nytta
juridiske rettar.

Utkastet til rapport vart sendt til eit utval
kvinne- og likestillingspolitiske organisasjonar og til Likestillingsombodet
og Kompetansesenter for likestilling.  Dei vart alle inviterte til å kommentera
og supplera rapporten på engelsk, slik at kommentarar frå dei
kan supplera innhaldet i rapporten og/eller leggast ved
rapporten når han blir send til CEDAW-komiteen.  Eg meiner
at vi har gitt likestillingsapparatet og organisasjonane høve
til å bli høyrde i FN om kva dei tykkjer om tilhøva
for kvinner i Noreg i dag.  Eg understrekar at dei kritiske kommentarane
til ombodet er omsette og vil bli lagde ved rapporten.  Eg vil òg
understreka at dette ikkje er noko vi er forplikta til å gjera,
men vi gjer det likevel for å gi CEDAW-komiteen eit breiare
bilete av norsk røyndom og ulike politiske syn enn det
ein statleg rapport åleine vil kunna gi.

Eg har så langt berre registrert to
kommentarbrev frå organisasjonane i tillegg til kommentarane
frå ombodet og Likestillingssenteret. Eg noterer òg
at det har vore ei viss interesse frå organisasjonane også etter
at rapporten vart omtalt i media. LO og NHO har på førespurnad
fått rapporten og gitt sine kommentarar. 

Rapporten vil bli supplert på enkelte
punkt på bakgrunn av dei kommentarane vi har mottatt. Elles
vil, som nemnt, dei skriftlege innspela frå kommentarrunden
bli lagde ved rapporten slik dei er, men eg ser det ikkje som føremålstenleg å senda
rapporten ut på ein ny kommentarrunde, då rapporten
alt er forseinka.

Når dette er sagt, vil eg òg
seia at eg har merka meg kritikken frå Likestillingsombodet
om deltakinga frå dei frivillige organisasjonane i arbeidet
med rapporten. Eg vil sjå til at departementet går
gjennom rutinane for utarbeiding av rapporten til CEDAW-komiteen,
og at vi vurderer korleis vi på eit tidleg tidspunkt i
arbeidet med komande rapportar kan trekka inn frivillige organisasjonar
og andre ikkje-offentlege instansar som arbeider med likestillingspolitiske
problemstillingar. Eg kan òg opplysa at Regjeringa vil
vurdera å laga felles retningslinjer for rapportering om
dei ulike menneskerettskonvensjonane Noreg er bunde av.

  Nei, statsråden har ikkje dårleg
samvit på likestillingsområdet. Og eg kan opplysa
representanten om at då den siste rapporten vart send inn,
i 1994, var han ikkje til høyring i det heile. Vi har trass
i alt sendt han til ein god del organisasjonar. Ein av dei organisasjonane
som har gått ut og kritisert oss offentleg, har ikkje sendt
nokon kommentarar tilbake til departementet endå dei fekk
moglegheit til å vere med på å påverke
innhaldet i rapporten. Det meiner eg faktisk er eit spel for galleriet
i høve til det arbeidet vi har gjort. Men som eg òg
nemnte i svaret mitt, ynskjer vi i neste omgang å syta
for at alle dei ulike organisasjonane som det er naturleg å spørja
om innspel, skal få høve til det på eit
tidlegare tidspunkt. 

Når eg ser på dei fire rapportane
som er sende inn før, har dei nokre gonger blitt sende
til alle, andre gonger har dei ikkje blitt sende ut i det heile.
I 1994 – då det ikkje var eg som var minister,
men ein representant frå eit heilt anna parti – var
det ingen som fekk rapporten til høyring, så det
har vore litt ulik praksis på det området. Men
som sagt, eg har ikkje dårleg samvit på dette
området. Og eg trur rapporten blir god til slutt, når
vi no skal senda han over til CEDAW-komiteen.





                

