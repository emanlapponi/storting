 Status som knutepunktinstitusjon inneber ein
modell for langsiktig finansiering der finansieringa er delt mellom
staten og regionen. Staten dekkjer 60 pst. av det ordinære
offentlege driftstilskottet, mens regionen dekkjer 40 pst.
Det er ein føresetnad for statstilskottet at regionen løyver
sin del.

Fire festspel/festivalar har pr. i
dag status som knutepunktinstitusjon. Det er Festspillene i Bergen,
Festspillene i Nord-Norge, Olavsfestdagene i Trondheim og Molde International
Jazz Festival.

Kultur- og kyrkjedepartementet har i forslag
til statsbudsjett for 2005 foreslått Førde Internasjonale
Folkemusikkfestival som ny knutepunktinstitusjon, i tråd
med tilrådinga i Innst. S. nr. 155 for
2003-2004 frå familie-, kultur- og administrasjonskomiteen
om kulturpolitikk fram mot 2014, altså om kulturmeldinga.

Festspillene i Elverum er ein viktig arena
for formidling av klassisk kammermusikk og har gitt uttrykk for
eit ynske om å få status som knutepunktinstitusjon.
Også andre festspel og festivalar har forventningar om å få slik status,
jr. Innst. S. nr. 155, som eg òg nemnde
i stad.

I innstillinga har eit fleirtal i komiteen
gått inn for at ein i åra som kjem, gir knutepunktstatus
til fleire festivalar, og dei nemner dei med namn. Festspillene
i Elverum er ikkje blant dei som er nemnde. Det betyr ikkje at Festspillene
i Elverum ikkje kan få slik status, men spørsmålet
må bli vurdert i ein større samanheng.

Departementet vil difor sjå nærare
på spørsmålet og leggja opp til ei heilskapleg
prioritering i tråd med Stortingets føresetnader.
Dette vil skje i samråd med dei regionale bidragsytarane,
kommunen og fylkeskommunen.

 Når det gjeld status som knutepunktinstitusjon,
må det liggja føre eit forpliktande samarbeid,
altså eit regionalt vedtak om medfinansiering. Dette er
ein nødvendig føresetnad. Han er ikkje heilt avgjerande,
men han er nødvendig, ikkje som ved fleire festivalar som òg
har støtte lokalt og regionalt.

Så går det fram av kulturmeldinga
at departementet ser det som ynskjeleg å prioritera ei
utviding av rammene for festivalstøtteordninga under Norsk
Kulturråd. Tildeling av midlar må då byggja
på ei vurdering av kvalitet, på oppslutning og
på lokalt ankerfeste. Det vil òg vera ei meir
fleksibel utnytting av statlege midlar til festivalane.

No hadde det òg vore ein fordel dersom
Elverum hadde fått eit fleirtal i Stortinget i forhold
til dei som vart nemnde. Det fekk dei ikkje.

Eg har ikkje sjølv vore på festspel
i Elverum, men eg har høyrt mykje bra om det. Det er ikkje
det som skal bety noko når det gjeld kven som skal få status
knutepunktinstitusjon. Vi ynskjer å sjå på dette
heilskapleg og ta eitt steg om gongen i forhold til dei som vi klarer å innlemma.
Det er òg eit økonomisk spørsmål.

 Det naturlege tidspunktet er ved kvart budsjettframlegg.
Vi skal følgja opp kulturmeldinga, og eit av punkta i kulturmeldinga
er at vi ynskjer òg å utvida talet på knutepunktinstitusjonar,
og då vil sjølvsagt Elverum bli vurdert.

Eg trur ikkje det er mangel på invitasjon
som gjer at eg ikkje har vore på Elverum enno, det er vel
heller kanskje mangel på tid. Det skjer veldig mykje sommarstid. Litt
ferie skal ein òg ha innimellom alle desse hyggelege aktivitetane.

Eg er einig med representanten Storberget når
han peikar på det geografiske tyngdepunktet, frå Bergen
opp til Harstad, og så har vi ingen på det indre
austlandsområdet. Kvaliteten er sjølvsagt det
viktigaste, men eg trur ikkje det er kvaliteten det skortar på når
det gjeld Elverum. Men geografi bør vi òg skula
til, for å seia det slik, når det gjeld kven vi
skal innlemma i neste omgang.

Det er òg slik at når ein
ser på kva som får fleirtal og mindretal i komiteen,
er det kanskje endå meir tilfeldig enn det vi i departementet
tek stilling til – eg vil påstå det er
meir tilfeldig. Det har noko med representantane si geografiske
tilknyting og ein del slike ting å gjera. Det burde eigentleg
ikkje telja.

Eg tek med meg oppfordringa frå representanten
Storberget, og vonar at vi ikkje må venta altfor lenge
med å vurdera Elverum.





                

