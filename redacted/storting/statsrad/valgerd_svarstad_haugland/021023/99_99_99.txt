 Bergseminarbygningen på Kongsberg
er eit kulturminne av stor symbolsk, kulturhistorisk og antikvarisk
verdi, som òg spørjaren understreka. Når
Forsvaret no ikkje lenger har bruk for eigedomen, ser
eg det som veldig viktig at han forblir i statleg eige, og om mogleg
blir brukt til kulturformål.

Kultur- og kyrkjedepartementet fekk 16. september
i år brev frå Avhendingsprosjektet i Forsvarsbygg
om avhending av Bergseminaret på Kongsberg. Forsvarsbygg legg
opp til å avhenda Bergseminaret til takst, og det er seinare
gjort framlegg om ein takst på rundt 7 mill. kr. Kultur-
og kyrkjedepartementet svarte Forsvarsbygg innan fristen gjekk ut
7. oktober i år. I svarbrevet viste departementet til at
Bergseminaret er ein kulturpolitisk viktig bygning som bør
bli verande i statens eige. Dette kan blir gjennomført
ved at Forsvarsdepartementet overfører Bergseminaret til
Kultur- og kyrkjedepartementet, som stiller seminarbygningen til
disposisjon for Norsk Bergverksmuseum. Museet forvaltar
i dag det statseigde kulturminnet Kongsberg Sølvverk. Kultur-
og kyrkjedepartementet har tidlegare fått melding om at
avhending av Bergseminaret ville skje vederlagsfritt. Det er difor korkje
i budsjettet for 2002 eller i budsjettet for 2003 lagt inn
midlar for kjøp av bygningen.

Kultur- og kyrkjedepartementet har alt vore
i kontakt med Forsvarsbygg for vidare oppfølging av saka.
Riksantikvaren, Norsk Bergverksmuseum og Kongsberg kommune vil òg
bli kopla inn. Sjølv vil eg ta kontakt med forsvarsministeren
for å drøfta spørsmålet om avhending
med henne.

 Som eg sa i mitt svar til representanten, har
vi faktisk sendt eit svarbrev som viser til at departementet òg
meiner at dette er ein viktig bygning. I og med at det der var noko
andre premissar i forhold til vår oppfatning
av avhendingskrav, må vi ha ein ny runde. Men eg håpar
at vi skal klara å koma ut av dette på ein måte
som gjer at vi får bevart bygningen til det føremålet
som òg representanten ynskjer at ein skal bevara han til.

 Som eg prøvde å svara i mitt
førre innlegg, var nokre av føresetnadene for å avhenda
bygningen endra, og dei midlane som då vart kravde frå oss,
er ikkje på budsjettet for 2002 og heller ikkje
for 2003. Difor må vi gå nokre nye rundar.

Eg har den same målsetjinga
i forhold til denne bygningen, og eg håpar vi skal lukkast
med den prosessen som vi no er inne i. Det er i alle
fall mi målsetjing.





                

