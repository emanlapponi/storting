  Fyrst innleiingsvis til problemstillinga der
Anneliese Dørum seier at Forsvaret skal senda soldatar:
Eg vil retta det til at Forsvaret har tilbydt besøk av
soldatar dersom barnehagar og skular ynskjer å ta imot
dei.

I samband med «Battle Griffin» vil
det vera mange soldatar i Trøndelag. Ei slik øving
kan ikkje gå føre seg utan at nærmiljøet
legg merke til det. Det kan òg virka skremmande dersom
ein ikkje er klar over kva det er som går føre
seg.

Både barnehagen og skulen skal vera
aktive i forhold til samfunnet omkring. Dette er nedfelt i planverket
for både barnehage og skule. Eg ser det difor som positivt
at borna blir gjorde kjende med det som skjer i nærmiljøet. Både
i barnehagen og i skulen skal verksemda gå føre seg
i forståing og samarbeid med heimane. Eg går ut
frå at dei opplegga Forsvaret tilbyr i samband med denne konkrete øvinga,
er drøfta i foreldreråd og samarbeidsutval i dei
barnehagane og skulane det gjeld. Eg går òg ut frå at
barnehagestyrarar og rektorar har vurdert om opplegget passar for
dei borna det gjeld, og at det blir tatt særleg omsyn til
born med bakgrunn frå krigsherja land. Barnehagestyrarar
og rektorar er kompetente til å gjera slike vurderingar.

Når det no skal gå føre
seg ei omfattande øving i Forsvaret sin regi i Trøndelag,
er det viktig at barnehagane og skulane er informerte og kan fortelja
borna kva dette inneber, og kvifor ein held ei slik øving.
I samband med denne øvinga har Forsvaret gitt eit tilbod
om informasjon til barnehagane, både for å gi
sakleg informasjon og for å hindra at born blir redde,
på same måten som at t.d. representantar frå politiet
kan komma til institusjonane for å gi informasjon om kva
arbeidet deira går ut på. Slike samarbeidsprosjekt
har lange tradisjonar både i barnehage og skule.

Eg synest det er bra at Forsvaret har tatt
dette initiativet. Slike store øvingar vil alltid få innverknad
på dei miljøa dei går føre seg
i. Initiativet deira tyder på at dei tek ansvar for at øvinga
skal vera best mogleg kjend på førehand, slik
at ho ikkje gjer unødig skade eller skapar unødig
redsle hos borna. Tvert imot, dei kan få sjå at
soldatane er vanlege menneske, dei òg.

  No er det ikkje eg som har myndigheit til
verken å godkjenna eller avvisa dette opplegget. Og eg
må ærleg innrømma at då eg høyrde
om dette fyrste gongen, var òg min refleksreaksjon slik
som representanten Dørum sin har vore i spørsmålsstillinga
og oppfylginga. Men då eg gjekk inn og såg på opplegget,
vart eg veldig roleg. Det som kan vera eit problem, er sjølvsagt
at dette kjem bardus på borna, altså at
dei møter øvinga utan å kjenna noko til
ho på førehand. Eg har òg lyst til å understreka
at når dette informasjonsopplegget skal skje, er det ikkje
snakk om at førskulelærarane, barnehagepersonellet
eller lærarane skal gå ut av klasserommet og overlata
heile arenaen til soldatar. Dette må sjølvsagt
skje i eit samarbeid mellom fagpersonell og soldatar, slik at borna
får ein skikkeleg informasjon. 

Eg er heilt samd med representanten Dørum
i at born ikkje kan påleggast ansvar for eigen tryggleik,
men eg synest likevel det er viktig at dei får denne informasjonen på ein
så god og pedagogisk måte at dei ikkje blir skremde
når ting skjer i nabolaget deira.





                

 For det fyrste vil eg gi uttrykk for at eg
deler representanten Valle si bekymring over at vi for tida synest å ha
ein aukande tendens til vald og kriminalitet blant born og unge.
Mellom anna er det urovekkande at så mange unge ransmenn
har innvandrarbakgrunn – 80 pst. faktisk. Dette er ei utfordring
som går langt utover barnevernet sitt ansvarsområde,
men der barnevernet må ta, og tar, sin del. Barne- og familiedepartementet
har på ulike måtar engasjert seg i arbeidet for å førebygga
alvorleg problemutvikling blant born og unge. Når det gjeld
born og unge med etnisk minoritetsbakgrunn, vil departementet framleis
legga til rette for tiltak i det førebyggande arbeidet
og i hjelpeapparatet. Mellom anna arbeider vi med å systematisera
den kunnskapen som finst om born, ungdom og familiar med flyktning-
og innvandrarbakgrunn, og å vidareføra etterutdanningstilbod
for personell i barnevernstenestene, særleg i dei større
byane og i kommunar med mange innvandrarar. Vidare vil vi styrka
rettleiingstilboda i fylke og kommunar med stor innvandrarbefolkning.
Eg vil òg ta initiativ til ei brei open høyring
om desse spørsmåla.

Barne- og familiedepartementet har ein eigen
budsjettpost retta mot ungdomsarbeid i dei større byane.
Dei siste åra har vi lagt inn ei særleg satsing
i Oslo, Bergen og Trondheim med vekt på tiltak for utsette
grupper av born og unge, ungdom med innvandrarbakgrunn, og tiltak
og prosjekt som kan gjera ungdom sin fritidssituasjon betre. Sjølv
om det alt er gjort mykje for å dempa negativ utvikling,
er det framleis behov for engasjement og løyvingar frå departementet
si side.

Hausten 1997 lanserte Barne- og familiedepartementet
ein handlingsplan for born og unge med alvorlege åtferdsproblem.
Som eit ledd i denne har departementet frå 1. januar 1998
finansiert ei forskareining ved Psykologisk institutt, Universitetet
i Oslo. Denne forskareininga skal ta initiativ til eiga forsking
om førebygging og behandling av åtferdsvanskar
ved sida av å driva grunnopplæring og etter- og
vidareutdanning i behandlingsarbeidet for denne gruppa. Forskareininga
vil òg arbeida med nokre behandlingsmetodar som kan visa
til dokumenterte og lovande behandlingsresultat. Mellom anna er
det etablert eit samarbeid med Oregon Social Learning Center om
ein metode som går ut på trening av foreldre og
fosterforeldre i samspel med born, for å fremma positiv
og redusera negativ oppførsel. Ein annan metode, som òg kjem
frå USA, og som vil bli tatt i bruk i Noreg i samarbeid
med fylkeskommunane, rettar seg mot dei mest kriminelt belasta med
alvorlege åtferdsvanskar. Denne metoden går ut
på sterk involvering av foreldre, lærarar og nærmiljø.
Behandlinga skjer i heimemiljøet med intensiv oppfylging
av behandlarar… (presidenten klubber).

Ja, president, eg har ein del igjen av svaret
mitt. Det er ei vanskeleg problemstilling, og eg vonar eg kan få lov
til å fullføra.

