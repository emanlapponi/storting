  Det er rett at Noreg den 7. august 1996 vart
dømd for brot på Menneskerettskonvensjonens
artikkel 8 i ei barnevernssak. Menneskerettsdomstolen kom etter
ei konkret vurdering til at det i denne saka ikkje var tilstrekkeleg
grunn for å treffa så inngripande vedtak som nekting
av samvær og fråtaking av foreldreansvar med sikte
på adopsjon. Det Menneskerettsdomstolen vurderte og tok
stilling til, var grunngjevinga av desse vedtaka på den
tida dei vart fatta, altså i 1990. Menneskerettsdomstolen
sin dom avgrensar seg til kommunen si handsaming av saka. Domstolen
kritiserte ikkje fylkesmannen eller dei norske domstolane si handsaming
av saka. Menneskerettsdomstolen tok heller ikkje stilling til kva
som skulle skje med barnet i 1996 eller seinare.

Eg vil presisera at det i denne saka aldri
har vore tale om å tilbakeføra barnet til den
biologiske mora, før i den aller siste tida. Menneskerettsdomstolen
konkluderte i dommen med at norske styresmakter ikkje braut Menneskerettskonvensjonens
artikkel 8 då omsorga for barnet vart tatt og seinare oppretthalden.

Den vidare oppfølginga av den konkrete
saka høyrer under barnevernet og domstolane sitt ansvarsområde. Kva
som skal skje med barnet, må avgjerast ut frå kva som
i dag er til beste for barnet. Eg har som barne- og familieminister
ingen rett til å gripa inn i handsaminga av denne saka
i dag. Kompetansen til å gi samtykke til adopsjon høyrer
under fylkesnemnda sitt ansvarsområde. Fylkesnemnda er
eit uavhengig statleg organ, som ikkje kan instruerast av departementet
i handsaminga av enkeltsaker. Fylkesnemnda sine vedtak kan bringast
inn for domstolane til rettsleg overprøving.

Når det gjeld dei generelle spørsmåla
som saka reiser, informerte Barne- og familiedepartementet barnevernet om
desse i 1996. Alle kommunar, fylkesmenn, fylkeskommunar og fylkesnemnder
fekk tilsendt dommen i norsk omsetting saman med eit orienteringsskriv
frå departementet. Det vart understreka i brevet at det
er viktig at styresmaktene syter for at praktisering av barnevernlova
skjer i samsvar med dei vilkåra som dommen stiller opp.
Eg vil òg minna om at det går fram av dommen at det
ikkje var regelverket, men praktiseringa av regelverket i denne
konkrete saka som domstolen fann konvensjonsstridig. Som kjent er
barnevernlova også endra på vesentlege område
sidan den aktuelle saka vart handsama av norske styresmakter.
Mellom anna er rettstryggleiken styrkt gjennom oppretting av fylkesnemndene,
og born og foreldre sin rett til samvær med kvarandre er
blitt presisert i lov og forarbeid.

Eg vil òg føya til at det,
m.a. på bakgrunn av dommen i Menneskerettsdomstolen, er
sett i gang ei evaluering i regi av Norges forskningsråd
av barnevernlova § 4-20 som gjeld fråtaking
av foreldreansvar. I evalueringa vil det bli sett nærare
på om innhaldet i § 4-20 og praktiseringa
av denne er i samsvar med dei krava som Menneskerettskonvensjonen
stiller. Evalueringa vil venteleg vera klar i løpet av
inneverande år.

Gunnar Breimo hadde
hver overtatt presidentplassen.

  Her er det ikkje snakk om at barne- og familieministeren
fråskriv seg det ansvaret som eg har, for det er eg meg
veldig bevisst. Det som òg sannsynlegvis representanten
veit godt, er at det er fylkesnemnda og domstolen som skal følgja opp
norsk lovverk. Barneministeren skal ikkje gripa inn konkret i slike
saker. Det trur eg òg representanten veit, og det er eit
lovverk som Stortinget har vedtatt at skal fungera på den
måten. Eg kan gå inn og få informasjon om
saker, men eg har altså ikkje makt til å gripa
inn og avgjera at fylkesnemnda skal omgjera vedtak. Det ligg utanfor
mitt ansvarsområde, og det trudde eg at representanten
visste.

Dommen slo fast at det som skjedde den gongen
i 1990, var feil. Det vi kan gjera med den dommen, er at vi kan
læra av han, slik at slike vedtak ikkje blir gjorde seinare
på feil premissar. Men dommen sa ingen ting om kva som
skulle skje med dette barnet i ettertid. (Presidenten klubber.)
Vi må hugsa på at dette barnet har levd hos fosterforeldre
frå det var nokre få veker gammalt og fram til
i dag utan kontakt med mora før heilt til det siste. Det må òg
bety noko.

  Påstanden om at statsråden
meinte det ikkje hadde «noen betydning», skal
eg la ligga. Eg er ikkje heilt sikker på om eg kjenner meg
igjen med omsyn til den påstanden. 

Men det har, slik føresetnaden har
vore heile tida, sjølvsagt vore lagt opp til ei brei evaluering
av kontantstøtta, nettopp for å sikra
best mogleg kunnskap om korleis ordninga verkar. Eg har gjort greie
for dei ulike elementa i denne evalueringa som svar på skriftleg
spørsmål frå representanten Fossum i
februar i fjor. Føresetnaden har heile tida vore at forskingsrapportar,
prosjektresultat og statistikk om bruken blir offentleggjorde etter
kvart, så snart dei ligg føre, slik at vi alle
kan dela kunnskapen.

Statistisk sentralbyrå har alt gjennomført
og publisert to undersøkingar om kva planar familiane har
for kontantstøtta og korleis dei vil bruka denne – våren
1998 og våren 1999. Norges forskningsråd koordinerer
eit miniforskingsprogram som skal dekka problemstillingar som Stortinget
var opptatt av under debatten om kontantstøtta – konsekvensar
for likestilling og arbeidsmarknad, konsekvensar for utsette barnegrupper,
distriktsverknader og fordelingsverknader. Resultata her vil koma
i løpet av dette året og neste år. Fleire
forskarar har alt publisert rapportar med kontantstøtte
som tema. Departementet har òg tatt initiativ til å få sett
i gang meir langsiktig forsking på feltet. Både
trygdestatistikk og barnehagestatistikk blir produsert løpande
og gir oss kunnskap om bruken av ordninga. Budsjettproposisjonen
i haust gjorde greie for det vi visste i august i fjor, og dette
skal vi følgja opp med omtale òg i budsjettproposisjonen
i år. 

I tillegg tar eg sikte på å orientera
Stortinget samla om erfaringane med kontantstøtteordninga
i løpet av denne stortingsperioden, mest sannsynleg våren
2001. Då har vi to års erfaring med ei fullt utbygd
ordning, og familiane med born i denne alderen har kunna planlegga
omsorga der dei var sikre på at kontantstøtteordninga
fanst. Kva form denne tilbakemeldinga vil få, er det ikkje
tatt stilling til enno. Det må vi sjå i samanheng
med dei andre sakene frå Regjeringa til Stortinget i denne
perioden. Men så snart det er klart, vil vi orientera om
det.

  Representanten seier at det var
eit «oppsiktsvekkende» oppslag i Nationen
for ei tid tilbake. Eg reknar med at representanten les Nationen
dagleg. Om ho gjer det, vil ho ha sett at det oppslaget har eg korrigert.
Eg har sagt at sjølvsagt skal Stortinget få dette
tilbake. Vår intensjon har heile tida vore å gi
ei samla vurdering. Det den som uttalte seg til Nationen, ikkje
kunne svara klart på, var på kva måte, for
det har vi faktisk ikkje vedtatt enno. Men når vi har bestemt
oss for det, skal Stortinget få beskjed.

Stortinget skal få eit samla resultat
av det vi veit om konsekvensar av kontantstøtta, med alle
dei problemstillingane som vi reiste i proposisjonen, og som Stortinget var
opptatt av i innstillinga og i debatten. Som eg òg sa i det
fyrste svaret mitt, vil det sannsynlegvis koma våren 2001.
Det skal iallfall koma i løpet av denne stortingsperioden.

  Ut frå den måten representanten
formulerer spørsmålet på, høyrer eg
iallfall kva ho ynskjer skal bli resultatet av desse evalueringane.
Eg må då innrømma at eg håpar
resultatet er noko meir positivt enn det representanten trur det
kjem til å bli. Men eg har aldri lagt skjul på at
dersom det er store negative utslag, må vi sjølvsagt
sjå på regelverket. Det gjer vi i høve
til alle reformer. Dette er ikkje den fyrste reforma som
er endra etter at ho vart vedtatt og sett i verk. Eg kan jo visa
til Finland, der dei har hatt kontantstøtte no i 10-15 år,
og det er gjort endringar undervegs fleire gonger. Så sjølvsagt
er vi opne for det. 

Det er ikkje sikkert representanten Bekkemellem
   Orheim og eg er like einige i kva som er dei katastrofale konsekvensane
her, men eg vil tru at forskinga og evalueringa vil visa oss kvar
vi eventuelt må gjera endringar, dersom det blir nødvendig.





                

