 Eg har på vanleg måte
lagt spørsmålet frå representanten Lund Bergo
fram for leiinga i NRK.

NRK sin distriktsorganisasjon
har gjennomgått omfattande omorganisering og effektivisering
dei siste åra. Målet har vore å styrkja
den journalistiske slagkrafta og samstundes få NRK sine
budsjett i balanse.

Ein del av innsparingane i 2002 og 2003 vart
gjord i samband med samanslåinga av distriktskontora i
Hedmark og Oppland, i Trøndelag, i Nord-Noreg og på vestsida
av Oslofjorden. Det var heile tida ein føresetnad
at innsparingane primært skulle skje innanfor
leiing, administrasjon og
støtteapparat. I tillegg skulle etableringa av fleire fellessendingar
frigjera ressursar til auka journalistisk satsing i dei
aktuelle regionane.

NRK opplyser at sjølv om redaksjonelle
ressursar i nokon grad òg er ramma, er hovuddelen av innsparingane
gjord gjennom effektiviseringar i leiing og administrasjon. I tillegg
har etablering av fleire fellessendingar frigjort ressursar, slik
at det i dag står fleire journalistårsverk bak
kvart sendeminutt på dei fire samanslåtte
kontora enn det var tidlegare. Samanslåing av distriktskontora
har òg opna for å oppretta fleire nye
lokalkontor.

NRK opplyser òg at dei no har sett
i gang arbeidet med å flytta ut journalistårsverk
frå Marienlyst til distrikta. Kirkenes, Trondheim og Bergen
har difor fått tilført nye journaliststillingar
frå januar 2004.

Hovudsaka må etter mi meining vera
at kvaliteten på sendingane blir like gode eller
betre. Eg kan her nemna at lyttartalet for 2003 viser auka
oppslutnad om distriktssendingane. I fjor lytta kvar tredje
nordmann dagleg til minst éi distriktssending. Nord-Trøndelag
og Hedmark var to av fylka som hadde størst auke
i lyttaroppslutnad. Dette tyder på at samanslåinga
ikkje har gått utover kvaliteten på det
redaksjonelle produktet.

 Eg synest det siste spørsmålet
er litt vanskeleg å svara på.
Det som er viktig for lyttarane, er at det er gode program
som blir sende. Det er opplagt at det at ein brukar fleire journalistminutt
pr. minutt som blir sendt, bør i alle fall bety
at kvaliteten blir heva. Med så mange tilbod som vi har
i dag, på ulike radiokanalar, opplever vi at det er fleire som
lyttar på distriktssendingane, og det betyr at det er kvalitet
over dei. Dersom dei ikkje gir oss noko av kvalitet,
lyttar vi heller ikkje på dei. Den norske
befolkninga blir meir og meir oppteken av kvalitet og av kva dei
lyttar til, og dei lyttar til det dei synest er best å lytta
til.

Når dei kontora som har vore
med i ein samanslåingsprosess, får den
største auken i lyttartal, tek i alle
fall eg det som eit teikn på at lyttarane er nøgde.
For meg er det viktige som generalforsamling i NRK å følgja
med på at programma blir betre, og at kvaliteten blir heva,
og så langt har eg ikkje grunn til å bli
uroa.

 Som eg sa i det fyrste svaret mitt, opplyser
NRK at dei har sett i gang eit arbeid med å flytta ut journalistårsverk
frå Marienlyst til distriktskontora. Eg nemnde bl.a. Kirkenes
som eit av dei kontora som har fått auka bemanning
i inneverande år. Talmaterialet som det vart opplyst om
i artikkelen i Journalisten, er feil. Det er ein reduksjon
i talet på journaliststillingar eller redaksjonelle årsverk,
det er rett, men ikkje så stor reduksjon
som bladet Journalisten opplyste om.

Poenget er at når NRK skal få økonomien
i balanse, må dei òg sjå på årsverka.
Det dei seier, er at dei fleste av dei reduksjonane som har skjedd,
har kome på administrative stillingar, tekniske
stillingar og ikkje på journaliststillingar,
for det er noko av det dei ynskjer å hegna om.
At det òg er ein reduksjon der, må vi
godta, men vi må følgja nøye
med på at kvaliteten på programma ikkje blir
dårlegare, og der er eg heilt sikker på at lyttarane
vil gi oss ganske klare signal i forhold til lyttartal.

Så følgjer eg vidare med
i det som skjer i NRK, og ein del av det som representanten antyder
kjem til å skje, er iallfall informasjon som eg ikkje
kjenner til. Den skal eg innhenta for å sjå kva
vi eventuelt skal gjera med det.





                

