 Den tidlegare soknepresten i Kautokeino fekk
avskjed frå embetet ved dom i Hålogaland lagmannsrett
i januar i fjor. Høgsterett sitt kjæremålsutval
nekta i mai anke fremja til Høgsterett. Domen
er dermed rettskraftig.

Ein viktig del av grunngjevinga for avskjeden
var at soknepresten avviste tilsyn frå biskopen. At han
fekk avskjed på grunn av sitt syn på homofili,
får stå som representanten Sortevik si meining.
Sjølv trur eg nok ikkje at ytringsfridomen i Noreg
har så dårlege kår at ein domstol ville
godteke avskjed av ein prest med ei slik grunngjeving.

Ein konsekvens av domen var tap av presterettane, dvs.
retten til å kunna gjera teneste som prest i Den norske kyrkja.
Presterettane kan i enkelte høve givast tilbake, men
kyrkjestatsråden kan ikkje gi nokon rett til å vera prest utan
at vedkommande biskop har tilrådd det.

La meg elles minna om at det ikkje
er departementet, men bispedømmerådet som tilset
prestar i Den norske kyrkja, og at det aldri
blir tilsett sokneprestar utan at soknerådet
har fått høve til å uttala
seg om kven av søkjarane rådet ynskjer.

 Eg er einig i at vi ynskjer å overføra
meir makt til Kyrkja sjølv. Det er nettopp difor
det ville vera galt av meg å gripa inn i denne
saka. Her er det faktisk dei kyrkjelege organa som har vurdert situasjonen.

Eg vil minna om at eg ikkje kan gripa
inn utan at eventuelt vedkommande biskop
tilrår meg å gjera det. Eg synest at det er rett
at det skal gå den vegen. Det må koma
som eit innspel frå biskopen til meg dersom eg skal gripa
inn. Det andre er at når ein tilset sokneprestar,
er det ikkje statsråden, Regjeringa eller
Kongen som gjer det – det gjer ein i dei enkelte bispedømma.
Dei høyrer alltid på kva soknerådet sjølv seier
i høve til kven ein vil ha. Dette er den fridomen
som Kyrkja skal ha, og som eg ikkje vil gripa inn i.

 Eg kan godt tenkja meg å gå inn
og sjå på den saka. Eg veit at førre gong
vi sat i regjering òg vart det arbeidd med alternative tilsynsmodellar.
Eg vil gjerne ta initiativ til å sjå på den saka – den
har lege død mens det har vore ei anna
regjering. Eg kan likevel ikkje ta initiativ
til å gi tilbake presterettane. Då er eg avhengig
av at det kyrkjelege organet sjølv ber om det. Men å sjå på ein
alternativ tilsynsmodell, det vil eg gjere.

Jørgen Kosmo hadde
her gjeninntatt presidentplassen.

