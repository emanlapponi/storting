  Det er all grunn til å ta på alvor
alle rapportane om overgrep i barnevernsinstitusjonar.
Dersom ein får kjennskap til at det har vore slike overgrep
utan at institusjonen eller tilsynet har reagert, er det mi meining
at forholdet skal meldast til politiet.

Mange av dei sakene som har vore slått
opp i media, er fleire år gamle, og dei er for lengst rydda
opp i. Oppslag i media er sjeldan representative for dei generelle
tilhøva. Departementet har god kontakt både med
fylkeskommunane, som har det faglege ansvaret for institusjonane,
og med fylkesmennene, som har tilsynet med dei. I fylkeskommunane
foregår det eit kontinuerleg arbeid for å forbetra
institusjonane.

Barne- og familiedepartementet har kvart år
sidan 1995 løyvd øyremerkte midlar for å styrkja
kompetansen i arbeidet med born og unge som vert plasserte på institusjon,
særleg born og unge med alvorlege åtferdsvanskar. Mellom
anna er det oppretta team eller rettleiingstenester som skal hjelpa
kommunane med å finna høvelege tiltak samt følgja
opp tiltaka. Mange fylkeskommunar arbeider òg med kvalitetssikring
av institusjonane som eit ledd i kompetanseutviklinga. Denne løyvinga
vil vi halda fram med.

I høve til dei private institusjonane
er det i 1998-99 gjennomført eit prosjekt i fylkeskommunane
der ein har gått igjennom alle dei private institusjonane
som fylkeskommunane nyttar. Føremålet er å luka
vekk dei tiltaka som ikkje held fagleg mål. Resultatet
ligg no føre i form av forslag til ein forpliktande prosedyre
for samarbeidet. Utan ein slik samarbeidskontrakt vil ein privat
institusjon i framtida ikkje bli brukt.

Departementet har i møte med fylkeskommunane streka
under det ansvaret dei har for 

alle 

institusjonar
for born og unge. For ytterlegare å presisera dette har
Stortinget nyleg vedtatt ei endring i barnevernlova § 5-8
som inneber at dersom fylkeskommunen vil bruka ein privat institusjon,
må han undersøkja om og eventuelt sørgja
for at institusjonen blir driven i samsvar med lova og elles på ein
fagleg forsvarleg måte.

I den seinare tida har mange fylkesmenn hatt
problem med å oppfylla lova sitt krav om åtte
besøk i året for institusjonar der born og unge
er plasserte etter tvangsparagrafane i barnevernlova. Men det er
ikkje det same som at dei har dårleg kjennskap til desse
institusjonane. Tilsynet finn stadig små og større
avvik, noko som både fører til pålegg
om forbetringar og i nokre tilfelle til inntaksstopp, eventuelt
stenging av institusjonen.

Årsakene til at tilsynet slit med å få talet
på tilsynsbesøk opp på det nivået
lova krev, er fleire. Som nemnt her i spørjetimen for eit
par veker sidan, har ressurssituasjonen i embeta vanskeleggjort
tilsynsarbeidet. Vi har òg hatt ein vekst i private institusjonar
som tek imot born og unge etter åtferdsparagrafane. Mange
av desse «institusjonane» er i realiteten private
heimar med berre ein eller to klientar. Likevel skal dei ha sine
lovbestemte tilsynsbesøk.

Eit viktig moment i høve til det spørsmålet
som er reist, er at det i dag er ein del ungdomar i institusjon
som ikkje skulle ha vore der. Ei ekspertgruppe oppnemnd av Noregs
forskingsråd på oppdrag frå Sosial- og
helsedepartementet og Barne- og familiedepartementet konkluderte
i 1998 med at ungdom med alvorlege åtferdsproblem ikkje
har særleg nytte av opphald i institusjon. På bakgrunn
av denne konklusjonen har desse to departementa sett i gang eit
omfattande arbeid for å utvikla alternativ til institusjonsplassering
av born og unge med alvorlege åtferdsproblem. Dei nye metodane
er familie- og nærmiljøbaserte og har som målsetting å førebygga
institusjonsplassering. Ved såleis å flytta ressursane
over mot det førebyggande feltet vil ein kunna gi betre
hjelp til dei med åtferdsproblem, samstundes som institusjonane
blir betre for dei som treng dei.

For å halda høg beredskap
og fokusering på moglege overgrepssituasjonar i institusjonane
har departementet òg eit arbeid i gang for å laga
retningsliner og rutinar for korleis institusjonane skal handsama
tilfelle der det er mistanke om seksuelle overgrep gjorde av tilsette.
Dette arbeidet vil bli avslutta på nyåret og omfattar òg
skular og barnehagar.

Vi kan aldri gardera oss mot overgrep, verken
i barnevernsinstitusjonar eller andre plassar. Vi kan berre gjera vårt
beste for at overgrep ikkje skal skje. Min strategi i høve
til dette vil vera å halda fram med det gode arbeidet som
vi alt har sett i gang.

  Eg vil understreka at begge dei
to sakene som representanten nemnde, er heilt klart uakseptable,
og det vart òg gripe inn umiddelbart. Ein burde ha gripe
inn før, slik at det ikkje hadde skjedd.

Det kjem på ein måte ei gjentaking
av delar av mitt førre svar. Noko av det som er nytt som
vi har gripe fatt i, er faktisk kvalitetssikringa av alle dei private
institusjonane som vi har. Som representanten veit, har vi fått
mange nye private institusjonar, og vi ser at vi må følgja
nøye med i forhold til kvaliteten dei kan tilby ungdomen
og borna. 

Den kvalitetssikringa som eg nemnde i mitt
førre svar, er ny, og den har vi sjølvsagt ikkje
sett noko resultat av enno. Men eg vonar inderleg at det vil vera
med og forebygga slike hendingar som dei representanten nemnde.

I tillegg kan eg nemna at vi har eit utval – Befring-utvalet – som
skal gå gjennom heile barnevernsområdet, fosterheimsproblematikken
og lovverket og bruk av institusjonar, og eg vonar vi kan henta
ein del der for å betra situasjonen.





                

 Som likestillingsminister er eg sjølvsagt
opptatt av å hindra kvinnediskriminerande vedtak. Eg meiner
at kvinner ikkje skal stengjast ute frå avgjerande organ
eine og aleine fordi dei er kvinner.

Eg søkjer fortløpande å forbetra
dei verkemidla som står til min disposisjon. Derfor har
eg òg nyleg sendt ut på høyring forslag
til ei ny og betre likestillingslov, nettopp for å fremma
likestilling mellom kjønna med særleg sikte på å betra
kvinnene si stilling.

Alle former for forskjellsbehandling på grunn
av kjønn er alt i dag i strid med likestillingslova og
internasjonale forpliktingar på området. Det er
likestillingsombodet som skal sjå til at likestillingslova
blir overhalden og gjennomførd, gjennom handsaming av klage
eller eigne tiltak.

Likestillingslova gjeld på alle samfunnsområde,
men – og dette er viktig i akkurat denne samanhengen – lova har
eit unntak for indre forhold i trussamfunn. Unntaket gjeld alle
trussamfunn, både dissentarsamfunn og Den norske kyrkja.
Verksemda innan trussamfunn, som har ein nær samanheng
med sjølve religionsutøvinga, er unntatt frå lova,
det vil seia at ikkje all verksemd i trussamfunn er unntatt frå likestillingslova.
Grunnen for unntaket i likestillingslova for «indre forhold
i trossamfunn» er m.a. Grunnloven § 2,
som slår fast at alle har rett til fri religionsutøving
i Noreg. Her er det altså viktige omsyn som står
mot kvarandre. 

Kva som kan reknast som «indre forhold
i trossamfunn» kjem i noka utstrekning an på skjønn.
I forarbeida til lova, Ot. prp. nr. 33 for 1974-75, er det gitt
eksempel på nokre forhold, medrekna tilsetjingar av prestar,
forkynnarar o.l. Dersom det er i strid med trua å ha ein
kvinneleg forstandar i ei dissentarlyd, ville det vera eit inngrep
i religionsfridomen om § 4 i likestillingslova
når det gjeld tilsetjingar, skulle gjelda. Likestillingslova
er såleis ikkje til hinder for at kvinner blir nekta å delta
i visse religiøse handlingar og å inneha visse
stillingar eller funksjonar i trussamfunn.

Eg tar vedtaket i Det Vestlandske Indremisjonsforbund
til etterretning. Om eg likar det eller ikkje, er eigentleg uinteressant,
men eg reknar òg med at Det Vestlandske Indremisjonsforbund
sjølv kan gjera greie for dei vedtaka dei sjølve
har fatta. 

