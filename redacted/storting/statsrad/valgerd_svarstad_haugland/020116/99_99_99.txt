 Denne saka var oppe i spørjetimen
for ei veke sidan.

Som eg sa då – og som eg
vil gjenta i dag – ligg det innanfor
NRK sine fullmakter å leggja ned Utanlandssendinga.
Eg sa òg i førre veke at eg ikkje
kjem til å ta noko initiativ
overfor NRK i denne saka. Nordmenn i utlandet må difor
skaffa seg nytt og informasjon frå Noreg på annan
måte.

Representanten Evje gir òg ei tilvising
til frekvenslista. Dette er reint teknisk informasjon om kva for
frekvensar som kan nyttast for å motta sendingar i ulike
delar av verda. Ei slik liste er sjølvsagt ikkje noko
som bind NRK til faktisk å senda.

 No er det jo slik at det er eitt tilbod til
desse brukarane som forsvinn, nemleg Utanlandssendinga,
mens vi i dag har mange andre måtar for dei same å få inn
nyhende, m.a. gjennom Internett, som har blitt godt utbygt.

I dag er det altså ei rekkje tilbod
til dei som bur i utlandet. Det er òg fleire av avisene våre
som gir tilbod om abonnement til dei som bur utanfor landet.
På den måten får faktisk t.d. pensjonistar
som bur i varmare strøk, som representanten Ursula Evje
peiker på, sjansen til å ta inn nytt frå Noreg.

Eg får vurdera dei forslaga som Ursula
Evje peiker på. Eg har ikkje tatt noko
standpunkt til det. Det som eg i fyrste omgang har tatt standpunkt
til, er kva eg kan gjera overfor NRK.

 Nei, det er ein tanke eg i det heile ikkje
har hatt, og eg trur heller ikkje eg kjem til å tenkja
så mykje meir på det.

Dersom vi skal begynna å differensiera
lisenspengane i forhold til kor lenge folk er i utlandet eller
bur heime, blir det eit forferdeleg byråkratisk system.
Og slik som eg kjenner Framstegspartiet, er dei imot byråkratiske
system som er tungvinte å driva. Eg trur difor det er lettare at
dei som ynskjer å bu i Noreg og vil ha fjernsyn
og radio, betalar denne lisensen. Så får dei ta
imot dei nyheitene dei får gjennom Internett, aviser og
på annan måte, dei som av ulike grunnar er så heldige å få bu
i utlandet delar av året.





                

