  NIBR evaluerte i 2000 det opphavlege «Kultur
gir helse»-prosjektet, som var ei fellessatsing mellom
Norsk kulturråd og Sosial- og helsedepartementet. Rapporten «Helse
og kultur. Prosessevaluering av en nasjonal
satsing på kultur som helsefremmende virkemiddel» konkluderte
med at kultur er ein viktig faktor i helsefremjande, sjukdomsførebyggjande
og rehabiliterande arbeid. Departementet deltar difor i Den nasjonale
rådgjevingsgruppa for kultur og helse som vart oppretta
i 2000, der også NaKuHel-senteret er representert.

Kulturdepartementet og Sosial- og helsedepartementet
har i fellesskap, og som eit prøveprosjekt, oppretta eit knutepunkt
for kultur og helse i Levanger kommune våren
2000.

Begge departementa har medverka til finansieringa
av verksemda til knutepunktet, som vil vara i tre år.
Det er vidare gjennomført to store konferansar om kultur
og helse i 2000 og 2001 i regi av rådgjevingsgruppa
og knutepunktet, og det er planlagt å gjennomføra
ein konferanse også i 2002. Kulturdepartementet
ser det som svært viktig å vera ein
samarbeidspartnar i det vidare arbeidet, spesielt for å spreia
dei positive erfaringane frå kultur- og helsearbeidet.

NaKuHel-senteret på Sem i Asker, eller
Nasjonalt senter for Natur-Kultur-Helse, har som formål «å være
et senter for helhetstenkning og kreativitet innenfor
natur, kultur og helse for derigjennom å bidra til bedre
helse, miljø og livskvalitet og hvor offentlige
etater, næringsliv, frivillige organisasjoner, ildsjeler
og andre samarbeider for å nå dette
felles mål». Senteret nyttar i arbeidet sitt kulturtilbod
og kulturopplevingar i samanheng med naturressursane i dei nære
omgjevnadene til Semsvannet, og er såleis eit verdfullt
tilbod for lokale brukarar, men når det gjeld tilskott
til dagtilbod for lokale brukarar, må ein søkja
kommunen om økonomisk stønad til at drifta kan
halda fram.

Senteret vart òg evaluert av Norsk
institutt for by- og regionforskning – NIBR – som
i 1999 gav ut evalueringsrapporten «Visjoner og realiteter:
en vanskelig balanse». Sosial- og helsedepartementet
trekte i samråd med Kulturdepartementet følgjande
konklusjon på evalueringsrapporten i brev til senteret
av 12. mai 1999:

«Sosial-
og helsedepartementet har etter en samlet vurdering kommet
fram til at det ikke er aktuelt å innvilge videre
statlig støtte til drift av senteret. Andre forankringer,
som for eksempel en sterkere og mer tydelig
kommunal/fylkeskommunal forankring
vil kunne være mer aktuell for å gi
tilbud om aktiviteter og gi spredning av den erfaring som utvikles.»

Sosial- og helsedepartementet opplyser til
meg at dette standpunktet står ved lag. I lys av dette
er det ikkje naturleg for Kulturdepartementet å gå inn
med økonomisk stønad til drifta.

  Eg gav jo eit negativt svar på det,
og det må eg stå ved. Det er vel òg helst
innanfor Sosialdepartementet dette høyrer
heime, og ikkje i Kulturdepartementet fyrst og fremst.
Eg veit at det er blitt løyvt midlar for å hjelpa
senteret i akutte situasjonar før, men det er eit eller anna
med at ein må leggja ansvaret for drifta av eit slikt senter
der det høyrer heime, nemleg på det lokale, kommunale eller
eventuelt det regionale
nivået.

Eg ser for meg at det er det kommunale nivået
som er det rette, òg ut frå kva brukargrupper
som brukar NaKuHel-senteret. Eg kjenner senteret godt. Eg har vore
der fleire gonger. Det ligg nydeleg til, og det er til god hjelp for
brukarane. Men staten kan ikkje redda alle slike
institusjonar som bør vera lokalt forankra.

Eg vil minna om at i svaret mitt så sa
eg òg at frå Kulturdepartementet si side
har vi vore med i eit prøveprosjekt og lagt eit
senter til Levanger, som skal ha det nasjonale overordna ansvaret.
Og så er det altså opp til kommunane å gi
løyvingar til dei lokale tilboda.

  Eg vil presisera at eg tenkte både
på Sosialdepartementet og Helsedepartementet som eit heilt
departement.

Poenget for meg er å understreka at
vi tar vårt ansvar i forhold til knutepunktinstitusjonen, eller
prøveprosjektet, som er i Levanger. Dei skal ha ansvaret
for den nasjonale biten. Eg sa i mitt siste svar at det er viktig å knyta
kultur opp til både sosialtilbod og helsetilbod,
for eg trur òg at det gjer brukarane godt i forhold
til det dei treng i ulike livssituasjonar.

Eg er ikkje spesielt glad
for å måtta gi dette svaret, for senteret ligg
i nærmiljøet mitt, og eg kjenner det godt. Men
poenget for meg er at vi er nøydde til å leggja
ansvaret der ansvaret skal leggjast for slike dagtilbod, til dei
som har bruk for det, og som har god nytte av det. Eg er glad for
det frivillige engasjementet som kronerullinga viser, og som representanten
Haga peiker på. Men eg vonar at kommunen kan finna midlar
til å halda fram med å ha dette som eit ope tilbod
til brukarane i Asker kommune.





                

