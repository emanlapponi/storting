 Sidan eg var litt spydig då eg innleidde førre innlegget mitt, skal eg ikkje vera det no. Eg vil takka interpellanten for reising av problemstillinga.




Det er veldig interessant og viktig at vi fokuserer på det frivillige feltet, og eg gler meg til å gå i gang med det ansvaret eg kjem til å få over nyttår – sjølv om eg sjølvsagt har ein del av det frivillige allereie i dag innanfor mitt departement. Samtidig er det slik at sektoransvaret skal liggja i fagdepartementa, men eg skal ha eit overordna ansvar.




Ein av dei viktigaste tinga er å gjera det lettare for organisasjonane, for det vi har opplevd dei siste åra – det har ikkje skjedd over natta, det har skjedd i mange år gjennom ulike regjeringar – er at det meir og meir har blitt bygt opp slik at dersom dei skal få pengar, skal dei gjera det som vi som politikarar vil dei skal gjera, og så skal dei laga søknader som passar inn i det som vi vil dei skal utføra. Slik har vi lagt ei klam hand over organisasjonane. Eg vil ikkje fråskriva Arbeidarpartiet ansvaret for det heller, for det har vore ein vilja politikk at organisasjonane skal utføra det som vi politikarar vil at dei skal gjera, og så skal dei få pengar dersom vi synest søknaden tilfredsstiller dei krava vi har til arbeidet deira.




Eg meiner vi skal sleppa dei laus. Då må det bli slik at vi òg gir pengar til ting vi ikkje liker, fordi organisasjonane er glade for det, sjølvsagt så lenge dei held seg innafor m.a. norsk lov. Då skal dei sleppa å laga alle desse søknadene. Kanskje dei skal få meir støtte til drift utan at det skal vera basert på søknader og på den papirmølla som vi har i dag, samtidig som vi må ha ei form for kontroll med offentlege pengar. Eg trur vi skal få det til.




Når det gjeld arbeidet etter Vard-modellen, er det ein kombinasjon av idrettstiltak, som bør få midlar over idrettsbudsjettet, og integreringstiltak, som bør få midlar over andre budsjett. Det trur eg vi òg kan få til. Men det er viktig at ein då set seg ned og søkjer om midlar der dei er å henta, fordi dei har ei viktig oppgåve og visjon i forhold til arbeidet sitt.




Ein annan ting som eg òg ynskjer å leggja betre til rette for enn i dag, er møteplassar for dei frivillige organisasjonane. Då er ideen frå interpellanten i forhold til å ha idédugnad og møteplassar for dei som utfører arbeidet, noko som eg vil ta med meg i det vidare arbeidet. Det er ein god idé, og eg har allereie tenkt ein del på det. Men dei møteplassane er det viktig at vi som statlege myndigheiter er med på å leggja til rette for, og det vil vi gjera.




Så eit lite apropos til Eirin Faldet, som seier at fotballspelarar ikkje treng språkkurs. Det er kanskje som tilskodar på fotballbanen eg har fått eit «rikare» språk. Om det er veldig positivt, kan diskuterast – eg har aldri lært så mange bannord som når eg har vore på fotballkamp i England! Så det er mykje som blir sagt frå tribunen iallfall. Men dei som spelar, kan klara å gjera det utan språkkurs, det er eg samd i.




