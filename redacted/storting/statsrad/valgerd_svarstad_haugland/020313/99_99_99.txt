 Det er rett at Stortinget i 1999 vart orientert
om at Riksarkivaren hadde teke til orde for å endra
ansvarsgrensene mellom statsarkiva i Trondheim og Tromsø.
Endringa går ut på at tidlegare og framtidige
avleveringar av arkiv etter statlege institusjonar i Nordland
blir å finna i Tromsø i staden for i Trondheim.
Stortinget hadde ingen merknader til dette då meldinga
om arkiv, bibliotek og museum vart behandla i desember 2000. I budsjettproposisjonen
for inneverande år frå regjeringa Stoltenberg
gav departementet Riksarkivaren klarsignal til å førebu
ei slik overføring. Heller ikkje dette hadde
Stortinget merknader til.

Statsarkivet i Trondheim er i dag det tyngst
belasta statsarkivet. Embetsdistriktet omfattar i tillegg til Nordland
begge dei to Trøndelagsfylka og Møre
og Romsdal. Avleveringsetterslepet er særleg stort, om
lag ti gonger større enn gjennomsnittet for dei sju andre
statsarkiva i landet. Å overføra ansvaret for Nordland
til Statsarkivet i Tromsø vil skapa betre balanse
statsarkiva imellom med omsyn til oppgåver og ressursar
og vil gjera det lettare å redusera det store avleveringsetterslepet
som tyngjer på Statsarkivet i Trondheim.

Den viktigaste grunnen til endringa er likevel
at ein med dette oppnår ein reduksjon
på 20 pst. rekna i nettoareal
i den utbygginga ved Statsarkivet i Trondheim som no står
for døra. Dette heng saman med at ein kan leggja inn mindre
magasinreserve enn ein elles ville trengt når dette
statsarkivet ikkje lenger skal husa dei tidlegare og framtidige
avleveringane frå Nordland. I Tromsø står
det snart ferdig eit utvida magasinbygg som er stort nok til å dekkja
avleveringsbehovet både frå noverande
embetsdistrikt og frå Nordland i 20-25 år framover.

Alt i alt er det så god ressursutnytting å gjera
denne endringa det her er snakk om, både på kort
sikt og lang sikt, at ei slik løysing ikkje
er til å koma utanom.

Etter dei planane Riksarkivaren har,
vil flyttinga av dei tidlegare avleverte arkivsakene kunna gjennomførast i
2003.

For folk i Nordland som må vitja statsarkivet
for å kunna få tilgang til originale arkivsaker,
inneber endringa at dei i utgangspunktet må reisa til Tromsø i
staden for til Trondheim. Forskarar i Trondheim som har vore
vane med å gå til statsarkivet for å studera
originale arkivsaker frå Nordland, vil kunna halda fram
med dette – som før. Det blir ordna gjennom innlån
statsarkiva imellom. Eg kan difor ikkje sjå at
dette vil få slike negative konsekvensar som representanten
Stensaker fryktar. Statsarkiva vil strekkja seg langt for å leggja
tilhøva best mogleg til rette for forskarane, anten dei
sit i Trondheim eller i Tromsø.

Eg vil òg leggja til at mykje arkivmateriale
er tilgjengeleg i kopiform gjennom mikrofilm, og at stadig meir blir
digitalisert. Dette inneber at mange brukargrupper etter
kvart blir mindre avhengige av å oppsøkja
statsarkiva eller Riksarkivet for å få den
arkivinformasjonen som dei er ute etter.

 Nei, eg synest ikkje denne forskinga
er «uten betydning».

Eg reagerer litt når representanten
Stensaker seier at Riksarkivaren planlegg dette heilt
på eiga hand. Eg vil minna han om det eg sa i
det fyrste svaret mitt, at dette vart handsama i samband med ABM-meldinga.
Det var då ingen merknader frå Stortinget si side.
Dette vart omtala og òg gitt klarsignal til i statsbudsjettet
for det året vi no er inne i. Heller ikkje
då kom det nokon kommentar frå Stortinget si side.

Riksarkivaren gjer faktisk det som han har
fått lov til å gjera: å utnytta ressursane
betre. Og eg er heilt sikker på at både
Tromsø og Trondheim vil gjera sitt yttarste for at Nordlandsforskinga
skal få den hjelpa som dei treng i arbeidet sitt.

 Eg må ærleg innrømma
at dersom det å planleggja i 20–25 år
framover for eit arkiv er dårleg planlegging,
vil eg seia at dersom ein hadde bygt for fem eller ti eller
femten år framover, ville det verkeleg ha vore
dårleg planlegging. For då måtte ein
altså ha bygt ut igjen nokre få år etter
at utbyggingsperioden var ferdig.

For å understreka det igjen: Dette
er for å utnytta ressursane betre. Eg trudde at ein representant
for Framstegspartiet ville vera
oppteken av å få både billegare
og meir rasjonelle løysingar, slik at dei ulike forskingsmiljøa
får gode tilhøve.

Eg vil minna om – som eg sa – at
tilfanget av materiale i Trondheim er så stort at ein treng
ei betre fordeling mellom dei ulike arkiva i forhold til
den jobben og den utfordringa som dei skal påta seg. Skulle
ein ha lagt alt til Trondheim, måtte ein der ha bygt ut
langt meir enn det som det no ligg til rette for.

Eg vil òg minna representanten frå Framstegspartiet om
at Framstegspartiet ved siste budsjetthandsaming
ville redusera driftsløyvingane til arkivverket med 5 mill. kr – omtrent
den same summen som lønsbudsjettet til Statsarkivet
i Trondheim er på. Dersom dette var eit område som
Framstegspartiet verkeleg prioriterte,
burde dei ha teke det opp ved handsaminga av budsjettet
for i år, og dei burde ha teke det opp då vi
handsama ABM-meldinga. Dei burde i alle fall ikkje
ha kutta overføringane til dette.

