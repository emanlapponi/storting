  Gjeldsordningslova har verka i sju år.
Det er til no opna gjeldsforhandlingar i nærare 15 000
saker, og meir enn 11 000 personar er i ferd med å gjennomføra
gjeldsordninga si. I dei siste to åra er det registrert
ein viss nedgang i talet på hushald som ynskjer å nytta
ordninga.

Departementet har ei tid arbeidd med å gå gjennom heile
lova, og eit utkast til høyringsnotat med forslag til lovendringar
vil bli sendt ut i neste veke. Eit av dei områda departementet
har teke opp, er nettopp dei offentlege kreditorane sitt høve
til å akseptera forslag til gjeldsordning etter lova. Det
er to sider ved dette spørsmålet som departementet
har sett nærare på. Den eine er om offentlege
kreditorar har tilstrekkeleg heimel til å akseptera eit forslag
til frivillig gjeldsordning. Den andre er om reglane i gjeldsordningslova
går langt nok når det gjeld retten for domstolen
til å setta ned krav mot dei offentlege kreditorane sin
vilje når ei tvungen gjeldsordning skal stadfestast.

Når det gjeld dei frivillige gjeldsordningane,
ser eg at det kan vera behov for ein generell heimel som gir offentlege
kreditorar høve til å akseptera slike forslag
når gjeldsforhandling er opna. Ein slik heimel kan føra
til at ein ikkje treng å krevja tvungen ordning berre fordi
det offentlege er representert i saka.

Med omsyn til dei tvungne ordningane ser eg
at det kan vera ynskjeleg med ei oppmjuking av reglane som gir einskilde
offentlege kreditorar rett til å få krava sine dekte
fullt ut. Det gjeld m.a. eldre erstatningskrav.

I høyringsnotatet vil m.a. desse spørsmåla
bli grundig drøfta, og etter at høyringsinstansane
har uttala seg, vil eit forslag til nye reglar bli lagt fram i ein
proposisjon om endringar i gjeldsordningslova.

 Ein av grunnane til at dette arbeidet har tatt
lang tid, er vel at det er mange problemstillingar som er vanskelege.
Representanten Vihovde nemnde nokre av dei, femårsperioden
og utgifter til livsopphald for born. Det er fleire òg
som det vil bli kasta lys over i det høyringsnotatet som
vi sender ut i neste veke. Der vil jo alle høyringsinstansane
kunna vera med og gi oss innspel til korleis det endelege utkastet
til lova skal vera når vi i neste omgang sender det over til
Stortinget. 

Når det gjeld m.a. dette med utgifter
til livsopphald for born, vil eg understreka at praksis er nokså forskjellig frå landsdel
til landsdel. Det er ein stor forskjell på kva pris ein
set på utgiftene til born. Fleire av desse tinga vil vi
gå meir konkret inn på. Eg kan ikkje seia meir
no, fordi vi har ikkje offentleggjort utkastet enno, men eg er heilt
sikker på at det som vil bli resultatet av denne endringa
av lovverket, er at gjeldsordninga vil bli endå betre for
dei som vil bli nøydde til å nytta seg av henne.





                

