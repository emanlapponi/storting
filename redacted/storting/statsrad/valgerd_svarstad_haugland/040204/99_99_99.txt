 Frå Opplysningsvesenets fond har eg
innhenta bakgrunnsinformasjon
om dei sakene som representanten viser til. Eg kan såleis
opplysa at idrettsplassen i Lom og arealet her har vore
leigd ut sidan 1949. Leigeprisen var då 100 kr
for 25 dekar. Leigeprisen har vore endra to
gonger i løpet av desse åra, og har vore
300 kr sidan 1978. Leigearealet har elles i løpet
av desse åra blitt utvida til 46 dekar.

Leigeavtalen gjekk ut i 1999. Spørsmålet
no er vilkår for ny leigeavtale eller kjøp.
Eg er kjend med at det for tida går føre
seg forhandlingar om kjøp av arealet. Fondet har i samband
med dette ikkje sett fram noko absolutt krav
om kjøpesum. Fordi det handlar om kjøp, har fondet heller
ikkje sett fram eit konkret leigekrav slik representanten
viser til.

I Nord-Fron er det åtte
gardbrukarar i Veikledalen som har hatt 20-årige jordleigeavtaler
med fondet. Vilkåra for desse leigeavtalene følgjer
av leigekontraktane. Leigekontraktane vart inngåtte i 1981–1982,
og fondet har no gitt tilbod om nye kontraktar, med svarfrist 10. februar
i år.

Som det går fram, er det kontraktsforhandlingar
i gang både i Lom og i Nord-Fron. Under slike
forhandlingar vil det naturleg vera ulike synspunkt hos
partane om pris og vilkår. Ut frå dei opplysningane
eg har fått frå fondet om desse sakene, kan eg
ikkje sjå at det er grunnlag for meg til å instruera
fondet om bestemde løysingar. Eg går ut frå at
fondet handsamar desse kontraktsforhandlingane i tråd med
dei retningslinjene som gjeld for forvaltninga av fondet.

Med bakgrunn i det spørsmålet
representanten har stilt, vil eg elles minna om at det
er brei politisk semje om retningslinjene for forvaltninga av fondet.
Desse vart sist lagde fram for Stortinget av Stoltenberg-regjeringa våren
2001 i samband med stortingsmeldinga om økonomien i Kyrkja.
Forvaltninga av fondet vart drøfta i denne meldinga. Etter
dette er det eit grunnleggjande prinsipp at fondet skal forvaltast
på ein forretningsmessig forsvarleg måte. Det
vart òg understreka i meldinga at marknadspris og vanlege
marknadsvilkår skal gjelda ved sal og utleige.

 Det som det er naturleg for meg å visa
til i svaret på spørsmålet frå representanten,
er at fondet har lagt fram eit tilbod om ein kjøpesum i
Lom og om leigetid og leigesum i Veikledalen. Det er ikkje
endeleg avgjort, men ein er i forhandlingar.
Og for meg å gripa inn i forhandlingane trur eg ikkje er
særleg klokt.

Når det gjeld dei retningslinjene
som fondet arbeider etter, er det Stoltenberg-regjeringa som har
lagt dei fram for Stortinget, og Stortinget har vedteke desse retningslinjene.
Då meiner eg at vi skal vera forsiktige med å overstyra
den politiske semja som det faktisk var i Stortinget då dette
vart handsama. Så kan ein alltid trekkja fram enkeltsaker.
Men eg er overtydd om at fondet forvaltar dei ressursane dei har,
til beste for fellesskapen, for samfunnet, at dette er
eit tilbod som er lagt fram for forhandlingar, og at partane kjem
fram til semje til slutt.

 Eg ser ikkje noko akutt
behov for ein gjennomgang av retningslinjene.

Eg vil òg stilla spørsmålet
om kva som er samfunnsetisk når det gjeld forvaltning av
samfunnets ressursar: gi enkeltpersonar særfordelar i forhold
til andre, eller ikkje. Eg trur fondet prøver å forvalta
desse ressursane som fellesskapen er eigar av, på best
mogleg måte for fellesskapen, og at ein òg
tek omsyn til dei implikasjonane som ligg i dei ulike sakene. Det
er no forhandlingar om dette, og eg synest ikkje vi skal
trekkja nokon konklusjon før vi ser kva resultatet av desse
forhandlingane blir.





                

 For Den norske kyrkja er det fastsett
allmenne føresegner om barnedåp. Når
det gjeld fadrar, kan ein her lese følgjande:

«Fadrane
tek på seg viktige oppgåver når det gjeld kristen
oppseding av barnet, og skal veljast med dette for auga. Presten
er ansvarleg for å sjå til at foreldra
vel slike fadrar som reglane føreset. Til fadrar kan berre veljast
personar som er medlem av Den norske kyrkja eller
andre kristne som ikkje forkastar barnedåpen. Dersom
det vert aktuelt å nekta eit medlem av Den norske
kyrkja å vera fadder, skal saka leggjast
fram for biskopen.»

Når det er ynske om ein fadder som
står utanfor Den norske kyrkja, følgjer
det altså av føresegnene at presten stundom
må utøva eit visst skjøn. I praksis byr
dette sjeldan på noko problem, men det kan førekoma
at prestar ser noko ulikt på om eit val av fadder
er i samsvar med føresegnene.

Kvart år blir det døypt mellom
40 000 og 50 000 born i Den norske kyrkja.
Barnet skal ha minst to og høgst seks fadrar. Det er såleis
svært mange som kvart år får fadderoppgåve,
og eg kan vanskeleg sjå at tilfellet
i Våler vil endra på folk si oppleving
av Den norske kyrkja som ei romsleg og inkluderande
folkekyrkje.

 For det fyrste vil eg ikkje koma
med noko direktiv frå departementet om kven som
skal godkjennast som fadrar. Det trur eg vi skal overlata til Den
norske kyrkja. Og eg refererte til kva som står
i føresegnene om barnedåp. Hovudproblemet her
var ikkje, som representanten sa, at ein var ikkje-truande. Hovudproblemet
var at det var ein som ikkje var medlem av Den norske
kyrkja. Det er altså nokre prestar som vurderer det som
ikkje å vera i samsvar med å vera fadder,
mens andre ikkje gjer det. Eg trur dette er
sjeldne tilfelle.

Eg òg har sett nokre avisoppslag
om denne saka. Eg har erfaring med korleis media kan vinkla ulike
saker, så eg set ikkje min store lit til ein
del av det som står der. Men eg trur vi skal vera
så romslege at vi kan seia at prestar vurderer
det med medlemskap i Den norske kyrkja
litt forskjellig i forhold til godkjenning av fadderskap eller ikkje.

 Eg har forståing for tilleggsspørsmålet
som representanten reiser, men då må eg minna
om at vi har føresegner når det gjeld dåp,
som presten har å halda seg til. Der står dette
med medlemskap i Den norske kyrkja
konkret i forhold til fadderansvar, som òg prestane
har å halda seg til. At mange foreldre
ynskjer å ha fadrar som òg kan ta seg av borna
dersom noko skulle henda, skjøner eg, men dåpen er
ikkje til for at foreldra skal ha
eit sikringsnett dersom det skjer ei ulykke med foreldra. Dåpen
har ein spesiell funksjon, og det står òg klart
i føresegnene kva krav som prestar kan stilla.

Eg trur ikkje dette er eit stort
problem. Når eg svarte at vi har mellom 40 000
og 50 000 dåpar i Noreg – det
er mange som blir valde til fadrar – trur eg ikkje
dette er noko stort problem. Eg synest vi skal vera
så romslege at den vesle ulikskapen vi har i vurderinga
av fadrar, må vi kunna klara å leva
med





                

