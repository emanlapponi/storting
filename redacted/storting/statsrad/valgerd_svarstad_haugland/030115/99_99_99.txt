 Eg har som generalforsamling for Norsk rikskringkasting
motteke styret sitt framlegg til omorganisering av nokre distriktskontor.
Lat meg fyrst slå fast at framlegget frå NRK ikkje inneber
at distriktskontoret i Finnmark blir lagt ned. Fylket vil framleis
få eigne morgonsendingar under eige redaktøransvar.
Uansett kan eg ikkje sjå at distriktskontoret i
Finnmark i seg sjølv spelar ei avgjerande rolle for det samiske
språket. Det heng saman med at NRK har ein eigen
redaksjon for samiske radio- og fjernsynssendingar – NRK
Sámi Radio. Framlegget frå styret inneber at det skal
etablerast eit nært samarbeid mellom
Sámi Radio og distriktskontoret i Troms og Finnmark.

Sámi Radio held til i Karasjok og
produserer og sender tilbod i radio og fjernsyn på samisk.
Radiosendingane dekkjer nyhende, sport, kultur, religiøse
program, dokumentarar og eigne program for ungdom. Fjernsynstilbodet
inneheld barne-TV, debattar, dokumentarprogram kvar månad
og skulefjernsyn. Sámi Radio sender årleg meir
enn 1 600 timar i radio og om lag 60 timar i fjernsyn.

Det er NRK Sámi Radio som må sjåast
på som kompetansesenter for det samiske språket,
ikkje distriktskontoret i Finnmark. Framlegget frå NRK
om å omorganisera nokre distriktskontor
får ingen konsekvensar for Sámi Radio.

 Den saka har eg til handsaming i
departementet no, og eg har ikkje trekt nokon konklusjon,
men eg vil gjerne streka under at eg synest det går i rett
retning i forhold til distriktskontora. For meg har det heile tida vore
viktig at ein har eit redaksjonsansvar for sine eigne
sendingar slik som det no blir oppretthalde
i Finnmark. Buskerud, Telemark og Vestfold får òg
det same. I tillegg synest eg òg det er positivt at ein
styrkjer NRK Finnmark med tre stillingar, ikkje ei, som
representanten sa. Det er nemleg ei i Sør-Varanger og to
i Hammerfest. Det skjer veldig mykje spennande i Finnmark, og eg
trur at mykje av det som skjer der, bør få sendeflate
i heile landet og ikkje berre i Finnmark. Så må eg
då til slutt vurdera kva eg som generalforsamling skal
gjera i forhold til styret sitt vedtak.

Det er òg ei avveging kor mykje eg
skal gripa inn når det gjeld styret sitt vedtak. Ifølgje
den måten NRK er organisert på, skal det ein god
del til før eg grip inn, og den avgjerda har eg altså ikkje teke
enno.

 Eg oppfattar styret sitt vedtak og det ein
legg opp til i NRK, slik at ein faktisk slår saman ein
del administrative stillingar, men opprettheld og til dels styrkjer
dei journalistiske stillingane. Mehamn-ulykka er eit typisk eksempel
på ei sak som har nasjonal betydning,
og ikkje berre betydning for fylket. At journalistar er
til stades der ting skjer, er det som er viktig. Det veit eg òg
at NRK-leiinga er oppteken av. Dei ynskjer faktisk å styrkja
nærværet for journalistar, men slå saman
det administrative. Og som sagt har eg ikkje trekt nokon
konklusjon enno. Men eg synest det vedtaket som er gjort denne gongen,
går i rett lei. Det er blitt mykje, mykje betre enn dei
vedtaka som vart gjorde sist haust.





                

