  Kontantstøtta er utforma med sikte
på å medverka til at familiane får meir
tid til å ta omsorga for eigne born, og at dei skal få reell
valfridom når det gjeld omsorgsform for borna. Kontantstøtta
skal òg sikra meir likskap i overføringane familiane
mottar til barneomsorg frå staten, uavhengig av korleis
tilsynet vert ordna. Desse intensjonane er nedfelte i formålsparagrafen
i kontantstøttelova.

Kontantstøtta skal dessutan vareta
behovet for større fleksibilitet og kombinasjonsløysingar
i pakt med familiane sine behov. Det er på denne bakgrunn
opna for at familiar som har deltids eller korttids barnehageplass,
skal få utbetalt delvis kontantstøtte.

Representanten Svendsen viser til at Hadsel
kommune har innført ei ekstra avgift for born som har deltids
barnehageplass, med det resultatet at foreldre som vel å vera heime
saman med borna sine to dagar i veka, må betala meir for
plassen enn for full barnehageplass. Dette er utan tvil i strid
med intensjonen om at kontantstøtteordninga skal opna for
fleksibilitet og kombinasjonsløysingar i pakt med familiane
sine behov. Det har aldri vore meininga at dei som får
delvis kontantstøtte, skal betala ei ekstra avgift for
bruk av barnehage. Eg vil oppmoda Hadsel kommune til å endra
denne praksisen.

Det er likevel slik at det er eigaren av barnehagen
som fastset foreldrebetalinga. Regjeringa kan derfor ikkje pålegga
eigaren eit særskilt nivå for foreldrebetalinga.
Eg synest det ville vera naturleg at foreldra tok opp denne saka med
kommunen. Det er òg opp til eigaren å vurdera
om det er mogleg å tilby fleksible opphaldstider i barnehagen. Det
statlege driftstilskotet til barnehagane er blitt endra dei siste åra
ved at satsane for dei korte opphaldstidene er blitt styrkte – dette
for å gjera det økonomisk lettare for eigarane
av barnehagane å tilby ulike opphaldstider.

Regjeringa ynskjer eit barnehagetilbod som
er både fleksibelt og brukarvenleg, og med foreldrebetaling
på eit akseptabelt nivå. Satsane for foreldrebetaling
skal ikkje ekskludera nokon frå barnehage. Det er òg
Regjeringa si målsetting at kostnadene i barnehagesektoren skal
delast mellom foreldre, kommune og stat. Staten dekker i underkant
av 40 pst. av utgiftene, og det er eit mål at
kommunane og foreldra kvar skal dekka 30 pst. Slik som
det er i dag, dekker foreldra meir av kostnadene enn det kommunane
gjer.

I barnehagemeldinga, som vi kjem til å legga
fram før jul, blir den økonomiske situasjonen
for barnehagane drøfta, m.a. òg tiltak som vil
kunna letta presset på foreldrebetalinga.

  Etter barnevernslova § 5-7
med forskrifter har fylkesmannen ansvar for å føra
tilsyn med institusjonane. Det gjeld både dei institusjonane
som er innpassa i fylkeskommunen sine planar, og private institusjonar
utanom planane. Føremålet med tilsynet er å sjå til
at lover og regelverk blir fylgde, og at borna får forsvarleg
omsorg og behandling i institusjonen – med andre ord eit
rettstryggleikstilsyn.

I brev av 14. mai 1999 til kontroll- og konstitusjonskomiteen
gav eg ei utgreiing om fylkesmannens tilsyn med barneverninstitusjonar.
I den samanhengen vart det også gjort greie for ansvarsdelinga
mellom Barne- og familiedepartementet og Arbeids- og administrasjonsdepartementet
på dette området. Arbeids- og administrasjonsdepartementet
er administrativt ansvarleg for embeta, og utarbeider dei årlege
budsjetta for m.a. å dekka utgifter til tilsynsverksemda
hjå fylkesmannen. Arbeids- og administrasjonsdepartementet
har i brevet understreka dette når det gjeld ressurssituasjonen
for fylkesmannsembeta:

«I løpet
av de siste årene har fylkesmannsembetene blitt tillagt
nye oppgaver innenfor en rekke fagområder, uten at embetene
har fått styrket budsjettet … tilsvarende. I tillegg
har fylkesmannsembetene fått kutt i budsjettene, jf. salderingen
av budsjettet for 1997 hvor embetene fikk et totalt kutt på 50
millioner kroner. Dette reduserte nivået er videreført
i senere budsjetter.»

Konsekvensen av dette synest å vera
at lovpålagt tilsyn ikkje blir gjennomført fullt
ut etter dei pålagde krava. Slik eg ser det, kan ressurssituasjonen
ha vore med og gjort det vanskelegare for arbeidet i embeta på området. Dette
forholdet vart påpekt i St.prp. nr. 1 for 1997-98, St. prp.
nr. 1 for 1998-99 og St.prp. nr. 1 for 1999-2000 for Barne- og familiedepartementet.
Vi har ikkje andre verkemiddel å setja inn overfor embeta
enn å påtala kor viktig det er at det lovpålagde
tilsynet blir prioritert i oppgåvene til fylkesmannen.
Dette er også presisert i tildelingsbreva. Eg vil gjerne
understreka at sjølv om ikkje alle krav i lova blir innfridde,
fører fylkesmannen eit jamt over godt tilsyn og kjenner òg
til dei mest utsette institusjonane.

Departementet er i dialog med fylkesmannen
om tilsynsoppgåvene med jamne mellomrom, med tanke på at tilsynet
kan utøvast best mogleg til beste for borna. I tillegg
til det rettstryggleikstilsynet fylkesmannen skal utføra,
er det faglege tilbodet til born og unge like viktig. Desse tiltaka
må vi sjå i samanheng med tilsynet, og dei omfattar
dette:

Fylkeskommunane har ytterlegare fått
understreka ansvaret dei har for at tiltak som born og unge er plasserte i,
blir drivne forsvarleg og etter regelverket. Stortinget har nyleg
i samsvar med dette vedtatt ei endring i § 5-8
i barnevernslova.

Mange åtferdsvanskelege ungdommar blir plasserte
i tiltak som ofte er private heimar organiserte i eit nettverk.
Fleire av heimane blir drivne på kommersiell basis. Departementet
utgreier for tida ei lovendring som m.a. vil føra til at
desse private heimane blir godkjende som fosterheimar. For å avlaste
nokre av tilsynsoppgåvene hos fylkesmennene blir alternative
tilsynsordningar med desse heimane utgreidde.

Saman med Sosial- og helsedepartementet driv
departementet ei landsomfattande opplæring av tilsette
i fylkeskommunane i to nye behandlingsmetodar for dei born og unge
som har vanskeleg åtferd. Dette skal vera eit alternativ
til institusjon. Metodane rettar seg mot å styrka foreldra
og bygga opp tiltak i nærmiljøet. Gjennom forsking
har vi fått dokumentert at desse metodane har gitt gode
resultat. Når alle fylkeskommunane er opplærte,
ventar vi ei betring av tilboda til gruppa med åtferdsvanskelege
born og unge, og dermed færre spørsmål
etter institusjonsplassar.

Departementet har sidan 1995 kvart år
løyvt øyremerkte midlar for å styrka
kompetansen i arbeidet med born som må plasserast i institusjon.
Midlar vil også bli gitt i år 2000. Med støtte
frå Barne- og familiedepartementet er det i 1998-99 gjennomført
eit prosjekt i fylkeskommunane for å gå gjennom
alle private institusjonar som fylkeskommunen nyttar, med tanke
på å avvikla bruk av dei tiltaka som ikkje held
fagleg og rettstryggleiksmessig mål. Resultatet ligg no
føre i form av forslag til ein omfattande prosedyre for
avtale for samarbeidet med private institusjonar som ikkje står
på den fylkeskommunale planen. Utan ein slik forpliktande
kontrakt vil ein institusjon ikkje bli nytta.

Øyvind Korsberg hadde
her overtatt presidentplassen.

  No har Regjeringa lagt fram eit statsbudsjett
som ligg til handsaming i Stortinget, og kva som kjem ut av det,
veit vi vel for så vidt ganske mykje om allereie. Fylkesmennene
har knapt med ressursar, det innrømmer eg òg i
svaret, og så får vi sjå i neste omgang
kva vi kan gjera med det. Men det eg har lyst til å understreka,
er at fylkesmennene har god oversikt over dei institusjonane som
treng oftare tilsyn og oftare besøk enn andre, for vi har
mange institusjonar som fungerer godt, der det ikkje er problem,
der det ikkje er snakk om overgrep. Eg har òg lyst til å seia
at der det skjer overgrep, blir det sjølvsagt rydda opp
med ein gong. Overgrep kan vi ikkje godta. Det har vore ein del
oppslag i media, og det er faktisk om gamle saker der det er blitt
rydda opp. Eg veit òg at fylkesmennene er veldig opptatte
av å kvalitetssikra òg ein del av dei private
institusjonane som blir brukte for born og unge som har åtferdsvanskar.
Det prosjektet som er på gang, som eg òg nemnde
i svaret mitt, vil vera veldig viktig for at fylkeskommunane skal
vera sikre på at dei institusjonane dei tar i bruk, skal
vera gode. Her har både eg som statsråd og fylkeskommunen
ansvar for at fylkeskommunen veit at dei institusjonane dei har,
er gode. Fylkeskommunen har òg eit veldig stort ansvar
her når det gjeld kva for institusjonar dei brukar.





                

  Som representanten Tømmerås
er kjend med, er ikkje fylkesnemnda for sosiale saker underlagd
departementet når det gjeld enkeltsaker etter barnevernslova.
Eg kan derfor ikkje som statsråd gjera om fylkesnemnda
sine vedtak. Desse vedtaka kan berre overprøvast av herads-
eller byretten. Eg har likevel, slik eg lova i spørjetimen
27. oktober, innhenta informasjon om saka. Dette har eg gjort gjennom
dei kanalane eg har, nemlig fylkesmannen, som har ansvaret for å føra
tilsyn med kommunane sitt arbeid med barnevernssaker.

Denne saka har vore handsama av fylkesnemnda,
og eg har ikkje grunn til å tvila på at fylkesnemnda
har gått grundig gjennom saka og vurdert alle sidene av
ho. Eg vil framheva at fylkesnemnda er ei breitt samansett nemnd,
der både det juridiske skjønnet, det faglege skjønnet
og lekmannsskjønnet er varetatt. Lova har vidare sakshandsamingsreglar,
om partane sin rett til å forklara seg og til å føra
vitne, som skal sikra ei forsvarleg handsaming. Fylkesnemnda har
dessutan eit sjølvstendig ansvar for at saka blir så godt
opplyst som mogleg. 

Generelt vil eg understreka at saker som denne
er svært vanskelege og fører med seg mange tunge
vurderingar. Fylkesnemnda skal koma fram til ei avgjerd som er til
beste for barnet. Det er derfor veldig viktig at alle sider av saka
kjem fram, og at ho blir handsama grundig og forsvarleg. Ut frå den
informasjon og dei opplysningar eg har innhenta frå tilsynsmyndigheitene,
har eg ikkje grunn til å tvila på at denne saka
har blitt grundig handsama. 

Eg er elles gjord kjent med at kommunen ikkje ynskjer å ta
saka inn for domstolane. Dette er ei avgjerd kommunen etter lova åleine
er ansvarleg for, og noko eg må ta til etterretning.

Mitt ynske er no at partane kan samarbeida
til beste for barnet på bakgrunn av eit lovleg fatta vedtak.

  Om statsråden har vondt i magen eller
ikkje i denne saka, er faktisk ganske irrelevant, men eg får
alltid vondt i magen når eg ser at born har det vondt.
Det har òg vore engasjementet mitt i denne saka. Då eg
uttalte meg i spørjetimen førre gong, uttalte
eg meg berre på bakgrunn av oppslag i media, og mi erfaring
så langt, både som statsråd og tidlegare
stortingsrepresentant, er at dersom ein berre uttalar seg på bakgrunn
av oppslag i media, har ein ikkje heile biletet av ei sak. 

Eg har fått rapport frå fylkesmannen,
som er den som òg har tilsyn med barnevernsarbeidet i Moss
kommune. Eg har fått ein brei rapport, og eg stolar på den
rapporten eg har fått om situasjonen der. Og der veit vi
at det er mange ting å gripa fatt i. Eg har òg
fått rapport i høve til argumenta for og imot å anka
akkurat denne saka vi no snakkar om. 

Eg kan gjerne streka under at eg synest dette
er ei veldig vanskeleg sak, spesielt fordi det er 

ein

 part
som brukar media som arena her, og den andre ikkje, men eg er likevel
trygg ut frå den informasjonen eg sit på. Eg har henta
inn den informasjonen eg har moglegheit til å få tak
i, og eg er trygg på at det som dei har gjort i fylkesnemnda
i Østfold, er til beste for barnet.





                

