  Eit grunnvilkår for rett til kontantstøtte

er at både barnet og den som skal motta støtte,

reint faktisk må vera busette i Noreg. Utanlandsopphald

på meir enn tre månader fører til bortfall

av retten til kontantstøtte. Busettregelen kjem klart til uttrykk

i kontantstøttelova, som blei vedtatt av Stortinget våren

1998. Den inneber også at dersom berre far bur i utlandet

mens mor og barn framleis er busette i Noreg, vil barnet ha rett

til kontantstøtte.

Sjølv om offiserar og andre skulle

vera å rekna som busette i Noreg i forhold til reglar i

anna lovgiving, er det ingen automatikk i at dei skal vera å rekna

som busette etter kontantstøttelova. Eg vil dessutan seia

at det, så vidt eg veit, ikkje finst noka forskrift til

folketrygdlova som seier at beordra offiserar er å rekna

som busette i Noreg under utanlandsopphaldet.

Bakgrunnen for dei strenge vilkåra

om faktisk opphald i Noreg er at kontantstøtta er nær

knytt opp til om og i kva grad barnet nyttar barnehageplass med

statleg driftstilskot. Kontantstøtta skal vera eit alternativ

til statleg støtta barnehageplass, og det blir ikkje gitt

statleg driftstilskot til barnehagar utafor Noregs grenser.

For norske offiserar og alle andre som arbeider

for norske styresmakter eller norske arbeidsgivarar utafor EØS-området,

gjeld kontantstøttelova sitt bustadsvilkår utan

unntak.

EØS-avtalen skal m.a. sikra fri flyt av arbeidskraft mellom

medlemslanda. Nasjonale vilkår som direkte eller indirekte

hindrar denne frie flyttinga, er ikkje tillatne. Trygdeforordning

1408/71 skal sikra koordinering av dei ulike landa sine

trygdeordningar. Kontantstøtta er å rekna

som ei familieyting etter denne forordninga og skal derfor i utgangspunktet

eksporterast til EØS-området. Nasjonale reglar som er i

strid med forordninga sine reglar, må i utgangspunktet

vika innafor EØS-området.

Det er mogleg å forhandla fram unntak

frå eksport av visse ytingar som er omfatta av forordninga.

På grunn av kontantstøtta sin spesielle karakter,

i og med den nære koplinga til bruk av barnehageplass i

Noreg, blir det arbeidd med sikte på å få forhandla

fram unntak frå regelen om eksport av kontantstøtte

til EØS-området. Saka er no send EØS-komiteen for behandling.

Vi håpar på ei avklaring av spørsmålet

om eksport av kontantstøtte til EØS-området i

løpet av sommaren.

Dersom det ikkje lukkast å forhandla

fram eit unntak, blir konsekvensen at Noreg i visse tilfelle må utbetala kontantstøtte òg

for born som er busette og oppheld seg i eit anna EØS-land. Dette

vil òg kunna omfatta norske offiserar som er beordra til

teneste i eit anna EØS-land.

Eg finn etter dette ikkje noko grunnlag for å ta

initiativ til å endra kontantstøttelova på dette

punktet.

Gunnar Breimo hadde

her overtatt presidentplassen.

  Vi hadde ei drøfting om den problemstillinga

då vi la fram kontantstøtteproposisjonen, og vi

konkluderte altså med at kontantstøtta skulla

vera ei yting som kompensasjon for ikkje å bruka barnehageplass

i Noreg. Vi valde altså å halda oss til det også for

norske statsborgarar som jobbar i utlandet i lengre eller kortare

tid. Det gjeld norske offiserar, som representanten spør

om, men det kan òg gjelda andre som har tilknyting til

norske arbeidsgivarar. I og med at dette er ei ordning som skal

vera ein kompensasjon for ikkje å bruka barnehageplassar

i Noreg, har vi stått fast på at den ikkje skal

givast til dei som bur i utlandet i meir enn tre månader.

Eg er glad for at Stortinget, då saka vart behandla, slutta

seg til det. 

Eg har sjølvsagt òg lyst

til å seia at eg håpar at vi, gjennom å behandla

dette i EØS-komiteen, skal få halda fram med å stå fast

på at ordninga heller ikkje skal eksporterast til EØS-landa.





                

