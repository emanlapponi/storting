   Det er kome mange positive tilbakemeldingar
etter mannsrollekonferansen «Nye tider – nye menn?»,
som statsministeren og eg arrangerte.  Konferansen understreka behovet
for nytt søkjelys på fleire sider av mannsrolla.
 Utsegna frå statsministeren som Alstad trakk fram, vart
gitt i etterkant av denne konferansen, og eg har lyst til å gjengi
svaret statsministeren gav i Nationen den 4. november, for å gi
eit meir dekkande bilete:

«Det
blir vanskelig å knytte betingelser til kontantstøtte,
men vi vil evaluere kontantstøtten. Hvis evalueringen viser
at den brukes av kvinner, kan det være aktuelt å vurdere
om menn bør ta ut en del av tida.»

Kontantstøtta er ikkje ei permisjonsordning.
 Kontantstøtte er ei kontantoverføring til familiar
som ikkje – eller berre delvis – nyttar barnehage
til borna sine. Det er ikkje krav om at ein av foreldra er heime.
 Slik ordninga er utforma, er det derfor ikkje aktuelt med ein fedrekvote i
kontantstøtta etter modell av fedrekvota i fødselspermisjonen.

Sjølv om det ikkje er eit vilkår
for kontantstøtte at ein av foreldra er heime, er det eit
mål med ordninga at den skal bidra til at småbarnsforeldre
brukar meir tid på omsorg.  Regjeringa ynskjer og håpar
at både kvinner og menn vil nytta det høvet som
kontantstøtta gir til å redusera arbeidstida eller
vera heime på heiltid ein periode for å ta seg
av borna sine.

Representanten Alstad påstår
at kontantstøtta vil pressa fedrane bort frå omsorgsrolla.
 Eg stiller meg undrande til korleis Alstad kan trekka slike bastante
konklusjonar.  Kontantstøtta inneber ein ny valfridom for
småbarnsfamiliane, og vi veit førebels lite om
verknaden av ordninga med omsyn til korleis familiane faktisk organiserer
barneomsorga.  Eg reknar med at det i utgangspunktet vil vera fleire
kvinner enn menn som vel å arbeida mindre ute på grunn
av kontantstøtta.  Alle ordningar som gjer det mogleg å bruka
meir tid saman med borna, er hittil mest nytta av kvinner.  Berre
12,7 pst. – i 1997 – av mennene tar ut
større del av fødselspermisjonen enn fedrekvota.
 Ei undersøking som Statistisk sentralbyrå har
gjennomført, viser at berre 7,5 pst. av dei spurde
seier at far vil arbeida mindre enn no eller vera heime på heiltid
når familien får kontantstøtte.  Undersøkinga
vart gjennomført på eit tidspunkt då kontantstøtteordninga enno
ikkje var vedtatt av Stortinget.  Talet seier derfor ikkje så mykje
om korleis familiane vil innretta seg når det kjem til
stykket.  Erfaringane med fødselspermisjonen viser at fedrane
tar meir og meir del i omsorga i barnets fyrste leveår.
 Auken har kome gradvis over tid, og eg trur vi etter kvart vil
sjå at fleire fedrar vel å arbeida mindre ute
også mens borna er mellom eit og to år gamle.

Vi vil fylgja utviklinga nøye i form
av statistikk, forsking og evaluering.  Mellom anna vil vi legga
vekt på å få fram kva for verknader kontantstøtta
har på yrkesdeltakinga for mødre og fedre og på delinga
av oppgåvene i heimen.

Dersom evalueringa skulle visa at småbarnsforeldre ikkje
brukar meir tid på omsorg for eigne born som fylgje av
kontantstøtta, eller at ordninga forsterkar skilnadene
mellom mødrer og fedrar når det gjeld omsorg og
yrkesdeltaking, må vi ta dette opp til vurdering.  Det
er for tidleg å spekulera i kva som i så fall
kan gjerast.  Når forskingsresultata og oversikten over
utviklinga kjem til meg, vil eg sjølvsagt sørgja
for at statsministeren får den same kunnskapen.

  Noko av det som undrar meg i den debatten
som vi no har ført over lengre tid om kontantstøtta,
er korleis dei som er motstandarar av kontantstøtta, så tydeleg
veit – og påstår – at kvinner
blir pressa hit og dit og menn blir pressa hit og dit.  Har ikkje
menn og kvinner vilje sjølve?  

Som representanten Alstad sa i sitt tilleggsspørsmål
til meg – eller kanskje meir «tilleggspåstand» – var
det ei endring i fedrane sin oppførsel fordi dei sjølve
ynskjer å vera meir heime og ta større del av
oppgåva, samtidig som dei fekk sin eigen fedrekvote.  Eg
trur faktisk at fedre ynskjer å bruka meir tid på borna
sine.  No legg vi altså til rette for større valfridom,
og det er sjølvsagt då opp til foreldra å velja
kven som skal ta ut den tida.  

Så er det sjølvsagt mykje
anna som er med og påverkar vala som foreldra tar.  Det
går på permisjonsrettar, det går på skilnader
i lønn og mykje anna.  Dette er forhold som vi òg
sjølvsagt vil fylgja nøye, for slike ting trur
eg faktisk vil ha større påverknad ved å gi
større valfridom til foreldra.

  Med all respekt for spørsmålsstillaren
trur eg faktisk eg har fylgt likestillingsdebatten og utviklinga
frå 1970-talet og framover vel så nøye
som spørjaren. Berre på grunn av alderen og på grunn
av det engasjementet eg har hatt i politikken i alle desse åra,
har eg hatt betre høve til å fylgja den ganske
nøye. 

Analysen som representanten hadde, er ganske
riktig. Det må bli lagt meir til rette for at òg
fedrane skal ta ut rettane sine. Når det gjeld mannsforsking,
ynskjer vi òg å prioritera dette. Derfor er eg
iallfall glad for at vi, førebels på nordisk nivå,
har avsett ei forskarstilling som skal koordinera all mannsforskinga
i Norden, og så får vi koma tilbake til korleis
vi skal finansiera meir direkte mannsforsking på norsk
nivå, noko som eg absolutt ynskjer at vi skal prioritera.





                

