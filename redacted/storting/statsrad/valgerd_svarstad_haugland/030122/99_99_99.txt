 Bingo er eit lotteri som skal gi inntekt til
lokale lag og organisasjonar, og som berre kan haldast etter
løyve frå politiet. Dei fleste som har
slik inntekt, er små og driv ikkje anna
lotteriverksemd enn bingoen. Ofte er bingoinntekta heilt
naudsynt for å halda liv i laget sitt arbeid og virke.

Det er mange som ynskjer å få inntekt
frå bingo. Det er difor fastsett i forskriftene for bingoverksemd
at eit lag eller ein organisasjon berre får halda
30 arrangement i eit år, og at arrangementa må haldast
innafor ein periode på tre
månader. Målet med denne regelen er å sikra
at fleire får høve til å halda
bingo, og at marknaden ikkje blir dominert av nokre få.

Politiet kan gi dispensasjon
frå denne regelen for å unngå særleg
urimelege høve. Lag og organisasjonar kan òg spela
saman i ein felles pott, noko som kan sikra
at inntekta for bingo kjem meir jamt over heile året.

I samband med at Kultur- og kyrkjedepartementet
for tida går gjennom reglane for lotteri og pengespel,
vil det bli utarbeidd framlegg til endringar i reglane for bingo. Arbeidet
med slike reglar vil også bli nemnt i den komande
odelstingsproposisjonen om endringar i pengespel- og lotterilovgivinga,
som er venta oversend Stortinget før utgangen av mars 2003.

