  Eg er ikkje sikker på kva for ei
utsegn frå mi side representanten Bekkemellem Orheim siktar
til når ho spør om Regjeringa har endra oppfatning.

Eg vil fyrst få minna om at vi hadde
tre hovudmål med kontantstøtta. Ho skulle medverka
til at familien fekk meir tid saman til sjølv å kunna
ta omsorg for eigne born, familiane skulle få større
valfridom når det gjaldt omsorgsform for borna sine, og
det skulle bli ein større likskap i dei statlege overføringane
til barnefamiliane med og utan barnehageplass.

Det er rett at Regjeringa ynskjer at småbarnsfamiliar skal
få høve til å bruka meir tid saman med
eigne born som fylgje av kontantstøtta. Dette er eitt av
dei spørsmåla vi også vil sjå på i
evalueringa av ordninga.

Før kontantstøtta vart innført,
gjorde Statistisk sentralbyrå ei spørjeundersøking
av 3 500 mødre med born under skulealder, der ein spurde
om planlagd yrkesdeltaking og omsorgsform etter innføringa
av kontantstøtta. Blant dei yrkesaktive mødrene
var det 38 pst. som rekna med å redusera yrkesarbeidet,
og heile 80 pst. av desse meinte at kontantstøtta gjorde
dette mogleg. Det var også 18 pst. av dei yrkesaktive mødrene
som meinte at dei ville bli heimearbeidande etter innføringa
av kontantstøtta, og over halvparten meinte at det var
kontantstøtta som gjorde at dette var mogleg. Ut frå same
undersøkinga er det heller ingen teikn til at fedrane vil
auka si yrkesdeltaking. Undersøkinga tyder dermed  på at
foreldra vil bruka meir tid saman med borna sine.

Ei ny undersøking som skal gjerast
i april i år, vil visa korleis foreldra faktisk innrettar
seg så langt. Denne undersøkinga vil bli viktig
i den vidare evalueringa, men endå viktigare blir den tredje
oppfylgingsrunden etter at kontantstøtta har fungert ei
tid. Då vil vi klarare sjå om foreldra har endra
omsorgsmønster. Dersom det på sikt viser seg at
foreldra ikkje brukar meir tid på barneomsorga, vil eg
vurdera ein gjennomgang av regelverket. Regjeringa har som kjent
ein avtale med Høgre og Framstegspartiet om kontantstøtta
i denne stortingsperioden, og den har vi sjølvsagt tenkt å halda.
Det inneber at vi vil drøfta eventuelle endringar i ordninga
med desse to partia.

  Det vart ikkje noko spørsmål
i denne oppfylgingsrunden, men eg skal prøva å svara
på det eg trur ville blitt spørsmålet. 

Eg sa i svaret mitt at det er tre målsetjingar
her. Den eine av desse, som er å gje foreldra og borna
meir tid saman, er sjølvsagt viktig, men dei to andre er
faktisk òg viktige. Det er ikkje snakk om at dette med å bruka
meir tid er på vikande front. For meg er det kanskje det
viktigaste. Men eg har lyst til å understreka at dei to
andre målsetjingane òg er viktige i den store
samanhengen. 

Eg har også lyst til å seia
at eg vil nok venta ei stund med å ta avgjerd om vi må endra
ordninga fordi åtferda ikkje endrar seg. Eg trur at kontantstøtta
må fungera ei tid for å setja seg, og for å sjå om
foreldra endrar åtferdsmønster. Som eg òg
sa i mitt svar: Dersom vi, ikkje no i fyrste omgangen, men etter
at kontantstøtta har fungert ei tid, ser at det ikkje har
gitt noko meir tid mellom born og foreldre, skal eg vera med på å diskutera
kva ein skal gjera. Men eg ynskjer ikkje å seia at det
skal skje til hausten, for det er for tidleg. Då har ikkje
kontantstøtta fått sett seg skikkeleg enno.





                

 Eg må seia eg vart litt overraska over spørsmålet frå representanten Valle. Eg trur at dersom eg hadde sagt eg hadde noko med deira private liv å gjera, ville kanskje spørsmålsstillinga blitt endå hardare frå same representanten. Eg svarte slik som eg gjorde i det programmet, nettopp for å gi til kjenne ei inkluderande haldning til lesbiske og homofile, og når det galdt deira privatliv, var det dei sjølve som måtte velja kva liv dei ville leva; det er ikkje eg som skal ta dei vala for dei. Men eg har òg lyst til å understreka at det er ikkje akseptabelt at lesbiske og homofile blir trakasserte. Dei har det same menneskeverdet og skal sjølvsagt behandlast på same måte som alle andre.




NOVA si undersøking, Levekår og livskvalitet blant lesbiske kvinner og homofile menn, er eit nybrottsarbeid. Det er den fyrste store undersøkinga om levekår blant homofile og lesbiske her i Noreg og den største i sitt slag i Norden. Undersøkinga gir oss god og nødvendig kunnskap. Den viser at det har blitt meir positive haldningar i folket. Dei lesbiske og homofile har gjennomgåande høg utdanning og god inntekt. Dei fleste har eit godt forhold til familien sin og har fortrulege vener der dei bur. Mange opplever diskriminering på arbeidsplass og studieplassar, blir det òg sagt, men talet har gått ned sidan 1970-talet trass i at mange i dag er meir opne om si seksuelle legning. Dette er positive trekk, som vi òg må ha med oss i det vidare arbeidet og i debatten vidare.




Men det er likevel dei skremmande og alarmerande sidene ved rapporten som eg er mest opptatt av. Dei lesbiske og homofile slit med psykiske problem. Mange unge har prøvd å ta livet sitt. Det er avdekt store rusproblem, og mange er utsette for vald og truslar. Overfor desse problema må det handlast, og det seier eg i dag, som eg òg har sagt i nesten kvart einaste intervju eg har gitt sidan fredag, men det er ikkje alle som har oppfatta det.




Eg ar no invitert Landsforeningen for lesbisk og homofil frigjøring – LLH – til eit møte i departementet for å drøfta oppfølging av rapporten. Eg ynskjer ein konstruktiv dialog med LLH om kva som kan gjerast frå det offentlege og frå organisasjonen sjølv, for både å sjå på årsakssamanhengane og å betra levekåra til dei lesbiske og homofile.




Departementet vil no gå gjennom alle sider ved rapporten og vurdera kva som kan gjerast frå vår side. LLH har alt fremma ein del forslag som vi òg sjølvsagt vil vurdera, utan at eg i dag skal seia korkje ja eller nei til nokon av desse forslaga. Når det gjeld tiltak innanfor skular og helsevernet, som eg meiner er ganske viktige aktørar her, viser eg til svar frå helseministeren og kyrkje-, utdannings- og forskingsministeren seinare i spørjetimen i dag.




 Eg vil nok seia at akkurat i denne saka tør eg ikkje angripa representanten sine øyre, men ein del andre sine ynske om og vilje til å høyra kva som blir sagt, og òg ein del medium sine ynske om å ta inn alt som blir sagt i diverse intervju. Då eg vart konfrontert med denne rapporten fredag morgon, var nokre av hovudmomenta dei psykiske problema og rusproblema som mange lesbiske og homofile har. Då var det ganske naturleg for meg å peika på dei reformene som vi allereie har i gang. Dei må fanga opp òg denne problemstillinga.




Så er eg heilt einig i at eg har min del av ansvaret i forhold til det som er mitt departements ansvarsområde når det gjeld tiltak for denne gruppa, og det ansvaret skal eg ta. Eg håpar eg får ein konstruktiv dialog med LLH om kva dei kan gjera, og kva vi frå styresmaktene si side kan gjera. Eg har ikkje tatt standpunkt til om vi treng ei stortingsmelding eller ikkje. Det vil bli vurdert, for eg føler nok at eg treng litt meir tid til å gå gjennom rapporten før eg trekkjer endeleg konklusjon. Men det er i alle fall ikkje meininga frå mi side å fråskriva meg det ansvaret som eg har for den problemstillinga som vi er blitt kjende med.





                

