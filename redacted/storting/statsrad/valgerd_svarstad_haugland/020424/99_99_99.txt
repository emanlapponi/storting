 Lov av 7. juni 1996 nr. 33 ligg til
grunn for forvaltninga av Opplysningsvesenets fond. Etter § 5
i denne lova er det forbod mot å gi bort fondets
eigedomar. Dette forbodet må sjåast i samanheng
med § 2, som lyder:

«Lova
skal sikre at fondet kjem Den norske kyrkja til gode
og at verdiane blir bevarte og gir avkastning i samsvar med Grunnlova § 106.»

På denne bakgrunnen vil det truleg
ikkje vera lovleg høve til å overføra
den aktuelle eigedomen på Hvaler vederlagsfritt til staten
ved Direktoratet for naturforvaltning.

Området på Hvaler har vore
bortleigd til Oslofjordens Friluftsråd sidan 1940 for ei årleg
leige på 300 kr. Etter det eg har fått
opplyst, har Opplysningsvesenets fond i forhandlingar med friluftsrådet
gitt tilbod om vidare bortleige for 10 000 kr pr. år – altså ikkje
130 000 kr, men 10 000 kr pr. år. Forvaltningsorganet
for Opplysningsvesenets fond har elles opplyst at fondet
har ei realistisk forventning om å kunna
løysa denne saka på minneleg vis.

 Eg svarar berre kva som står i lovverket
for fondet i dag, og fondet er sjølvsagt pålagt å følgja
det lovverket som Stortinget har vedteke når det gjeld
midlane.

Eg synest det er viktig at dei verdiane som
fondet har, blir bevarte, slik som det står i § 2,
som eg siterte. Elles er det òg viktig her å peika
på at det er stor forskjell på 130 000
kr i året og 10 000 kr i året. Kva som
no blir det endelege resultatet, kjenner ikkje eg til,
men eg har fått beskjed om i kontakt med fondet at dei
har ganske gode forventningar om at dette skal
dei klare å bli einige om. Dersom dei blir einige
om det, bør vi vera godt nøgde.

 Dette er ting som eg reknar med at dei tek
hand om i forhold til det ansvaret dei har fått når
det gjeld å forvalta fondet. Eg reknar òg med
at då lovverket i samband med fondet vart vedteke, det
er jo ikkje så veldig gamalt, det er frå 1996, tenkte både
dei som foreslo lova, og dei som har vedteke lova, gjennom ein slik
situasjon som vi no er komne opp i. Eg skal sjølvsagt
gå i dialog med fondet. Departementet gjer det
med jamne mellomrom i forhold til ulike saker, både
den saka representanten sjølv har teke
opp, og andre. Men å forandra lovverket
på grunn av denne saka ser eg ikkje
som nødvendig. Eg vil heller gå igjennom heile
problemstillinga og sjå om det finst andre ting
som gjer at vi må sjå på lovverket. Men
denne spesielle saka meiner eg det ser ut til at dei klarer å løysa.
Så får vi sjå om det er andre
problemstillingar som ligg der, som fører til at lovverket
bør endrast, noko som eg i dag ikkje
har kunnskap nok om til å seia at ein bør gjera.

