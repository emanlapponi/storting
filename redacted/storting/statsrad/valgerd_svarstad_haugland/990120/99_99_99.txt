  Når representanten Tingelstad viser
til «oppslag i media», må eg ta eit atterhald
i forhold til kva for oppslag det her er referert til, og at eg
personleg ikkje er kjend med desse.

Eg er frå før av godt informert
om det store og viktige arbeidet som blir gjort ved dei lokale forbrukarkontora. Talet
på førespurnader til Forbrukerrådet har
halde seg på eit stabilt høgt nivå dei
siste åra. Totalt kjem det inn ca. 140 000 førespurnader – både
skriftlege og munnlege – i året til dei i alt
19 kontora i fylka. Pågangen til kontora varierer frå fylke
til fylke, og derfor er òg arbeidspresset noko forskjellig
på dei ulike kontora. Så langt eg kjenner til,
gir Forbrukerrådet i dag eit svært godt tilbod til
forbrukarane, og dei fleste som vender seg til Forbrukerrådet
for hjelp, får faktisk hjelp. Talet på førespurnader
viser at forbrukarane har stor tillit til Forbrukerrådet.

Forbrukerrådet har i dag økonomiske
rammer som inneber at det kan gjera ein rimeleg bra jobb. Det er
eit overordna mål å legga forholda slik til rette
at ein kan unngå bruk av overtid for å løysa
oppgåvene, og innanfor dei gitte rammene er det opp til
Forbrukerrådet sjølv å vurdera bruken
av overtid.

Forbrukerrådet har sett i verk tiltak
for å forenkla og effektivisera sakshandsaminga, m.a. gjennom
innføring av informasjons- og kommunikasjonsteknologi og
oppretting av ein elektronisk database for klagesaker.

Eg meiner at dei fylkesvise forbrukarkontora
skal eksistera òg i framtida. Og eg vil sjølvsagt
reservera meg retten til å vurdera om det er oppgåver
i samband med klagesakshandsaminga og forkjøpsrettleiinga
som kan løysast på andre og kanskje òg
meir effektive måtar enn i dag, ut frå siktemålet å gi
forbrukarane ei best mogleg hjelp til sjølvhjelp.

Desse og ei rekkje andre spørsmål
knytte til Forbrukerrådet vil eg koma tilbake
til i stortingsmeldinga om forbrukarpolitikk som blir lagd fram
til våren.

  Ja, det går godt an å gå inn
og sjå på den problemstillinga som representanten
Tingelstad reiser om fordelinga av ressursar fylka imellom eller
kontora imellom. Men det som det er viktig å peika på i
så måte, er at dersom ein skal ha kompetanse på eit
vidt felt, der ein får spørsmål om mange ting,
er det òg viktig at ein har så mange stillingar
at ein kan dekkja all den kompetansen som trengst. Det som det kan
vera interessant å diskutera, er på den eine sida
om ein skal halda ved lag dei kontora ein har, og på den
andre sida om alle kontora skal ha det same breie feltet av kompetanse,
og på den måten sjå på dei 
ressursane som det enkelte kontoret får tildelt.

Elles må eg ærleg innrømma
at eg synest det er positivt at nokon gjer ein ekstrainnsats i ein
avkorta periode for å avhjelpa situasjonen og for å møta
dei som kjem med spørsmålsstillingar. Det viser
at dei som jobbar på desse kontora, ynskjer å gjera
ein god jobb for forbrukarane.

  Eg er einig i representantens beskriving av
seg sjølv som ein oppegåande person, men eg har
lyst til å understreka at det må ikkje vera noko
nederlag for oppegåande personar òg å ta kontakt
med forbrukarkontoret dersom dei har bruk for det. Det er jo eit
kontor og ein servicefunksjon som skal nyttast av alle, og det er
mange ting som er vanskelege òg innanfor dette feltet.
Så eg synest det er flott at Tingelstad òg
kunne nytta seg av det, og venteleg fekk ho den hjelpa som ho var
ute etter.

Så vil eg understreka det som eg sa
i mitt fyrste svar, at når det gjeld deira totale ressursar,
har dei sjølve gjort ei fordeling. Når dei har
sagt at overtid må takast ut i avspasering, er det deira
måte å fordela dei totale ressursane på.
Så kan ein gjerne i budsjettprosessen koma tilbake til
kor mykje midlar forbrukarkontoret skal ha. At dei – på lik
line med veldig mange andre – synest dei har for lite midlar å rutta
med, har eg forståing for, men det er ein annan debatt,
som vi eventuelt får ta i budsjettprosessen.





                

