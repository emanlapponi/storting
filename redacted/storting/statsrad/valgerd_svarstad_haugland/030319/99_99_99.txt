 Norges Døveforbund har dei
siste åra fleire gonger vore i kontakt med Kultur-
og kyrkjedepartementet om spørsmålet om å lovfesta
norsk teiknspråk som offisielt språk
i Noreg. Ei lovfesting vil, slik dei ser det, sikra betre
tilgang til informasjon og dermed full deltaking og likestilling
for døve i samfunnet.

Eg er oppteken av at døve
skal kunna motta informasjon og delta i samfunnsdebatten på lik
linje med høyrande. Det er likevel noko
uklart om lovfesting av teiknspråket som offisielt språk
er beste måten å oppnå dette
på, og det vil vera nødvendig med ei
nærmare vurdering av dette spørsmålet.
Departementet vil greia ut dette og andre spørsmål
på området – som eiga lov om
teiknspråk, kartlegging av behovet for fulle språklege
rettar, sikring av slike rettar i eksisterande lovverk
og andre problemområde
i samband med dette.

Departementet har bedt Statens senter for arkiv,
bibliotek og museum å stå for utgreiinga. Utgreiinga
vil bli gjennomført i nært samarbeid
med døves organisasjonar. Eg vonar at utgreiinga vil liggja føre
dette året.

Eg er òg kjend med at det ligg føre
eit forslag i Nordisk Råd om å gjennomføra
ei kartlegging av kva som skal til for å kunna innlemma
teiknspråk i den nordiske språkkonvensjonen.

 Når det gjeld utdanning av dei tilsette,
ligg det ansvaret på ein annan statsråd enn meg,
og eg er vel ikkje fullt oppdatert heller på korleis
situasjonen er. Men eg er heilt einig i grunnlaget for
spørsmålet. Eg har òg lyst til å minna
om at det var ein debatt om dette i Stortinget i 1991, der m.a.
Grete Knutsen, Jon Lilletun og Hallgrim Berg engasjerte seg, og
det vart òg sagt at det skulle gjerast utgreiingar då.

Det har vore mange statsrådar
sidan den gongen. No er iallfall utgreiingar sette i gang. Vi ventar å få ein
rapport i løpet av året, og den vil vi følgja
opp. Målet er vi altså einige om. Men
kva verkemiddel er best for å oppnå målsetjinga?
Vi vil gjera kva vi kan for å klara å oppnå målet,
slik at dei som høyrer dårleg, eller
ikkje høyrer, kan bli fullt integrerte i samfunnet
og få same informasjon som dei høyrande.

Eg vil òg gjera merksam på at
vi har eit arbeid på gang med ei stortingsmelding om politikk
for personar med nedsett funksjonsevne, og der har vi ei oppsummering
av resultat og erfaringar med m.a. handlingsplanen for funksjonshemma.
Her vil Utdanningsdepartementet gi innspel til omtale
av dei mange tiltaka som er sette i verk knytt til anerkjenning
av teiknspråket som eige språk og oppfølging
av den lovfesta retten til opplæring på teiknspråk.

 Eg er litt forbausa over oppfølgingsspørsmålet,
for eg har ikkje kunna førebu meg på å svara
på det spørjaren stiller spørsmål om.
Det er òg område som eg ikkje har ansvar
for.

Men for å seia det sånn:
Eg takkar for engasjementet i saka. Hernes vart oppfordra
til å gjera noko i 1991. Det vart ikkje
gjort særleg mykje. No har vi iallfall sett i gang eit
arbeid. Eg er òg glad for det engasjementet som spørjaren
har i Nordisk Råd, for å kartleggja det same.
Så får vi då etter kvart som
eg får informasjon, og vi får ein gjennomgang
av saka, sjå kva vi kan gjera frå vårt
departement. Men eg er òg overtydd om at det med engasjementet
i både Kommunaldepartementet, Sosialdepartementet,
Utdanningsdepartementet – eg trur det var fleire departement
som var involverte i spørsmålsstillinga – ligg
til rette for at vi skal løfta fram denne gruppa og visa tydeleg
dei rettane dei skal ha. Og som sagt, det vil òg bli gitt
innspel i forhold til grunnskule og vidaregåande
skule når det gjeld opplæring i teiknspråk,
i den stortingsmeldinga som kjem snart.

