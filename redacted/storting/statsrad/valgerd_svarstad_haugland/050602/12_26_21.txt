Det er klart at det går an å få i stand eigne tiltak. Men eg synest nok òg, som interpellanten sa, at å bruka røykelova som eit eksempel – det er eit godt eksempel på eit godt tiltak, men ein kan ikkje gå inn på nettet og få røyka på restaurant i utlandet, for å seia det slik – ikkje var det beste eksempelet ein kunne brukt.




Eg har ingenting imot å henta informasjon, korkje frå Nederland eller frå USA, for å sjå korleis dei klarar det. Så vi kan komma tilbake og sjå på kva dei klarar å få til, i forhold til bl.a. nettpoker og spel på nettet. For er det noko vi kan læra av dei, slik at vi kan avgrensa tilgangen her i Noreg, er det veldig bra. Eg kan lova interpellanten at vi skal innhenta informasjon og gi den informasjonen på eigna måte til Stortinget, om det er interesse for det.




Den handlingsplanen som vi har vedteke, skal utvikla seg i takt med behova, og som eg nemnde i mitt svar, skal vi ha eit tilbod i alle fylke i landet innan år 2008. Så handlingsplanen er dynamisk, og handlingsplanen kan reviderast heile vegen. Han kan gjerast betre, og han kan tilførast meir ressursar etter kvart som ein ser at det er behov for det.




Når det gjeld det som går på eigendelar, har eg forståing for det interpellanten seier. Samtidig er det eingong slik at dei som har bruk for samfunnet sine helsetenester, må i stor grad betala eigendelar. Å skilja ut nokre område som ikkje skal gjera det, mens andre skal gjera det, er eg ikkje sikker på er så veldig heldig. Eg ser då bort frå det som går på innlegging på sjukehus, som har ei anna form for eigendelspolitikk i botnen. Så eg har forståing for at helseministeren svarte at dei skal behandlast på same måten.




Til det med fordobling av omsetninga og samanlikninga med alkoholforbruket: Det er klart at vi har sett ei mangedobling, ikkje frå 7 til 26 milliardar kr frå 2001 til 2004, men frå 9 til 26 milliardar kr frå 2001 til 2004. Organisasjonane har sagt seg villige til ein reduksjon i tilførselen av midlar i høve til det dei ville fått med 9 milliardar i omsetning. Dei har godteke å gå ned på eit nivå på 6–7 milliardar kr. Eg er glad for at organisasjonane har gitt oss støtte i dette arbeidet. For om vi ikkje hadde gjort noko, hadde dei fått veldig store inntekter i åra som kjem, og dei ser sjølvsagt òg på pengane dei taper. Eg synest den støtta vi har hatt frå organisasjonane, har vore ei god moralsk støtte, som viser at dei òg vil ta eit tap for å berga menneske. Det er bra at dei gjer det.




Så skal eg lova å komma tilbake til Stortinget med ei oppfølging av handlingsplanen. Eg skal som sagt også komma tilbake med innspel i forhold til det som føregår i dei andre landa som har det forbodet som interpellanten påstår at dei har fått til.




