 I St.meld. nr. 48 for 2002-2003, Kulturpolitikk fram mot 2014, blir det slått fast at eit hovudmål i kulturpolitikken framover vil vera å fremja kulturelt mangfald.




Heilt fram til i dag har kulturpolitikken i Noreg vore nær knytt til nasjonsbygging og ein likskapsorientert velferdspolitikk. Ei sentral legitimering av kulturpolitikken har vore å dyrka fram ein særeigen nasjonal identitet forankra i ein felles nasjonalkultur.




I kulturmeldinga blir det forklart korleis ulike dimensjonar ved globaliseringa, ikkje minst aukande innvandring, har gjort sitt til at ideala om likskap og nasjonal integrasjon i dag blir utfordra av nye former for forskjellar.




Den framtidige kulturpolitikken må venda perspektivet bort frå konstruksjonar av ein einsarta felleskultur og leggja til rette for ei utvikling av kulturen med utgangspunkt i det mangfaldet som pregar kultursituasjonen i dag. Ei slik grunnleggjande perspektivdreiing i kulturpolitikken er ein nødvendig føresetnad for å kunna inkludera kunstnarar med minoritetsbakgrunn og deira uttrykk i det norske kulturlivet.




Sidan 1980-åra har det vore gjennomført ei rekkje tiltak i så måte, og det har vakse fram fleire mindre, uavhengige institusjonar med forankring i ulike minoritetsmiljø. Fleire av desse tiltaka får økonomisk stønad over statsbudsjettet, kap. 320 post 74, eventuelt i kombinasjon med prosjektstønad frå Norsk kulturfond.




I tillegg har fleire festivalar satsa på uttrykk med forankring i Asia, Afrika og Latin-Amerika, og nokre statlege institusjonar har satsa spesielt på uttrykk med forankring i desse delane av verda. Mellom anna har Rikskonsertane hatt formidling av musikk frå ikkje-vestlege kulturar som særleg satsingsområde sidan 1987 og har utvikla stor kompetanse på området. Innsatsen har ført til at denne musikken er kjend, godteken og likt.




Likevel er det ein lang veg å gå før vi kan vera fornøgde. Svært få aktørar med minoritetsbakgrunn er representerte ved dei meir etablerte kulturinstitusjonane i Noreg. Det kulturelle mangfaldet som i dag pregar det norske samfunnet, blir berre avspegla i avgrensa grad på kulturområdet.




For å betra situasjonen vart det i 1998 sett i gang eit fireårig utviklingsprogram for kunst og det fleirkulturelle samfunnet, Mosaikk, med utgangspunkt i St.meld. nr. 47 for 1996-97, Kunstnarane.




Med verknad frå 2002 vart Mosaikk avvikla som eige program. Samstundes vart målet for programmet – å fremja kulturelt mangfald på kunst- og kulturområdet – innarbeidd som satsingsområde i dei ordinære arbeids- og ansvarsområda til dei ulike fagutvala i Kulturrådet.




Parallelt med Mosaikkprogrammet vart det introdusert eit treårig signalprosjekt innanfor scenekunstfeltet, Open Scene, som hadde som mål å opna institusjonane for kulturelt mangfald.




I St.prp. nr. 1 for 2001-2002 tok Kulturdepartementet initiativ til å gjennomføra ein konferanse om kulturelt mangfald i kultursektoren. Målsetjinga med konferansen var å involvera ulike aktørar på feltet og gi dei høve til å utveksla idear og synspunkt. Konferansen vart gjennomført i Drammen i august 2002 som eit samarbeid mellom Drammen kommune, Oslo kommune, Kultur- og kyrkjedepartementet og Norsk kulturråd.




Med utgangspunkt i konferansen oppnemnde Kultur- og kyrkjedepartementet ei arbeidsgruppe som skulle drøfta korleis ein bør følgja opp målet om å fremja kulturelt mangfald på kulturfeltet. Rapporten frå gruppa vart overlevert til departementet tidleg i 2003.




Dei generelle perspektiva i rapporten er innarbeidde i kulturmeldinga. Dette dannar eit utgangspunkt for vidare utvikling av strategiar og meir konkrete tiltak som vil måtta vurderast i budsjettsamanheng dei komande åra. Forslaga frå arbeidsgruppa vedkjem både Kultur- og kyrkjedepartementet, Utdannings- og forskingsdepartementet, underliggjande fagorgan og institusjonar. Kultur- og kyrkjedepartementet har difor sendt rapporten til relevante instansar, slik at forslaga til tiltak kan vurderast i samband med utarbeiding av framtidige arbeidsplanar og tilhøyrande budsjett.




Både Mosaikkprogrammet og Open Scene vart evaluerte i 2002. Evalueringane tyder på at prosjekta har gjort sitt til å setja kulturelt mangfald på dagsordenen på ein heilt annan måte enn tidlegare og til å synleggjera kunstnarar med minoritetsbakgrunn. Men inkorporasjon tek tid, gjerne lengre tid enn ein hadde føresett. Det kan vera fleire grunnar til det.




Ein viktig faktor kan vera at det i sterk grad er storsamfunnet og den dominerande vestlege forståinga av kunst, kvalitet og profesjonalitet som legg premissane for samhandling i kunstlivet. I ein slik situasjon er det fare for anten at kunstnarar med minoritetsbakgrunn og deira uttrykk blir ekskluderte, eller at kunstnarane blir tvinga til å læra seg dei norske og vestlege kodane og reglane i ein einsidig tilpassingsprosess.




Erfaringane i Noreg samsvarar med erfaringane frå andre land. Dei viser at det er behov for fleire langsiktige og parallelle strategiar for å fremja kulturelt mangfald. På den eine sida må ein stimulera tiltak og prosjekt som skaper møteplassar mellom det tradisjonelt norske kunstfeltet og minoritetskunstnarane. Dette kan dels skje gjennom opptak til kunstutdanningane, dels gjennom tilsetjingar og engasjement i institusjonar, gjennom forsøks- og samarbeidsprosjekt osv. Ved ein slik strategi vil det over tid kunna skje ei gjensidig tilvenjing og tilpassing.




På den andre sida må ein stimulera til at kunstnarmiljø og enkeltkunstnarar med ikkje-vestleg bakgrunn blir i stand til å styrkja kunstnarleg profesjonalitet og kvalitet på sine eigne premissar. Dette kan skje gjennom særskilde utdanningstiltak, gjennom stønad til organisasjonar, ensemble og enkeltkunstnarar som gjer dei i stand til, på lengre sikt, å møta sine norske og vestlege kollegaer på ulike, men likeverdige vilkår.




Norske og internasjonale erfaringar tyder på at slike dobbeltstrategiar er nødvendige for at prosessen mot likeverdig inkorporasjon skal kunna finna stad.




Det vil vidare vera viktig å styrkja internasjonal kulturutveksling for å fremja det kulturelle mangfaldet. For kunstnarar i Noreg som primært arbeider med tradisjonar og uttrykk med forankring i andre delar av verda, er det ofte avgjerande at dei får høve til å samarbeida med kunstnarar utanfor Noreg. For å stimulera til kompetanse- og nettverksbygging bør tilhøva leggjast betre til rette for samarbeid med miljø over heile verda. På sikt vil dette kunna medverka til å innarbeida kulturell ulikskap som ein naturleg del av den norske kunstrøyndomen. Dette vil ikkje berre ha innverknad på kunstnarane og kunstproduksjonen. Dette vil òg gjera uttrykksmangfaldet og kulturtilbodet rikare for publikum.




Det er eit mål at kunst av høg kvalitet når fram til nye publikumsgrupper, samstundes med at minoritetsuttrykk i større grad må bli tilgjengelege for dei etablerte delane av kunstpublikummet. I nokre andre land har arbeidet for å rekruttera nye publikumsgrupper til ulike kulturarrangement stått heilt sentralt i alle strategiar for å styrkja det kulturelle mangfaldet. Dette kan skje m.a. i form av ulike formidlingsprosjekt og utvikling av funksjonelle arenaer for fleirkulturell verksemd.




Særleg viktig er det å styrkja innsatsen overfor born og unge, både med omsyn til formidling og rekruttering til kunstfeltet. Skulen er kanskje vår viktigaste arena, både når det gjeld integrering og kulturelt mangfald. Den kulturelle skulesekken vil difor vera eit viktig verkemiddel for å skapa eit meir inkluderande samfunn og styrkja det kulturelle mangfaldet.




Avslutningsvis vil eg understreka at desse signala ligg i kulturmeldinga, og eg vonar at Stortingets handsaming av kulturmeldinga vil framheva dette, slik at vi kan jobba vidare med den utfordringa som representanten har gitt meg.




 For å starta med det siste i forhold til forpliktingar når det gjeld Mela 2002: Eg la fram kulturbudsjettet i går. Det ligg til handsaming i Stortinget. Når det gjeld å instruera Kulturrådet om kva dei skal bruka pengar til, har ikkje denne regjeringa for vane å gjera det, og vi har heller ikkje tenkt å gjera det i denne saka. Men eg vil understreka at kulturmeldinga faktisk inneheld desse perspektiva i den rapporten som representanten nemnde. Dei generelle perspektiva er innarbeidde i kulturmeldinga.




Når det gjeld diskusjonen om øyremerking og kvotering, er det ein interessant diskusjon. Her er det ulike vinklingar. Det eg er oppteken av, er resultat. Øyremerking og kvotering kan òg bli ei stigmatisering, og det ynskjer vi ikkje. Men klarar vi å få fram dette på ein annan måte, utan øyremerking og kvotering, er det det beste. Går det ikkje, er eg villig til å vurdera det òg som verkemiddel.




Eg synest det er hyggeleg at representanten gav kulturmeldinga honnør for innhaldet i forhold til det kulturelle mangfaldet og globaliseringa, for honnørord når det gjeld kulturmeldinga, har ikkje kome frå denne salen før. Så det takkar eg for, og det tek eg med glede imot. Eg synest kommentarane til kulturmeldinga frå denne salen har vore ganske grå, men Kultur-Noreg har teke imot meldinga med opne armar. Dei har òg sett dei grepa vi har gjort i forhold til globaliseringa. Det har det vore viktig for meg å understreka. Det er nye ting ved denne kulturmeldinga i forhold til tidlegare. Det må Stortinget no gripa fatt i, og så kan vi saman utforma ein god kulturpolitikk, slik at vi synleggjer det viktige innspelet til norsk kultur som det kulturelle mangfaldet gir oss. Det er ikkje noko som vi skal vera i konkurranse med – det er noko vi skal samarbeida med. Så får vi framover diskutere kva verkemiddel vi skal bruka.




Eg vil ikkje ta så hardt i som å seia at det er ting som ber preg av institusjonell rasisme. Eg synest det er sterke ord. Eg er heilt sikker på at i dialog med dei ulike institusjonane, er dei òg opptekne av å skaffa rom for det kulturelle mangfaldet. Eg trur det er ein dialog med institusjonane som er beste vegen å gå for å oppnå eit godt resultat.




Elles har eg lyst til å gi representanten honnør for at ho reiser ein kulturpolitisk interpellasjon. Det har ikkje vore for mange utspel frå Stortinget si side når det gjeld kulturpolitikken i det heile. Eg skjønar at representanten har hjartet sitt meir i det kulturelle enn i det kontrollerande. Det set eg pris på, og eg ser fram til dei innlegga som kjem frå dei andre partia – så skal vi koma vidare òg i forhold til den utfordringa som Ågot Valle har gitt oss alle saman.




 Eg må seia at avslutninga med eit sitat frå Hardanger-diktaren Olav H. Hauge er noko som varmar hjarta mitt.




Eg synest òg det har vore ein veldig fin debatt. Eigentleg trong eg ikkje ta ordet, men eg gløymde å kommentera dette med 2005 som året for det kulturelle mangfaldet. Eg vil ikkje gi eit ja i dag, men eg vil heller ikkje gi eit nei. Dette vil eg ta med meg og vurdera. Det er eit initiativ som det absolutt er verdt å tenkja igjennom.




Eg vil òg peika på at vi har ein del kulturavtalar med forskjellige land. Vi har Film fra Sør, som f.eks. fokuserer på filmar frå Kina i år. Det skjer altså ein del på feltet som er med på å underbyggja ynsket som vi alle har i forhold til meir kulturelt mangfald.




Eg har ein liten kommentar til merknaden om tatermuseet og romaniavdelinga ved Glomdalsmuseet. Det er noko som har forskuva seg i forhold til kulturbygg. Ellen Horn og Stoltenberg-regjeringa valde å utsetja bygginga av Hålogaland teater. Det har vi valt å setja i gang. Vi har måtta utsetja denne avdelinga pluss eit museum i Finnmark, fordi eg har fått ein del kritikk for at eg har brukt for mykje pengar på det å byggja nytt i staden for å bruka pengar på kulturen. Tatermuseet og romaniavdelinga ved Glomdalsmuseet kjem, men vi har altså måtta usetja det eit par år fordi vi får nokre toppar no i forhold til andre kulturbygg. Det kjem, og det er ingen indikasjon på at det skal bli dårlegare. Det er heller ingen indikasjon på at vi ser ned på romanifolket – det er det viktig for meg å understreka. Men det vart tvingande naudsynt fordi denne toppen og Hålogaland teater kom i ei anna rekkjefølgje enn det skulle etter planen, fordi Ellen Horn og Stoltenberg-regjeringa valde å utsetja det. Dei hadde høve til å setja i gang det prosjektet. No sette vi det i gang, og så må vi ta det andre i tur og orden. Det kjem, og den delen av vårt eige folk er det òg viktig å ta vare på og ikkje signalisera at det er noko vi nedvurderer.




