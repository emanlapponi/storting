 Eg er heilt samd med representanten Reikvam
i at det bør krevjast revisorattestasjon for tilskott.
Kultur- og kyrkjedepartementet sende difor på høyring
9. juli i år forslag om endring i forskrift om
trudomssamfunn.

Departementet foreslår der at registrert
eller statsautorisert revisor skal attestera utskrift av rekneskapen
når statstilskottet er større enn 100 000 kr.
Dette er i samsvar med praksis for andre tilskott frå Kultur-
og kyrkjedepartementet.

Vi tek sikte på at kravet om revisorattestasjon
skal gjelda frå 1. januar 2005.

 Dette er ein balansegang mellom veldig mykje
byråkrati og eit system som skal vera greitt å kontrollera
utan at det blir altfor byråkratisk. Men eg tek med meg
synspunkta til representanten.

No er dette ute på høyring,
som eg sa, og vi skal sjølvsagt vurdera alle innspela som
kjem i den høyringsrunden, og seinare komma tilbake til
det.

Eg har òg lyst til å leggja
til at fylkesmannen sjølvsagt ikkje utbetalar tilskott
dersom vilkåra for tilskott ikkje er oppfylte – det
ligg jo òg klart.

I samsvar med lov om trudomssamfunn og ymist
anna skal ikkje fylkesmannen godkjenna desse trudomssamfunna, men
trudomssamfunna kan la seg registrera. Registreringsmeldinga skal
innehalda opplysningar m.a. om trusvedkjenning, læreoppbygging,
verksemd og utbreiing. Det er det som ligg her, og vi kjem altså tilbake
til gjennomføringa av dette.

 Eg har ikkje akkurat no oversikt over kor mange
det gjeld som ligg under eller over 100 000 kr,
av dei som får støtte i dag.

Eg vil òg leggja til at vi har sett
i gang eit arbeid i forhold til registrering av medlemmer, slik
at ein ikkje skal kunna ha dobbeltmedlemmer. Vi veit at ein del
trussamfunn har hatt fleire medlemmer registrert enn dei reelt har
hatt. Vi har eit arbeid på gang som vil rydda opp i heile
dette systemet. Eg vonar at vi alt i alt skal komma med eit ryddig
og handterleg system som gjer at desse midlane går til
det dei skal gå til, slik som òg representanten
Reikvam er oppteken av.





                

