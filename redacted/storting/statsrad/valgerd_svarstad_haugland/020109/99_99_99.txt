 NRK har ei fri stilling i redaksjonelle spørsmål
og i høve til drifta av selskapet. Dette følgjer
av kringkastingslova, NRK sine vedtekter og av sjølve
organiseringa som eit aksjeselskap.

Når det gjeld nedlegginga av kortbølgjesendingane, har
styret i NRK lagt til grunn at dette ikkje fører
til nokon stor reduksjon av tilbodet. Styret
si grunngjeving er at som følgje av ny teknologi har nordmenn
i utlandet i dag betre tilgang til nyhende og informasjon frå Noreg enn
for berre få år sidan. NRKs radiokanalar er i
dag tilgjengelege på Internett og via satellittmottakar.

NRK står som kjent overfor store økonomiske
utfordringar. Etter krav frå generalforsamlinga
skal NRK sitt driftsbudsjett gå i balanse. Det er viktig
at NRK får rom til å gjennomføra dei
tiltaka som er naudsynte for verksemda. Det viktige i eit politisk
perspektiv må vera å sikra
at ei omlegging i minst mogleg grad går ut over NRK si
hovudverksemd og oppgåva som allmennkringkastar.

Det ligg altså innanfor
NRK sine fullmakter å leggja ned kortbølgjesendingane,
og eg har ikkje tenkt å ta noko initiativ
andsynes NRK i denne saka.

 Det kunne vera freistande å gripa
inn i forhold til både det eine og
det andre forslaget som NRK sitt styre har drøfta
og vedtatt, når det gjeld korleis NRK skal klara å få økonomien
til å gå i balanse. For meg er det likevel viktig å streka
under kva som er statsråden si rolle, og kva som er rolla
til NRK sitt styre.

Vi veit at både gjennom
Internett og satellittmottaka kjem NRK ganske breitt og
vidt ut òg i forhold til folk som bur i utlandet, og eg
står fast ved det som eg sa i mitt fyrste svar, at eg ikkje
har tenkt å ta noko initiativ
i forhold til NRK. Eg kan lika eller ikkje lika
det dei gjer, men dersom eg skulle ha tatt eit initiativ
overfor NRK når det gjeld alle dei forslaga dei
no har vedtatt om kva dei skal gjera for å få balanse
i økonomien sin, hadde eg faktisk tatt frå NRK
sitt styre og kringkastingssjefen det ansvaret dei har i forhold
til si arbeidsoppgåve. For meg er det viktig å klara å la vera å ta
eit initiativ når dei fattar vedtak
som eg ikkje alltid er like glad for.

  Den måten  NRK er organisert på,
er vedtatt av Stortinget for ikkje så veldig
mange år tilbake. Eg skal ikkje repetera historia
i forhold til kva for parti som sa ja eller nei til organisasjonsmåten.
Eg tar til etterretning at det er vedtatt, og det må eg
halda meg til.

Eg vil òg leggja til at når
det gjeld Barentshavet, er radiosendingar sikra f.eks.
ved sendarar på Røst og Nordkapp. NRK informerer òg
om at dei har undersøkt interessa hos reiarane for ei nyhendepakke
som kan sendast over e-post til dei som kan ta inn det. NRK prøver òg
på sin måte å yta tenester
for dei som ikkje bur i Noreg, når det gjeld
formidling av norske nyhende.

Eg må ta til etterretning dei vedtaka
som NRK har gjort. Og som sagt, eg trur at om eg hadde gripe inn
på alle dei områda der ulike representantar
her i salen har bedt meg gripa inn, så hadde eg korkje
hatt kringkastingssjef eller styre etter ei
tid. For meg er det viktig å streka under kva som er mitt
ansvar, og kva som er styret og kringkastingssjefen sitt ansvar.





                

