 Drøftingene rundt turnusordningen
i Sarpsborg kretsfengsel har versert over noen tid. Kjernen i konflikten
er en diskusjon rundt lengden på den enkelte vakt. Fengselsledelsen ønsker
på sin side en turnusordning som ivaretar hensynet til å oppnå best
mulig kriminalpolitiske resultater, og som er hensiktsmessig i forhold
til faglig arbeid. Det er i denne sammenheng viktig at vaktene ikke
blir så lange at det går ut over muligheten til
aktiv og god innsats. De fleste andre anstalter i landet har innført
turnusordninger som tilfredsstiller disse kravene. Slik situasjonen
har utviklet seg, har Justisdepartementet akseptert en
midlertidig stenging av Sarpsborg kretsfengsel. I brev av 31. mars
har departementet presisert overfor Østre fengselsdistrikt at det
må legges ned betydelige anstrengelser for å finne
en snarlig løsning på saken. Departementet har
i samme brev bedt om å bli holdt løpende orientert
om den pågående prosessen. Videre har departementet
senest mandag 3. april avholdt nok et møte i saken med
ledelsen i Østre fengselsdistrikt for å bidra til at man
sammen med tjenestemannsorganisasjonene kan finne en løsning. 

Så svaret på spørsmålet
er at statsråden og departementet allerede har gjort og
vil fortsette å gjøre noe for å sikre
at driften skal komme i gang igjen på en forsvarlig måte
ved Sarpsborg kretsfengsel. 

  Jeg kan bekrefte at departementet
fortsatt kommer til å være engasjert og følge
nøye med i situasjonen, for, som representanten Tømmerås også sier,
det er ikke holdbart at et fengsel holdes stengt over lengre tid
på bakgrunn av denne type diskusjoner eller konflikter
mellom ledelse og tjenestemannsorganisasjoner om turnusordningen.
Vi må prøve å få dette til på samme
måte som man har fått det til i de fleste andre anstalter
i landet. 

  Det vil føre noe for langt å gå inn
i detaljene rundt hva som er konfliktene knyttet til turnusordningen,
for her er det mange varianter og komponenter. Hovedpoenget for
departementet har vært å etablere en turnusordning
som gjør at man ikke har så lange vakter at det
blir vanskelig å på en god måte gjennomføre
en aktiv og faglig innsats overfor de innsatte, bl.a. gjennom kontaktbetjentordningen.
Da er det viktig at de ansatte er tilstrekkelig ofte på jobb
og har kortere vakter. Jeg kan også minne om at arbeidsmiljølovens
hovedregel er kortere vakter enn tolv timer. Så her er
det en konflikt som går på at departementet ønsker
noe kortere vakter enn det de ansatte har ønsket. Men hovedpoenget er
at vi må finne en løsning, og vi må finne
en løsning sammen med tjenestemannsorganisasjonene. 





                

