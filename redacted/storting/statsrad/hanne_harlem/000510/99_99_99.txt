  Regjeringen legger opp til at Norge skal bruke
de såkalte Kyoto-mekanismene aktivt, men vi er innforstått
med at bruken av disse skal være et supplement til nasjonale
tiltak. Hvordan ordet «supplement» skal operasjonaliseres,
er et av temaene for de internasjonale forhandlingene. I likhet
med regjeringen Bondevik ønsker heller ikke vi at det skal
settes et tallfestet krav til bruken av Kyoto-mekanismene.

Regjeringen arbeider med å videreutvikle
de nasjonale virkemidlene på klimaområdet for å få til
flere kostnadseffektive tiltak her hjemme, utover de som allerede realiseres
av eksisterende virkemidler. Spesielt er vi opptatt av å få på plass
et nasjonalt kvotesystem. Høringsfristen for Kvoteutvalgets
innstilling gikk ut for ti dager siden. Regjeringen vil følge
opp innstillingen i lys av de signaler som ble gitt gjennom Stortingets
behandling av energimeldingen, synspunkter uttrykt gjennom høringsprosessen
samt utviklingen i EØS-området. Vi tar sikte på å komme
tilbake til Stortinget med denne saken tidlig neste år.

Regelverket for Kyoto-mekanismene vil være
viktig for utformingen av kvotesystemet. Dette forhandles det om
med sikte på vedtak på den sjette partskonferansen under
Klimakonvensjonen, som skal avholdes i Haag i november. Det kan
derfor være hensiktsmessig å avvente utfallet
av denne, slik EU-kommisjonen også legger opp til i sitt
arbeid med kvotesystem.

Ved hjelp av de eksisterende virkemidlene på klimaområdet,
som CO2-avgiften, sluttbehandlingsavgiften på avfall, direkte
reguleringer – spesielt i avfallssektoren – og
avtalen med aluminiumsindustrien, har vi allerede oppnådd
reduksjoner av utslipp i forhold til det som ville vært
resultatet uten disse virkemidlene.

Tiltaksanalysen fra Statens forurensningstilsyn,
som ble lagt frem i februar, viser at det er rom for betydelige nasjonale
utslippsreduksjoner til moderate kostnader. Vi regner med at norsk
næringsliv med et rasjonelt kvotesystem vil ønske å realisere
billige tiltak hjemme, og at det vil vise stor kreativitet og komme
opp med løsninger som vi ikke ser i dag.

Regjeringen vil videre ta initiativ til opprettelse
av et nytt program for utvikling av renseteknologi for gasskraftverk
og intensivert satsing på fornybar energi.

  Jeg tror ikke jeg har noen nye opplysninger
utover det som fremgikk av mitt svar. Jeg vil kanskje særlig
vise til tiltaksanalysen fra Statens forurensingstilsyn, som nettopp
går igjennom muligheter for betydelige nasjonale utslippsreduksjoner
til moderate kostnader.

  Når det gjelder andre virkemidler
enn de som inngår i et nasjonalt kvotesystem, er det selvfølgelig
slik at når Regjeringen finner å kunne foreslå virkemidler
som kan virke klimafremmende, foreslår man det, ut fra
en samlet vurdering.

Når det gjelder tempoplanen, vil man
selvfølgelig arbeide så fort som mulig. Men det
viktigste må jo være å få på plass
et system som vil virke, og da må man på en måte
balansere tidsbruken mot det å klare å få til
systemet. Jeg er sikker på at representanten er kjent med
at det å etablere et slikt nasjonalt system, og også tilpasset
et mulig internasjonalt system, er en krevende oppgave.





                

  Vedrørende forholdet til middelalderruinene
og Riksantikvarens holdning i saken vil jeg opplyse følgende:

Etter søknad fra Oslo Racing Festival
gav Riksantikvaren ved vedtak av 13. april i år dispensasjon
fra kulturminneloven for gjennomføring av billøpet.
Riksantikvaren la bl.a. vekt på at de tilleggsbelastninger
billøpet vil medføre på kulturminnene,
ikke gir grunnlag for å nekte gjennomføringen
av dette med hjemmel i kulturminneloven, samt at søknaden
dreier seg om et midlertidig engangstiltak. Riksantikvaren har satt
vilkår for dispensasjonen for å forhindre skader
på middelalderruinene i området.

Interesseforeningen Oslo Middelalder har påklaget Riksantikvarens
vedtak til departementet. Klagen er under behandling,
og jeg ønsker derfor ikke nå å kommentere
forholdet til kulturminneverdiene i området nærmere.

Når det gjelder støyproblemene
forbundet med billøpet, vil jeg vise til at kortvarige
arrangementer av denne karakter ikke behandles etter forurensningsloven.
I prinsippet bør dette håndteres av kommunale
instanser som et lokalt problem, og bydelsutvalget i Gamle Oslo
har uttalt seg negativt om de følger billøpet
Oslo Racing Festival vil få for beboerne i bydelen. Utvalget
mener at støy fra racerbilene og innleide helikoptre samt
omdirigering av trafikk i boliggatene vil påføre
beboerne for store plager. 

Videre vil bydelsutvalget vurdere om det er
grunnlag for å gripe inn og stanse virksomheten med hjemmel
i kommunehelsetjenesteloven dersom nærmere anbefalte støygrenser
overskrides. Men det bør være kjent for representanten
at et eventuelt vedtak med hjemmel i kommunehelsetjenesteloven ikke
ligger inn under Miljøverndepartementets virkeområde.

  Jeg er ikke kjent med om det er gjort klart
for søkerne at de ikke kan påregne å få tillatelse
til et nytt løp neste år, men det høres
ut som om representanten sitter med et brev fra Riksantikvaren foran
seg og dermed kan se hva som er sagt fra Riksantikvarens side. Men
uansett vil jeg si at en eventuell ny søknad senere år
vil måtte behandles i henhold til de krav som forvaltningsloven
stiller. Jeg har i hvert fall ikke her og nå tenkt å ta
stilling til en søknad som eventuelt vil komme på et
senere stadium.

  Jeg tror jeg må få lov til å overbringe ønskene
og synspunktene om å satse på Middelalderbyen,
og på hvilken måte, til miljøvernministe- 
   ren.





                

 De store rovdyrene utgjør en viktig
del av det biologiske mangfoldet i Norge. Hjorteviltet er de store
rovdyrenes naturlige og viktigste byttedyr. Viltlovens formålsparagraf
sier at viltproduksjonen kan høstes til gode for landbruksnæring
og friluftsliv innenfor en ramme der artsrikdommen i naturen bevares.

Jeg er kjent med de beregningene som viser
at ulven i Hedmark tar et antall elg som utgjør i størrelsesordenen 3 pst.
av det antall som årlig beskattes gjennom jakt i fylket.
Jeg er likevel klar over at ulvens påvirkninger på utmarksnæring
er ulikt fordelt, og at jaktrettshavere med jaktterreng innenfor
områder hvor ulvefamilier har tilhold, er sterkt berørt.

Departementet har tidligere i år startet
drøftinger med bl.a. Norskog og Norges Skogeierforbund
om disse spørsmålene. Dette initiativet vil departementet
arbeide videre med, med sikte på å bidra til løsninger
som alle kan leve med.

  Jeg oppfatter det som at jeg allerede i mitt
hovedsvar for så vidt bekreftet at departementet så den
problematikken – på den ene siden at det antallet
elg som ulven tar i Hedmark, utgjør i størrelsesordenen
3 pst., men på den annen side at der det først er
en ulvefamilie, kan ulven ta såpass mye elg at det er et problem
i de aktuelle områdene. 

Det er også noe av grunnen til at
departementet har startet drøftinger med Norskog og Norges
Skogeierforbund for å forsøke å finne
en løsning på disse spørsmålene.

  Jeg tror jeg må gjenta svaret. Man
ser at det er en problemstilling, og derfor ønsker man å ha
disse forhandlingene med Norskog og Norges Skogeierforbund. Men
hvis representanten med spørsmålet ønsker å få statsråden
til å si at man ser denne problematikken slik at svaret
er at vi skal fjerne ulven, så er statsråden ikke
enig i det.





                

 Departementet har bred erfaring med søknader
om asyl fra personer som konverterer fra islam til kristendommen
etter at de har kommet til Norge. I praksis er det ikke slik at
en konvertitt automatisk vil få asylstatus eller oppholdstillatelse
i Norge. Det blir i hver sak foretatt en individuell vurdering av
hvorvidt vedkommende står i fare for å bli utsatt
for forfølgelse ved retur til hjemlandet. Vurderingen av
beskyttelsesbehovet er i samsvar med ordinære prinsipper
som gjelder i alle asylsaker. 

De senere årene har flere konvertitter
fått innvilget asyl eller blitt gitt oppholdstillatelse
på annet grunnlag. Mange iranske og pakistanske konvertitter
har imidlertid fått avslag på sin søknad
om asyl og blitt returnert til hjemlandet. Det er ikke blitt rapportert
om overgrep mot disse. Departementets kjennskap til forholdene i
Iran tilsier at det ikke er grunn til å tro at de som blir
returnert til landet, utsettes for forfølgelse. Det er
altså ikke slik at det å konvertere i seg selv
gir grunnlag for forfølgelse. Er det imidlertid tvil om
en person ved retur til sitt hjemland vil bli utsatt for forfølgelse,
vil vedkommende innvilges asyl eller oppholdstillatelse i Norge. 

  Ethvert utsagn som ikke aksepterer religionsfrihet,
er et utsagn statsråden ikke kan slutte seg til. Men når
det gjelder første del av spørsmålet,
om konvertitter blir utsatt for forfølgelse i Iran når de
returnerer, fastholder jeg det svaret jeg allerede har gitt, at
vår erfaring er at det blir de vanligvis ikke, men at det
må foretas en individuell vurdering.

Jeg kan legge til at de andre nordiske landene
har samme praksis som Norge når det gjelder konvertitter. Sverige
har vel i tillegg faktisk en strengere praksis enn Norge når
det gjelder retur av konvertitter. Vi følger selvfølgelig
med så godt vi kan når det gjelder utviklingen
i Iran og behandlingen av konvertitter, og holder oss løpende
orientert.

 Asylinstituttet er jo avhengig av at vi løpende
har så god informasjon som mulig om den individuelle situasjonen
og det landet det er snakk om å flykte fra. Og da er det
innlysende for meg at all informasjon som kan bidra til bedre opplysning
med hensyn til forholdene i vedkommende land og om de asylsøkerne
som vi behandler de individuelle sakene for, er av det gode. Og
i den grad det er informasjon fra kristne organisasjoner eller andre
som kan gi ytterligere opplysninger til departement og direktorat
i forbindelse med deres behandling av asylsøknader, tar
vi selvfølgelig det hjertelig imot.





                

  Det er riktig som representanten Tor Nymo
tar opp i sitt spørsmål, at politidistriktene
fra og med inneværende år skal betale for de analyser som
er nødvendige i forbindelse med narkotikasaker. Tidligere
har det vært slik at Justisdepartementet sentralt har betalt
for disse analysene. Fra og med 2000 er budsjettmidlene til dekning
av disse utgiftene fordelt ut til distriktene. 

Bakgrunnen for omleggingen av finansieringsordningen
er prinsippet om at den som rekvirerer tjenesten, også bør
betale for den. Fram til årsskiftet 1999-2000 var det altså slik
at politidistriktene kunne pådra seg utgifter som de ikke
selv hadde ansvar for å dekke. Endringen når det
gjelder narkotikaanalyser føyer seg inn i rekken av tiltak
som er iverksatt for å modernisere budsjettforvaltningen
i etaten, i tråd med de prinsipper som er nedfelt i økonomireglementet
for staten.

Jeg er opptatt av at innsatsen mot narkotika
må holdes på et høyt nivå, og
dette er også et område som er prioritert i de
styringssignaler som departementet formidler til politi- og lensmannsetaten,
og som også samsvarer med riksadvokatens prioriteringer
innen straffesaksbehandlingen. Det må også være
politimestrene som har ansvar for å innrette tjenesten
etter de overordnede prioriteringer fra departement og riksadvokat,
og at dette skjer innenfor de budsjettmessige rammebetingelser som
er gitt av Stortinget.

Kristiansand politidistrikt arbeider godt på mange
områder og har mange dyktige medarbeidere. Jeg har tillit
til at politimesteren også for fremtiden vil prioritere
narkotikabekjempelse høyt, og at de analyser som er nødvendige,
blir gjennomført. Det er imidlertid politimesteren som
må vurdere hvordan man totalt sett disponerer tildelte
budsjettmidler for samlet sett å få en best mulig
polititjeneste i distriktet. 

  Jeg oppfatter det vel som om representanten
spør om en vurdering av budsjettmidlene til politietaten
som sådan, og at behovet er økt fordi oppgavene
er blitt større. I så fall må jeg henvise
til de budsjettdiskusjonene som kommer med jevne mellomrom i Stortinget.

Når det gjelder spesielt dekning av
utgiftene til disse analysene, må jeg vise til svaret mitt
og si at Justisdepartementets vurdering, som også er i
samsvar med de generelle budsjettprinsipper som etter hvert utvikler
seg både i stat og kommune, er at det er bedre å gi
den ansvarlige, her politidistriktet, totalt ansvar for budsjettet
og for å prioritere innenfor de rammene man får,
istedenfor å ha øremerkede midler. Det er jo det
det i så fall snakkes om.

Så kan det hende at det innimellom
er noen enkelte veldig store saker, og derfor har man i Justisdepartementet
noen sentrale avsetninger til bruk for det. Men det er jo ikke det
det var snakk om her i Kristiansand politidistrikt, her var det
snakk om utgifter til enkeltanalyser av narkotikaprøver,
og slike enkeltanalyser tas det mange av i hvert eneste politidistrikt.

  Poenget med mitt første svar var
ikke å gjøre politimesterne mer ansvarlige i forhold
til budsjettet, altså at jeg mente at de ikke prøver å holde
budsjettrammen, men poenget var å gi dem mulighet til å prioritere
innenfor de totalrammene som faktisk skal brukes på politi.
Og da kan det hende, om ikke i Kristiansand, at man i andre distrikter
kanskje heller har bedre nytte av de pengene som er gått
til analyser, til andre typer kriminalitetsbekjempelse enn akkurat
analyser. 

Det viser seg også at det er veldig
stor forskjell på politidistriktene i forhold til hvor
mye de bruker til analyser. Kristiansand er av de distriktene som
har ligget høyt når det gjelder bruk av analyser,
og det kan like gjerne ha med ulik prioritering og ulik måte å etterforske
sakene på, som med at det er veldig mange flere narkotikasaker
i Kristiansand enn i andre distrikter.

