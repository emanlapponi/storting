Jeg har et ønske om kort å kommentere det tema som representanten Kleppe som saksordfører tok opp, nemlig spørsmålet om forvaltningsloven § 28 og uenigheten mellom ombudsmannen og Justisdepartementet ved Justisdepartementets lovavdeling om forståelsen av denne bestemmelsen. Jeg har tenkt å si to ting. 




Det første jeg har lyst til å understreke, er at det denne uenigheten har gått på, ikke har dreid seg om håndteringen av en konkret sak, men om den generelle lovforståelsen. Ombudsmannen har tatt dette opp med Justisdepartementet knyttet til spørsmål om generell fortolkning av forvaltningsloven § 28. Ombudsmannen og Justisdepartementet er for så vidt også enige seg imellom om, og ombudsmannen har skrevet, at begge tolkningene – altså både den tolkningen Justisdepartementets lovavdeling har fulgt og gitt uttrykk for helt siden 1996, og den ombudsmannen selv mener er den beste – kan forsvares. 




Så er jeg enig med komiteen i at når man oppdager at det er ulik tolkning av en lovbestemmelse mellom ombudsmannen og Justisdepartementets lovavdeling, bør det klargjøres. Da har jeg lyst til å gjøre oppmerksom på at da Justisdepartement første gangen svarte på dette spørsmålet, var ikke svaret at man ikke ønsket å klargjøre det, men at man ønsket å ta det i forbindelse med en revisjon av forvaltningsloven. Bakgrunnen for det er selvfølgelig at det er en utfordring for Justisdepartementet, og ikke minst Justisdepartementets lovavdeling, at det alltid er en kø av lovgivningsprosjekter hvor det stadig er spørsmål om hvilke som skal prioriteres. Dette var altså bakgrunnen for at Justisdepartementet den gangen sa at dette kanskje ikke var det lovgivningsprosjektet som kom aller først i køen, fordi man mente at den lovforståelsen som man selv og andre departementer hadde praktisert siden 1996, var forsvarlig. Det mente for så vidt også ombudsmannen. 




Jeg har bare lyst til – og nå kommer jeg til det andre jeg vil si – å gjøre oppmerksom på at Justisdepartementet i et brev til Sivilombudsmannen i mai har gitt uttrykk for at man tar sikte på å sende ut et høringsbrev om forståelsen av forvaltningsloven § 28 med sikte på en klargjøring, i løpet av høsten. 




 Jeg hadde bare behov for å presisere at det i det jeg sa, ikke ligger at jeg uten videre legger til grunn at Sivilombudsmannen har rett i sin lovforståelse, men at jeg mener at hvis det over tid er sånn at Lovavdelingen og Sivilombudsmannen gir uttrykk for ulik lovforståelse, er det i seg selv et problem som det kan være grunn til å avklare.




Jeg ønsker også å presisere at jeg heller ikke mener at det automatisk må være slik at det at Sivilombudsmannen gir uttrykk for en bestemt lovforståelse, som kan diskuteres, skal føre til at man kaster andre saker over bord umiddelbart og går til Stortinget med det lovspørsmål Sivilombudsmannen har reist. Men igjen: Hvis det over tid viser seg at det er uenighet, er det noe vår befolkning har glede av blir avklart.




