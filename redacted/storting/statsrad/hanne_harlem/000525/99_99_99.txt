 Jeg ønsker å kommentere et par spørsmål som enten er stilt eller som er kommentert i forhold til meg. Men først vil jeg understreke det sterke behovet det er for å ha et godt og effektivt internasjonalt samarbeid når det gjelder polititjenester og kamp mot kriminalitet. Det er det i dagens samfunn ingen tvil om er helt nødvendig for å klare å møte en god del av den typen kriminalitet som vi ser vokse frem av mange grunner, og det har vært berørt av flere tidligere i debatten.




Men det er to konkrete ting. Det ene er spørsmålet om personvern, og helt konkret TECS. Jeg tror ikke at vi fra vår side behøver å være redde for at et samarbeid med Europol gir dårligere personvernsikkerhet enn det vi har i Norge, og jeg viser for så vidt til det Jan Petter Rasmussen har sagt om det.




Personopplysningsloven i Norge er basert på personverndirektivet i EU, og det er igjen grunnlaget for Europol-konvensjonen, slik den er formet, nettopp ved personverndirektivet. Men det betyr selvfølgelig ikke at vi ikke alltid er nødt til å holde øye med dette området, for her er det en kontinuerlig utvikling som vi selvfølgelig alltid er nødt til å ha oppmerksomhet mot. Det ligger en vanskelig avbalansering i forholdet mellom personvern og det å drive en effektiv polititjeneste, særlig når det gjelder spørsmål om politisamarbeid og politiets utføring av sitt arbeid i sin alminnelighet. Det ligger på en måte i polititjenestens natur at når man skal etterforske straffesaker, er man nødt til å innhente opplysninger som man normalt ellers føler er personlige. Man kan f.eks. ikke drive etterretning på nynazistiske grupper uten å registrere forhold som ellers er personlige.




Når det gjelder TECS spesielt, er dette – som også representanten Valle sa – tredelt. I den delen som går på analyseverktøyet, som jeg oppfattet at representanten Valle var spesielt opptatt av, er disse registrene ment opprettet i særlige tilfelle, og de er ment opprettet i tilknytning til en spesiell, konkret etterforskningssak man holder på med, slik at det vil ikke være noe generelt register som man kommer inn i på kryss og tvers, men de er knyttet til spesielle saker og opprettes i særlige tilfelle, og man har bare tilgang i den grad man som land er involvert i den spesielle etterforskningen. Det vil ikke være aktuelt med noen direkte tilknytning, og enhver tilknytning til et Europol-system vil uansett måtte gå gjennom en legal port, slik at det ikke vil være aktuelt med noen fri flyt av informasjon.




Det siste jeg ønsker å kommentere, er bare kort til representanten Stang – en oppfølging av en tidligere liten disputt vi hadde i forbindelse med spontanspørretimen, hvor jeg i ettertid har klart å oppfatte hva representanten spurte om. Jeg skjønner at det dreide seg om bruk av bevis som er innhentet lovlig i utlandet, men som det ikke ville vært lovlig å innhente i Norge. Det kan dreie seg om telefonavlytting, og det kan dreie seg om romavlytting. Så vidt jeg vet, er det ikke satt på spissen noen gang for norske domstoler om man skal kunne bruke det eller ikke. Men det er klart at dette i hvert fall i noen tilfeller vil være en vanskelig avveining, fordi man som politi sitter med konkrete beviser som er innhentet lovlig, og så er spørsmålet: Skal man kunne bruke det eller ikke? Jeg synes ikke det er lett å gi noe klart svar på det. Når det gjelder romavlytting, synes jeg for så vidt at det er lettere, og jeg heller i retning av at det bør man ikke kunne bruke, når det faktisk ikke er lov med romavlytting av noen karakter i Norge. Når det gjelder spørsmålet om telefonavlytting, er jeg kanskje noe mer i tvil, men jeg mener primært at dette i første omgang får være opp til domstolene, også fordi domstolene vil kunne gi en mer helhetlig vurdering av det, på samme måte som de gjør med en del andre typer bevis, som f.eks. politiforklaringer, hvor politiforklaringer for så vidt kan brukes, men hvor de ikke kan brukes hvis det er det avgjørende bevis i saken. Så du har en del slike mellomformer som også er en mulig løsning. Men som du skjønner, får du ikke noe klart svar fra meg. Jeg synes det er et vanskelig spørsmål, og da er det dumt å presse seg til et svar før man er rede til det.




