  Tanken om å etablere et fleretatlig
senter for beredskap er interessant. Det er til nå ikke
tatt noen beslutning om å lage et slikt senter, og min mening
er at vi må se dette i en noe større sammenheng. Før
vi kan ta endelig stilling til muligheten for å realisere prosjektet,
er det også nødvendig med avklaring av flere økonomiske
forutsetninger.

I statsråd 10. november satte Regjeringen
ned et utvalg som skulle gå igjennom landets operative
rednings- og beredskapsressurser. Utvalget skal vurdere grenseflatene
mellom de ulike aktørene på området.
Utvalget har fått frist til neste høst med å avgi
innstilling. Vi bør ikke forskottere utvalgets arbeid,
og jeg mener derfor vi bør vente med investeringer til
byggeprosjekt over beredskapsbudsjettene.

Blant annet med bakgrunn i dette er det ikke
satt av penger til å lage et fleretatlig senter for beredskap
på budsjettet for 2001. Dette kan snarest komme med på budsjettet
for 2002 hvis vi skal satse på en løsning der staten
står som utbygger.

Departementet har pr. i dag ikke tatt initiativ
til å få avklart om det er andre som ønsker å foreta
selve utbyggingen og driften av senteret mot leieinntekter i fremtiden.
Et slikt initiativ vil imidlertid bli tatt. 

Departementet vil også følge
opp behovet for avklaring av andre uavklarte spørsmål
og forutsetninger i prosjektet i forhold til de involverte aktørene.
Det er bl.a. nødvendig å gå igjennom
konsekvensene for de årlige driftsutgifter, slik at vi
har rimelig sikkerhet for at de påtenkte deltakerne vil
kunne bære de økte årlige kostnadene
som gjennomføring av prosjektet sannsynligvis vil medføre.

Avslutningsvis vil jeg understreke at tanken
om et fleretatlig senter er svært interessant. Det er viktig å få til et
godt samarbeid mellom rednings- og beredskapsetatene, og det er
også en viktig bakgrunn for Regjeringens initiativ til å sette
ned et utvalg som nettopp går igjennom landets operative
rednings- og beredskapsressurser. Men investeringer som – hvis
vi skal investere selv – dreier seg om 54 mill. kr, gjør
vi liksom ikke helt uten videre, før vi er sikre på at økonomien
i så fall er i orden, og om dette er godt i samsvar med
det vi legger opp av fremtidig organisering av de operative rednings-
og beredskapsressursene.

  Det er kanskje nettopp behovet for å komme
lenger enn det man har gjort gjennom stortingsmeldingene fra 1992
og fremover vedrørende bedre samordning, at vi nå har
satt ned et utvalg – det høres jo skrekkelig ut,
selvfølgelig! Men mandatet til utvalget er nettopp å se
på selve organiseringen – altså ikke bare
si at nå må vi samordne bedre, men se på selve
organiseringen. Det utvalget med mandatet er også i samsvar med
det Sårbarhetsutvalget har foreslått. Så målsettingen er
helt klar.

Jeg er ikke negativ til å vurdere
om Espeland-prosjektet kan være et prøveprosjekt
i en slik retning. Men som sagt er det nødvendig bl.a. å gå nøyere
inn i planene og økonomien, og det er enkelte andre uavklarte
spørsmål ved prosjektet også. Før
jeg har fått svar på en del av de spørsmålene,
er det vanskelig å se om det realistisk sett er mulig å realisere
det så raskt at det faktisk forskotterer utvalgets arbeid.





                

  Økt kriminalitet i form av tyverier fra person
på offentlig sted er med på å skape utrygghet
blant folk flest. Det er viktig at politiet til enhver tid har oversikt
over kriminalitetsbildet og fanger opp nye tendenser og setter inn
tiltak for å møte disse. Uniformert politi ute
i gatene har erfaringsmessig en trygghetsskapende effekt på folk
flest og virker avskrekkende på kriminelle. Oslo politidistrikt
vil følge opp sitt arbeid med økt tilstedeværelse
av synlig politi der det erfaringsmessig skjer kriminalitet. Ved
anmeldelse er det viktig med en rask og effektiv behandling av straffesakene
samt at eventuelle forvaltningsmessige tiltak i form av eksempelvis
utvisningsvedtak følges opp.

Når det gjelder asylsøkere
som begår kriminalitet – av denne eller annen
type – mens de har sin asylsak til behandling, viser jeg
til kommunalministerens svar for et par minutter siden.

Bekjempelse av tyverier fra personer på offentlig
sted er ett av tre hovedsatsingsområder for Oslo politidistrikt neste år.
Politiet vil invitere handelsnæringen, Oslo Sporveier og
publikum til et tettere samarbeid for å redusere tyveri
og vold på offentlig sted.

Norsk politi er representert i flere fora når
det gjelder bekjempelse av internasjonal kriminalitet. I regi av
Baltic Sea Task Force, som foruten de nordiske land består
av Russland, Estland, Latvia, Litauen, Polen og Tyskland, foregår
det en rekke prosjekter som retter seg mot kriminelle fra Øst-Europa,
herunder Polen. Man har arrangert flere aksjoner rettet mot organisert
kriminalitet, som smugling av stjålne kjøretøyer,
narkotikasmugling, sprit- og sigarettsmugling, illegal innvandring
og tyverier.

Kriminalpolitisentralen, Kripos, arrangerte
i juni d.å. et arbeidsmøte i Oslo, der flere internasjonale
representanter deltok. Man gjennomgikk da grove tyverier i urmakerforretninger,
som var begått av polske kriminelle, i flere europeiske
land. Dette arbeidet har gitt konkrete resultater i form av beslaglagt
tyvegods og domfellelse.

Gjennom det nordiske PTN-samarbeidet – Politi-
og Tollsamarbeidet i Norden – foregår det en kontinuerlig informasjonsutveksling
og bekjempelse av kriminelle grupperinger. Gjennom dette samarbeidet
har man utplassert sambandsmenn bl.a. i Russland, Polen og de baltiske
land. Mye av denne virksomheten er sjelden synlig for publikum,
men er svært nyttig og bidrar til effektiv kriminalitetsbekjempelse.

Disse tiltakene vil, sammen med det ordinære
politiarbeidet på offentlig sted, fortsette fremover, der
man i særlig grad vil legge vekt på problemorientert
og målrettet tjeneste.

  Jeg har vanskelig for å forstå at
representanten Stang ikke oppfatter det som konkrete tiltak at Kripos
har konkret samarbeid med andre land som vi vet at det kommer organiserte
kriminelle fra for å begå kriminelle handlinger
i Norge, og at vi har konkret samarbeid med de samme landene for å bidra
til oppklaring av de forbrytelser som tross alt foregår.
Kriminalitetsbekjempelse dreier seg jo ikke bare om strafferammen,
men i første rekke om å få oppklart sakene, og
deretter enten å få straffet eller utvist lovbryteren.
Noe av problemet med den organiserte kriminaliteten – med folk
som kommer fra andre land – er jo nettopp at linjene også går
tilbake, og vi er helt avhengig av internasjonalt samarbeid for å få det
til. Jeg oppfatter det også som et konkret tiltak at Oslo
politidistrikt har dette som ett av sine tre hovedsatsingsområder
neste år.

Når det gjelder spørsmålet
om kontakt mellom asylmottak og UDI, forstår jeg egentlig
ikke spørsmålet, for jeg oppfatter det ikke som
korrekt at det ikke er kontakt mellom asylmottak og UDI. Og det
mener jeg kommunalministerens svar på Jørn Stangs
forrige spørsmål bekrefter.





                

