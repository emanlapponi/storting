 Etter at Stortinget vedtok å be Regjeringen
om å utrede muligheten for å etablere en sentral
kunnskapsbase på seksuelle overgrep mot barn, har departementet
mottatt en henvendelse fra Kripos, slik representanten Marthinsen
nevner, med forslag om en personellstyrking på 15 årsverk
for at Kripos skal kunne gi etterforskingsbistand som står
bedre i forhold til aktuelt behov, samt å ivareta behovet
for kompetanse- og metodeutvikling på området.

Kripos har allerede siden 1995 bygd opp kompetanse på seksuelle
overgrep, særlig det som gjelder overgrep mot barn, både
når det gjelder etterforsking og kriminaletterretning,
og det har vært en økning i antall forespørsler
om bistand. Departementet har bedt Kripos om å følge
opp sitt bistandsarbeid overfor politidistriktene på dette
området senest i tildelingsbrevet for 2001, men også i brev
til politidistriktene og Kripos i juli i fjor. Før man tar
stilling til forslagene fra Kripos-sjefen, har departementet bedt
om en redegjørelse for bl.a. hvordan de stillingene som
allerede er tildelt til denne type forbrytelser hos Kripos, brukes,
hvilke bistandsbehov som etterspørres, og om det er felter
innenfor saksområdet man nå ikke kan yte bistand
på.

Ettersom det er riksadvokaten som har ansvaret
for etterforskingen og den videre behandlingen av straffesaker,
har jeg videre funnet det naturlig å anmode ham om å vurdere
forslaget fra Kripos og angi hvilke behov man kan ivareta med en
slik kunnskapsbase. Jeg har også bedt om synspunkter fra
Politidirektoratet på hvordan man best skal kunne ivareta
det sentrale i representanten Marthinsens forslag, nemlig en fortsatt
styrking av arbeidet for å få avdekket og oppklart
overgrep mot barn. Det er anmodet om svar innen 12. februar på disse
henvendelsene.

Departementet har nylig mottatt redegjørelsen
fra Kripos, der man peker på flere vesentlige sider ved
bistandsfunksjonen, samt hvilke behov som fortsatt trenger en styrket
oppfølging. Blant annet peker Kripos på at man har
merket en klar kompetanseheving hos etterforskere og påtalejurister
som arbeider med seksuelle overgrepssaker, men at man ikke har tilstrekkelig
kapasitet til å dekke politidistriktenes behov. Jeg vil
imidlertid vurdere redegjørelsen fra Kripos sammen med
svarene fra riksadvokaten og Politidirektoratet så snart
også de to siste foreligger. Formålet må være
klart nok, nemlig ønsket om en fortsatt styrking av arbeidet
når det gjelder kompetanseheving, og arbeidet
med å avdekke og oppklare overgrep mot barn.

For øvrig nevnes at spørsmålet
som representanten Marthinsen tar opp, også omtales i den
nylig fremlagte stortingsmelding, Politireform 2000. Der fremgår
det 

«at
ved en styrking av KRIPOS" bistandskonsept og ved de nye
politidistriktenes størrelse, oppnår man å få en
helt annen situasjon enn i dag. Påtalemyndighetens oppfølging
av voldtektsrapporten og de nye kompetansehevende tiltak
vil også bidra til at arbeidet på dette saksområdet
styrkes.» 

  Formålet er jeg overbevist om at
representanten Marthinsen og jeg er helt enige om, det gjelder å fortsette
arbeidet med å styrke etterforskning av overgrep
mot barn. Men det jeg har vært opptatt av, er at før
vi gjør nye ting og nye grep, skal vi være sikre
på at vi gjør det riktige, så vi ikke
får noe fort opp og stå som ikke er det riktige.
Derfor har vi hatt behov for å gå denne runden
først for å være sikre på at
vi gjør det riktige når vi først gjør
noe.

Jeg føler meg for så vidt
overbevist om at det ikke vil være aktuelt på noen
måte å fjerne bistandskonseptet fra Kripos. Det
har vi hatt i flere år, og det har vi vært fornøyd
med, så det blir primært et spørsmål
om hvordan vi videreutvikler det, hvilke oppgaver og hvilken kompetanse
som bør ligge hos Kripos, og hva som er riktigst eventuelt å ha
andre steder.

  Jeg har ikke noe å tilføye.





                

 Stortinget vedtok våren 1998 en rekke
endringer i våpenloven som bl.a. omfatter straffebestemmelsene
for ulovlig besittelse og bruk av skytevåpen. Etter lovens § 33
er strafferammen hevet til to års fengsel for bl.a. «uten
aktverdig grunn» å bære våpen
på offentlig sted. Etter samme paragrafs annet ledd kan
strafferammen heves til fengsel i fire år dersom overtredelsen
er særlig grov. Fortsatt vil imidlertid de mindre alvorlige
overtredelser av våpenloven kun ha en strafferamme
på tre måneder. Jeg nevner eksempelvis at det kan
dreie seg om overtredelser som at man ikke oppbevarer ammunisjon
og våpen fra hverandre, slik man skal etter reglene.

Denne graderte skalaen for straffeutmåling – som trådte
i kraft fra 5. juni 1998 – burde i utgangspunktet gi tilstrekkelige
virkemidler når det gjelder straffereaksjoner for ulovlig
våpenbesittelse. La meg likevel få tilføye at
Regjeringen i Ot.prp. nr. 21 for 2000-2001 om endringer i våpenloven,
som nå ligger til behandling i Stortinget, bl.a. har fremmet
forslag om en oppjustering av våpenlovens straffebestemmelse.
Etter denne er det nå gjort klart at den strengere strafferamme
på to år også skal omfatte ulovlig besittelse
av skytevåpen. Jeg vil med bakgrunn i Regjeringens nylig
fremlagte forslag, som Stortinget har til behandling, ikke ta initiativ
til en ytterligere heving av strafferammen nå, men holde
spørsmålet under løpende vurdering.

Når det gjelder bekjempelse av voldskriminalitet
og den urovekkende utvikling ved spredning av skytevåpen blant
kriminelle, er det viktig også å se på andre
forhold enn straffebestemmelsene. Blant annet er det viktig å få kontroll
med det store antall uregistrerte våpen som i dag befinner
seg i privat eie. Proposisjonen om endringer i våpenloven
inneholder forslag om lovhjemmel for et nasjonalt våpenamnesti.
Jeg vil her vise til de positive erfaringene man har høstet
gjennom et prøveprosjekt på våpenamnesti
i fire politidistrikter.

La meg avslutningsvis få nevne at
Stortinget sommeren 1999 vedtok en ny § 10 a
i politiloven om adgang for politiet til på nærmere
betingelser å kunne visitere personer på offentlige
steder for å søke etter våpen. Denne
visitasjonshjemmelen omfatter også kniver eller andre farlige
gjenstander som i seg selv ikke er forbudt å eie. Bestemmelsen
ble gjort midlertidig for tre år fra ikrafttredelsen og
vil bli evaluert i løpet av dette året.

Jeg nevner i tillegg at på bakgrunn
av innspill fra Oslo politidistrikt er det også naturlig å knytte
til den evalueringen en vurdering om det er grunn til å utvide
visitasjonshjemmelen til også å gjelde andre typer
visitasjon enn visitasjon av person, som f.eks. visitasjon eller
ransaking av bil.

  Jeg er innstilt på å vurdere strafferammen
for bruk og besittelse av våpen, men mener altså at
den gjennomgangen vi hadde i forbindelse med endringsforslagene
i våpenloven, gir en skjerping som bør være
tilstrekkelig i første omgang. Men dersom vi skulle vurdere
det annerledes om kortere eller lengre tid, er vi selvfølgelig
innstilt på å se på det igjen.

  Jeg har heller ikke her noe å tilføye.





                

 Jeg er kjent med lokalsituasjonen
for politidistriktet og byretten i Moss. Jeg kan opplyse at det
allerede er utarbeidet en fremdriftsplan som forutsetter at tilbudsmaterialet
for et nybygg i Moss sendes ut i løpet av våren
2001. Ifølge fremdriftsplanen skal innlevering av tilbud
for nye lokaler skje tidlig høsten 2001. Vi regner med
at politiet kan inngå en leieavtale med den aktuelle tilbyder
før årsskiftet. Byggeprosjektet er planlagt gjennomført
med ferdigstillelse våren 2003.

Når det gjelder lokaler for Moss byrett,
vil Justisdepartementet når tilbudene er kommet
inn og evaluert, ta en avgjørelse om byggingen skal startes.
Jeg minner om at Justisdepartementet i St.prp. nr. 1 for 2000-2001
har gjort oppmerksom på at hvis ikke både politiets
og domstolens lokaler kan ferdigstilles samtidig, vil politiets
behov prioriteres. Dette vil være et budsjettmessig spørsmål.

Dersom det skulle være mulig å finne
dekning i neste års budsjett for nye lokaler også for
Moss byrett, vil disse lokaler kunne stå ferdig våren
2003.

  Først vil jeg gjøre oppmerksom
på at så vidt jeg er kjent med, er planene for byggingen
slik at politi og domstol skal være i hvert sitt bygg,
men byggene skal ligge på samme tomt. Det er altså to
uavhengige bygg i den planleggingen som så langt er gjort. 

Vurderingen fra departementet er at dersom
vi blir nødt til å velge mellom politi og domstol,
er det politiets lokaler som er mest påkrevd, og derfor
mener vi det er de lokalene som bør prioriteres dersom
vi ikke kan klare å finne dekning for å gjøre
begge deler. Og det som er situasjonen pr. i dag, er altså at
vi foreløpig ikke er sikre på om det er mulig å finne
budsjettdekning for den husleieøkningen som et nytt bygg
vil medføre for både politi og domstol.

  Jeg kan bare vise til det jeg sa. Jeg kan
ikke i dag love at det vil være mulig å få Moss
byrett inn i nye lokaler på samme tidspunkt som politiet.
Grunnen til det er for så vidt budsjettmessige vurderinger,
og for så vidt også den stortingsmeldingen som
representanten Nakkim viste til. Det å gjennomføre det
som står i meldingen, vil måtte medføre
en vurdering av hvor det er riktig eventuelt å prioritere økte
driftsrammer, for dette dreier seg i så fall om mer penger
til domstolenes drift for å kunne dekke husleieøkninger
også andre steder hvor det blir nødvendig å gjøre
bygnings- og lokaliseringsmessige endringer som følge av
de vedtak Stortinget eventuelt fatter i forbindelse med stortingsmeldingen
om førsteinstansdomstolene.





                

  Arbeidet med å forberede alle sider
ved Norges operative deltakelse i Schengensamarbeidet,
den såkalte Schengen-implementeringen, har vært
drevet i form av to større prosjekter ledet av Justisdepartementet.
Det ene prosjektet har tatt hånd om etableringen av en
nasjonal base for Schengen Information System, SIS, slik at norsk
politi kan benytte systemet fullt ut i samarbeid med de øvrige
Schengen-land. Dette prosjektet avsluttes i disse dager, idet målsettingen
for prosjektet er nådd. Etter beslutning 1. desember
2000 i EUs råd for justis- og innenrikssaker er SIS nå operativt
i de nordiske land. Unntaket er bruk av SIS i forbindelse med yttergrensekontroll.
Denne funksjonen settes først i verk 25. mars dette år,
da den indre grensekontroll mellom Norden og det øvrige
Schengen-området oppheves. Da trer de nordiske land samlet
inn i samarbeidet.

Det andre prosjektet er også langt
på vei avsluttet. Mandatet for dette har vært å ferdigstille
en rekke ulike tiltak som er påkrevd for at i første
rekke norsk politi skal kunne løse sine Schengen-relaterte
oppgaver. Prosjektet har bl.a. omfattet fordeling av nye stillinger,
opplæring, anskaffelse og utplassering av nødvendig
materiell og utstyr, ajourføring av rundskriv, utarbeidelse
av nytt regelverk og rutiner for grensekontroll. I tillegg til å sørge
for politiets forberedelse har prosjektet også ivaretatt
samarbeidet med andre etater. Det ble tidlig inngått
et samarbeid med andre departementer og underliggende
instanser samt innledet samarbeid med våre naboland om politisamarbeid
over grensen.

Når det gjelder konsekvenser for grenseoppsynet,
har det vært samarbeidet nært med Forsvarsdepartementet. Forsvaret
har ansvaret for suverenitetshevdelse, det vil si grenseoppsyn i
norsk territorialfarvann, i norsk luftrom og på grensen
mot Russland. Derved får Forsvaret gjennom Sjøforsvaret,
særlig Kystvakten og Hæren ved Garnisonen i Sør-Varanger,
ansvaret for grenseoppsyn på vår maritime yttergrense
og vår landbaserte yttergrense, som er et svært
viktig ledd i vår Schengen-deltakelse. Ansvarsdelingen
og samarbeidet mellom Justisdepartementet og Forsvarsdepartementet
når det gjelder grenseoppsyn, har vært godt ivaretatt
i prosjektperioden.

Det kan ellers legges til at grensekontroll
og -oppsyn i de øvrige nordiske land med unntak av Danmark
også er fordelt på ulike nasjonale myndigheter.

 Jeg føler meg trygg på at det
man har lagt til rette for når det gjelder både
selve grensekontrollen og grenseoppsynet, er tilstrekkelig godt ivaretatt.
Det er altså Forsvaret som har ansvaret for det alminnelige
grenseoppsynet, og det er politiet som har ansvaret for personkontroll
på grensen, altså grensekontrollen. Slik sett
er det en todelt oppgave her, som i de øvrige nordiske
landene. 

Jeg kan for så vidt ikke se at utfordringen
med grenseoppsyn og norsk suverenitetshevdelse ved vår
maritime yttergrense generelt sett blir vesentlig annerledes nå enn den
har vært tidligere.

  Først til spørsmålet
om den kritikk mot overvåkingen som har kommet i det siste. Den
har særlig dreiet seg om overvåking av fartøyer
som går i leden, som er på feil spor osv. Diskusjonen
har vært om Forsvarets generelle overvåking i
forhold til spørsmålet om Forsvaret i tilstrekkelig
grad bidrar inn mot overvåking av fiske- og handelsfartøyer
og deres maritime sikkerhet, og har ikke i alminnelighet dreiet
seg om det grenseoppsyn Forsvaret utfører. Det er besluttet
og bestilt et nytt kystvaktfartøy, det er også besluttet å bygge
nye fregatter. Alt dreier seg om bedre overvåking av farvannet
utenfor Norge. 

Jeg har vanskelig for å følge
representanten Stangs beskrivelse av at muligheten for å komme
inn i Norge blir vesentlig større enn før en Schengen-implementering.





                

  Den organiserte kriminaliteten har høy
mobilitet og opererer på tvers av så vel landegrenser
som politidistriktgrenser. Dette gjør at denne kriminaliteten
må møtes med et bredt spekter av tiltak.

Et av virkemidlene er utvilsomt bedret koordinering av
politiets samlede innsats. Ved opprettelsen av Politidirektoratet
har norsk politi fått den faglige sentralledelsen som både
storting og regjering har ansett nødvendig for å styrke
og samordne innsatsen mot grenseoverskridende og organisert kriminalitet.

Etableringen av et nasjonalt råd for
samordnet bekjempelse av organisert kriminalitet, ROK, er et annet viktig
virkemiddel. Rådet består av medlemmer fra Politidirektoratet,
påtalemyndigheten, Økokrim, Kripos, Oslo politidistrikt
og politimestrene. Rådet skal på kort varsel iverksette
prosjekter der flere politidistrikter er involvert. Det er øremerket
5 mill. kr til slike prosjekter, og det er allerede gitt
støtte i flere saker.

Det foregår også et utstrakt
samarbeid mellom Politiet og Tollvesenet om både koordinering,
kontrollinnsatser og metodeutvikling. Det er tatt initiativ til
regelmessige møter mellom tolldirektøren og den
nye politidirektøren.

Forslagene i den nylig fremlagte St.meld. nr.
22 for 2000-2001, Politireform 2000, vil både øke
mulighetene for bedre samordning politidistriktene imellom og frigi betydelige
personellressurser som bl.a. kan settes inn i kriminalitetsbekjempelsen,
også overfor organisert, grenseoverskridende kriminalitet.

Et annet viktig virkemiddel i kriminalitetsbekjempelsen
er inndragning av det økonomiske utbyttet av kriminaliteten.
Gjennom lovendringer er mulighetene for inndragning vesentlig bedret.
Politiet er pålagt å bruke bestemmelsene aktivt.
Vi vet av erfaring at slike tiltak har stor effekt overfor kriminelle
organisasjoner og personer som drives av høyt profittmotiv.

Narkotikasmugling som involverer personer fra
det tidligere Jugoslavia, er et prioritert satsingsområde
i hele Norden og i store deler av Europa for øvrig. Justisdepartementet
tok tidlig initiativ til et samarbeidsprosjekt mellom Oslo politidistrikt,
andre berørte politidistrikter, Økokrim og Kripos for bedre
bekjempelse av heroininnførsel til Norge, utført
av disse grupperingene. 

Samarbeidsprosjektet har gitt meget gode resultater og
har høstet internasjonal anerkjennelse. Store mengder narkotika
er avdekket og beslaglagt. Oppfølgingen av disse grupperingene
fortsetter.

Når det spesielt gjelder vold og skyteepisoder
i gjengmiljøene i Oslo, setter Oslo politidistrikt store
krefter inn i bekjempelse av kriminelle gjenger. Gjennom løpende trusselvurderinger
søker man å ligge i forkant og utvikle nye tiltak
tilpasset endringer i de kriminelle miljøene. 

Politidirektoratet opplyser at innsatsen mot
denne kriminalitetsformen blir opprettholdt og ikke minst videreutviklet
på minst like høyt nivå i tiden fremover.
Videre vil alle politidistrikter som berøres av organisert
kriminalitet, få faglig støtte til en samordnet
innsats.

Jeg vil også nevne at norsk politi
er representert i flere internasjonale fora for bekjempelse av grenseoverskridende
kriminalitet. I regi av Baltic Sea Task Force, som foruten de nordiske
land består av Russland, de baltiske statene, Polen og
Tyskland, foregår det en rekke prosjekter som retter seg
mot kriminelle fra Øst-Europa, herunder Polen. Det er bl.a. arrangert
flere aksjoner rettet mot ulike former for organisert kriminalitet.

Også i regi av det nordiske politi-
og tollsamarbeidet foregår det kontinuerlig informasjonsutveksling
til bruk i bekjempelsen av kriminelle grupperinger.

Avslutningsvis vil jeg nevne at vår
forestående inntreden i det operative Schengen-samarbeidet
vil gi norsk politi nye muligheter i kampen mot organisert grenseoverskridende
kriminalitet. 

  Vi legger stor vekt på å samarbeide
med politiet i en del av de landene som vi vet at det smugles narkotika
inn fra. Det har vært et veldig godt samarbeid med bl.a.
Tsjekkia. Også Baltic Sea Task Force, som jeg nevnte i
mitt svar, er et viktig samarbeidsforum for å ha et konkret
og operativt politisamarbeid, særlig i kampen mot narkotikainnførsel. 

I tillegg vil jeg gjerne nevne at både
utviklingen av Europol og Schengen-samarbeidet og SIS-systemene
vil være veldig viktig i vårt videre arbeid med å bekjempe organisert
kriminalitet. 

  Jeg kan ikke gi et helt presist svar på hvor
forhandlingene om en tredjelandsavtale ligger. Det eneste jeg kan
forsikre representanten Rasmussen om, er at det står
ikke på Norge når det gjelder å ha
fortgang i arbeidet med å få til en tredjelandsavtale
med Europol. Vi er interessert i å få til det
så fort det lar seg gjøre. Men jeg vet at det
i hvert fall en stund i høst delvis stod på at
Europol ikke hadde gjort ferdig sin del av arbeidet.

