  Så sent som i 1998 opprettet Stortinget
Klagenemnda for film og videogram. Klagenemnda behandler
klager over vedtak fattet av Statens filmtilsyn. Den naturlige konsekvensen
av dette er at avgjørelser truffet av klagenemnda får
betydning for fremtidig praksis i Statens filmtilsyn. Når
det er sagt, vil jeg poengtere at Klagenemnda for film og videogram
hittil bare har behandlet én slik sak. Det er derfor nå umulig å si
noe om i hvor mange saker klagenemnda vil overprøve Statens
filmtilsyns vedtak. Det er derfor heller ikke i dag mulig å fastslå om
dette vil føre til endringer i praksis vedrørende
godkjenning av fremvisning av denne type filmer.

Det følger av klagenemndas mandat
at nemnda må utøve skjønn innenfor gjeldende
lovgivning. Sett i historiens lys er det åpenbart at man
på dette området har sett at skjønnsvurderingene
over tid har flyttet seg, noe som f.eks. reflekteres også i
domstolenes avgjørelser.

Når Klagenemnda for film og videogram
nå er gitt rollen med å behandle klager over vedtak
fattet av Statens filmtilsyn, synes jeg vi får
forholde oss til det, og ikke fra sak til sak mene noe om deres
enkeltavgjørelser.

  Mitt svar har egentlig to ledd. Det ene er
at vedtaket i klagenemnda når det gjelder denne konkrete
filmen, ikke gjør det mulig å fastslå noen endring,
og i så fall hvilken endring i praksis dette vedtaket betyr.
Klagenemnda har altså behandlet én sak som gjelder
denne type filmer, og de har foretatt en helhetsvurdering av denne
filmen sett i lys av den bestemmelsen den opererer i, som jeg nå ikke
husker paragrafnummeret på, men som har formuleringen «strider
mot sømmelighet». Det er den vurderingen, om det
strider mot sømmelighet, som klagenemnda har gjort. Klagenemnda
er en bredt sammensatt nemnd som man har for å prøve å gjøre vurderingen
litt bredere enn det som ble gjort før, hvor vurderingen
bare ble gjort av Statens filmtilsyn. 

Når man først har satt klagenemnda
til å gjøre vurderingene, mener jeg at jeg og
andre med meg skal være tilbakeholdne med å kommentere
de enkelte avgjørelsene. (Presidenten klubber.) Jeg må tillegge
en liten ting til, president, hvis jeg kan få lov: Klagenemnda
understreker i sitt vedtak at det at de godkjenner filmen som helhet, ikke
betyr at ikke enkeltsekvenser i filmen (presidenten klubber igjen)
vist alene kan være i strid med straffeloven § 204.

  Saksavviklingstiden i domstolene varierer
fra domstol til domstol, men de aller fleste domstolene i første
instans har en saksbehandlingstid som tilfredsstiller departementets
målsetting. I år 2000 hadde Senja sorenskriverembete
en saksavviklingstid i straffesaker på 100 dager
i gjennomsnitt, dvs. ti dager over departementets målsetting
for gjennomsnittlig saksavviklingstid i denne type saker. For saker
avsluttet mellom 1. januar og 28. februar i år
er den gjennomsnittlige saksavviklingstiden 135 dager,
eller 4½ måned i gjennomsnitt. 

Innenfor rammen av det vedtatte budsjettet
for 2001 vil det ikke være mulig å styrke Senja
sorenskriverembete uten av andre domstoler pålegges å trekke
inn ressurser tilsvarende. Dette vil med andre ord fordre at dommerstillinger
andre steder holdes ledig. 

Det må vurderes om en slik ressursoverføring
er riktig i en totalsammenheng. Slike vurderinger foretar departementet
fortløpende, men har foreløpig ikke besluttet
en slik ressursoverføring til Senja. Dersom dommerbemanningen
ved Senja skulle styrkes, må også behovet for økt rettssalskapasitet
bli vurdert. Domstolen har i dag to rettssaler fordelt på tre
dommere. 

Som følge av de tidligere nevnte begrensninger
i budsjettet for 2001 vil det være viktig å fokusere
på andre tiltak som kan sikre en raskere straffesaksavvikling
i domstolene og i straffesakskjeden. I denne forbindelse gjør jeg
oppmerksom på at det allerede er fremmet forslag til omlegging
av rutinene ved forkynnelse av dommer i straffesaker. Forslaget
vil innebære at dommene blir raskere rettskraftig. 

I tillegg er det sendt på høring
forslag om å innføre fristregler for å påbegynne
hovedforhandling og ankeforhandling der siktede er under 18 år
eller varetektsfengslet, samt enkelte begrensninger i retten til
fritt forsvarervalg. 

Det samme gjelder forslag om en utvidet adgang
til å begrense bevisførselen i straffesaker samt
forslag om at vitner skal kunne avhentes der det må antas
at de ikke vil møte til hovedforhandling. Departementet
legger opp til en rask oppfølging av disse spørsmål
når høringsrunden er avsluttet, og den ble avsluttet
7. mars i år.

  Jeg er, som representanten Nymo er vel kjent
med, også svært opptatt av rask saksbehandling
i straffesaker og av at domstolene skal kunne klare å holde
de måltallene som er satt. 

For øyeblikket må jeg og
domstolene like fullt forholde oss til den budsjettrammen
som er vedtatt for 2001, og den – som jeg også nevnte
i mitt svar – gjør det ikke mulig å styrke
Senja sorenskriverembete uten at det går ytterligere på bekostning
av andre domstoler. 

Når det gjelder spørsmålet
om revidert nasjonalbudsjett, er representanten Nymo sikkert kjent
med at det kan jeg ikke svare på i dag. 

  Jeg er lite glad for den beskrivelsen som
nå gis fra de ulike domstolene om situasjonen. Jeg har
lyst til å understreke at det budsjettet Stortinget vedtok
i høst, innebar et budsjett som var på linje med
fjorårets budsjett. Så denne utviklingen har for så vidt
skjedd på tross av at man har opprettholdt nivået fra
i fjor. Men jeg kan ikke nå si noe mer enn at heller ikke
jeg er noe glad for situasjonen, og jeg skal følge den løpende.





                

  Jeg tar sikte på å fremlegge en
odelstingsproposisjon med oppfølging av Sjølovkomiteens
forslag i NOU 1999:30 om undersøkelse av sjøulykker,
slik at Stortinget kan behandle den i løpet av sesjonen
2001-2002.

Jeg finner det naturlig å følge
opp Sjølovkomiteens forslag om å opprette en uavhengig
havarikommisjon for sjøulykker, som jeg anser som et meget
interessant forslag, men behandlingen av dette spørsmålet
er ikke kommet så langt at jeg har tatt endelig standpunkt
til det.

  Når jeg svarer at jeg ikke tar endelig
standpunkt til spørsmålet om opprettelse av en
uavhengig havarikommisjon, men anser det som et interessant forslag,
som jeg sier, er det jo nettopp fordi verken jeg selv eller Regjeringen
har ferdigbehandlet Sjølovkomiteens forslag eller høringsrunden
etter det. Derfor vil jeg gjerne avvente de endelige konklusjonene
på de spørsmålene representanten Bastesen
reiser.

  Spørsmålet om roller er
jo et tema som nå drøftes på mange områder,
ikke bare på dette – altså forholdet
mellom eier og tilsyn, tilsyn og regulator. Disse temaene jobber
Regjeringen generelt med. Jeg ser det slik at spørsmålet
om plassering av en havarikommisjon kontra annen type ansvar for
kystberedskap og sikkerhet må ses i den litt mer generelle
sammenhengen, når spørsmålet er nettopp
deling av roller.





                

