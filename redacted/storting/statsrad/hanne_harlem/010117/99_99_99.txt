  I dag er kravet til reaksjonstid for redningshelikoptrene
i Norge 60 minutter. I NOU 1997:3 foreslås det å sette
ned reaksjonstiden til 15 minutter, noe som av utvalget fremheves
som et viktig element for å skulle kunne redde liv, både
i sjøen og på land.

Det er viktig å tilpasse redningshelikoptertjenesten
til endringer i behov. I dag er det større aktivitet i
sjøen og på sokkelen enn da kravet til 60 minutter
i sin tid ble satt i St.prp. nr. 33 for 1970-71. Imidlertid er det
for redningshelikoptertjenesten i Norge viktig ikke bare å se
på formelle krav, men på realiteten i dag. Innenfor
normal arbeidstid, mellom kl. 08 og kl. 16, er målet at
redningshelikopteret skal være i luften innen 15 minutter.
Gjennomsnittet i denne perioden er derimot på 18–20
minutter. Utenom normal arbeidstid, hvor besetningen har hjemmevakt,
er det en gjennomsnittlig reaksjonstid på 30–40
minutter. 

Representanten Hedstrøm viser til
Storbritannia  og Danmark, og til at disse i dag har strengere krav
til reaksjonstid enn Norge. For ordens skyld vil jeg nevne at Danmark kun
har krav til 15 minutters reaksjonstid i arbeidstiden,
med andre ord: den samme reaksjonstiden som vi i praksis nær
har i dag. Utenom denne tid er kravet 30 minutter. Storbritannia
har krav til 15 minutters reaksjonstid på dagtid, med andre
ord: igjen det samme som vi reelt sett nær har i dag, og
45 minutter utenom dagtid. Sverige opererer med krav til
1 time døgnet rundt.

På bakgrunn av den vesentlige redningsressurs
som Sea King-helikoptrene representerer, ser jeg viktigheten av å ha
en så kort reaksjonstid som mulig døgnkontinuerlig. Ulykker
skjer som kjent ikke bare mellom kl. 08 og kl. 16.

Jeg tar sikte på å legge
fram en stortingsmelding om redningshelikoptertjenesten innen mai
i inneværende år. I denne meldingen vil bl.a.
spørsmålet om kortere reaksjonstid også utenom
dagtid bli behandlet. Fra Regjeringens side er det et mål å få reaksjonstiden
ned mot 15 minutter. Det utredes nå hvilke praktiske og
ikke minst økonomiske konsekvenser det vil ha å innføre
slike krav. Dette må klarlegges før man kan ta
stilling til den videre fremdrift i saken.

  Det er selvfølgelig slik at når
vi skal gjøre nye ting, som vi ønsker å gjøre
i dette samfunnet, kan vi ikke la være å ta hensyn
til økonomi. Det er veldig mye som Regjeringen ønsker – og
som ikke minst det partiet som Øystein Hedstrøm representerer, peker
på er ønskelig – som til sammen koster
det norske samfunnet og norske skattebetalere mange penger, og det gjør
at vi må ta det hensynet.

Vår målsetting er å få reaksjonstiden
ned i 15 minutter. Men vi må ha en skikkelig behandling
av denne saken sånn at vi vet hvor mye det koster før
vi eventuelt gjennomfører det, og dermed vet hva slags
fremdrift vi kan ha for å få gjennomført
en reduksjon i reaksjonstiden.

  Ett av temaene i meldingen er organiseringen
av administrasjonen når det gjelder redningshelikoptertjenesten,
så på det spørsmålet er svaret
ja.

 I tillegg nevner jeg at det pågår
et arbeid for oppfølging av Sårbarhetsutvalget,
der en peker på en mye bredere sammenheng når
det gjelder sikkerhet og beredskap i sin alminnelighet, som ikke
kun er knyttet til redningshelikoptrene.

