  Innsats for å bekjempe kriminelle
gjenger har vært prioritert av politiet gjennom flere år.
Dette har likevel ikke kunnet hindre en negativ utvikling der omfanget
av kriminalitet øker, og volden som disse gjengene utfører,
blir stadig grovere. Selv om gjengkriminalitet i særlig
grad har vært knyttet til de større byene, er
det – slik representanten Kaland påpeker – også eksempler
på gjengproblemer og voldsutøvelse i mange mindre
byer og bygder. Det er derfor nødvendig med en fortsatt
og ikke minst samordnet innsats for å bekjempe utvikling
av gjengkriminalitet.

Det er viktig at erfaringer fra de politidistriktene
som har hatt mest gjengkriminalitet, blir viderebrakt til de øvrige.
Gjennom opprettelsen av Politidirektoratet har man fått økt
mulighet til å samordne politiinnsatsen på landsbasis,
og Politidirektoratet opplyser at bekjempelse av gjeng- og voldskriminalitet
er blant de områdene der direktoratet vil gå aktivt
inn med støtte- og samordningstiltak.

Politidistriktene har god lokalkunnskap, men
for å ligge i forkant av utviklingen er det nødvendig å satse
på løpende trusselvurderinger og tiltak
som til enhver tid er tilpasset utviklingen. Ved etablering av en
sentral strategisk analyseenhet i Politidirektoratet vil politiet
nå få bedre informasjon om utviklingen på landsbasis,
samtidig som fagpersonellet i direktoratet vil kunne bistå det
enkelte politidistrikt i arbeidet. Det er viktig å komme
inn med tiltak før gjengene har fått utviklet
og stabilisert seg.

Erfaringen viser at det er nødvendig
med en bredspektret innsats for å forhindre gjengkriminalitet.
Dette innebærer at politiet både må bidra
aktivt til å forhindre rekruttering til gjengmiljøene
og må sørge for raske reaksjoner overfor dem som
utøver slik kriminalitet. Den forebyggende innsatsen må skje
gjennom løpende samarbeid med foreldre, skole, barnevern
og andre lokale myndigheter. For å lykkes med dette arbeidet
er det ikke bare nødvendig å ansvarliggjøre
alle som har med barn og unge å gjøre, men dessuten
også nødvendig å ha en fortløpende
kritisk vurdering av effekten av de forskjellige tiltak som politiet
iverksetter.

I St.meld. nr. 17 for 1999-2000, Handlingsplan
mot barne- og ungdomskriminalitet, som er en samlet plan for å bekjempe
kriminalitet blant unge – heriblant gjengrelatert kriminalitet – vektlegges
nødvendigheten av samarbeidet mellom foreldre, ulike offentlige
myndigheter og frivillige organisasjoner. Tverretatlig samarbeid,
forsøk med ungdomskontrakter, prosjekt mot gjengkriminalitet
i ungdomsmiljøer, opplegg for bekymringssamtaler og utvikling
av foreldrenettverk blant innvandrerungdom følges nå opp
på landsbasis. I tillegg arbeider Regjeringen med forslag
for ytterligere innsats mot barne- og ungdomskriminalitet, men da
særlig med sikte på å utvikle bedre reaksjoner
overfor ungdom, også de under kriminell lavalder.

Overfor dem som allerede er involvert i gjengkriminalitet,
er det viktig med raske og håndfaste reaksjoner. Saker
mot unge gjengmedlemmer skal etterforskes raskt, og påtalemyndigheten
skal prioritere disse sakene. Økt tempo i straffesaksavviklingen,
i straffesakskjeden, er av stor betydning, og en rekke tiltak for
ytterligere å redusere saksbehandlingstiden er under oppfølging.
Blant annet har Regjeringen foreslått at det skal settes
lovbestemte frister for politiets behandling av saker som gjelder
ungdom under 18 år. Politidistriktene skal ha rutiner for å sikre
raske reaksjoner i voldssaker.

Lovendringer de siste år har forbedret
politiets muligheter for å gripe inn – særlig
mot den organiserte delen av gjengmiljøene. Det er viktig
at vi nå høster erfaring med politiets bruk av
disse bestemmelsene. Dette følges aktivt opp av Riksadvokaten.

Etter mitt syn er summen av de tiltakene jeg
har nevnt, avgjørende for å gjøre politiet
og andre ansvarlige myndigheter bedre til å takle gjengkriminalitet
som med god grunn skaper alvorlig frykt hos svært mange
mennesker.

  Jeg er enig i det representanten Kaland peker
på.

Det er to hovedstrategier som vi må forfølge.
Den ene er at reaksjonene må komme raskt. Da kan vi også ha
rimeligere reaksjoner, og reaksjoner som kan virke forståelige
overfor den ungdommen det gjelder. Det er en veldig viktig strategi.

Den andre strategien er å forebygge
og hindre rekruttering, hindre videre utvikling. Og der er kommunene helt
sentrale. Men jeg vil også peke på viktigheten
av et godt samarbeid mellom politi og kommune. Den metoden man utviklet
på Nordstrand i forbindelse med å løse opp
det høyreekstreme miljøet der – som innebar
nettopp et tett samarbeid mellom politi og bydel i det tilfellet, men
andre steder ville det vært med kommune, skole og foreldre – er
opplagt en modell som man ikke bare kan trekke erfaringer på når
det gjelder høyreekstreme miljøer, men også andre
typer ungdomsmiljøer hvor vi har behov for å se
på hver enkelt ungdom og klare å trekke den ungdommen
ut av en veldig negativ utvikling.

 : Jeg er fortsatt – heldigvis, holdt
jeg på å si – enig med representanten
Kaland i det hun beskriver, og vil minne om at det arbeidet som
pågår i en arbeidsgruppe mellom departementene,
involverer både Kirke-, utdannings- og forskningsdepartementet, Barne-
og familiedepartementet og Justisdepartementet nettopp fordi dette
dreier seg om en samordnet innsats. Det er ikke ett område
alene som kan løse problemet for et barn eller en ungdom
som er på feil spor. Der må flere inn, for den
ungdommen forholder seg til mange og ikke bare til ett av departementenes
ansvarsområder. Den arbeidsgruppen er opptatt av å finne
fram til bedre tiltak mot barne- og ungdomskriminalitet – og
da nettopp med et bredt spekter av tankeganger og tiltak. 





                

 Den nye bestemmelsen i politiloven § 10
var ment å styrke politiets kontrollmuligheter, først
og fremst i forbindelse med forhåndsplanlegging av aksjoner
for å kunne avdekke våpen på offentlig
sted i situasjoner og på steder der vold erfaringsmessig
gjerne utøves.

Bestemmelsen trådte i kraft 1. september
1999 og ble gitt som midlertidig lov med en gyldighetstid på tre år. Hensikten
var bl.a. at man i løpet av denne tiden ville kunne opparbeide
erfaringsgrunnlag, både med hensyn til praktiseringen av
bestemmelsen og hvilke effekter man oppnådde.

Ulovlig bæring av våpen på offentlig
sted knyttet opp mot situasjoner der vold lett utøves,
har i hovedsak vært et problem i de største byene.
Forhåndsplanlagte aksjoner fra politiets side har derfor
først og fremst vært aktuelt der. En evaluering
av politiets erfaring med den nye bestemmelsen vil bli gjennomført
før utløpet av den nevnte treårsperioden – dvs.
innen 1. september 2002, altså om halvannet år.

Ved rundskriv av 30. august 1999 til samtlige
politidistrikt redegjorde Justisdepartementet for praktiseringen av
bestemmelsen. Politihøgskolen sørger for opplæring av
studentene i bruk av metalldetektor, og politiets materielltjeneste
har sendt ut informasjon om anskaffelse av det aktuelle utstyret.

Det foreligger pr. i dag ikke nøyaktig
oversikt over hvor ofte og i hvilke sammenhenger bestemmelsen har vært
benyttet. Politidirektoratet opplyser at man vil sørge for å innhente
opplysninger for året 2000, og at man deretter vil følge
opp med halvårlige innrapporteringer. Selve evalueringen
av bestemmelsen vil bli påbegynt i høst.

På forespørsel opplyser politiet
i flere distrikter at det kriminelle miljøet nå synes å ha
innrettet seg på politiets håndheving av knivforbudet
og den utvidede adgangen til visitering. Det rapporteres at man
til tross for utstrakt aktivitet fra politiets side nå sjeldnere
påtreffer personer som bærer kniv eller annet
våpen på gaten. Det er imidlertid for tidlig å si
om denne tendensen vil vedvare. Større politidistrikter
rapporterer at personer og gjenger fra de kriminelle miljøer
likevel har våpen og kniver lett tilgjengelig og får
dem brakt til seg når de mener å ha behov for
det. Ved evalueringen av bestemmelsen vil man sørge for
at også slike forhold blir tatt med ved vurderingen av
erfaringene.

Politidirektoratet opplyser for øvrig
at Oslo politidistrikt under en forberedt aksjon i helgen 26.–28.
januar i år undersøkte 228 personer og beslagla
ett skytevåpen og to kniver.

 Jeg skal ta med de momentene som representanten
Åse Wisløff Nilssen nevner, nettopp for å være
sikker på at det tas med i evalueringen, slik at politidistriktene
dermed får en oppfordring til eventuelt å uttale
seg dersom de har synspunkter på det, som ledd i den evalueringen
vi er nødt til å gjennomføre.





                

  La meg innledningsvis si at jeg deler representanten
Hernæs" bekymring når det gjelder bevæpning
av kriminelle miljøer. Når det gjelder representanten
Hernæs" henvisning til våpenloven, vil
jeg understreke at denne er et helt sentralt legalt virkemiddel i
bekjempelsen av ulovlig besittelse og bruk av skytevåpen.
Som andre lover gjelder denne selvsagt for alle.

Politidistriktene er pålagt å prioritere
bekjempelse av voldsforbrytelser og andre forbrytelser som setter
liv og helse i fare. Oslo politidistrikt, som i særlig
grad er berørt av gjengkriminalitet, har dette som høyeste
prioritet. Distriktet har siden 1998 hatt en egen strategiplan for
bekjempelse av gjengkriminalitet. Fra samme tidspunkt har politidistriktet
fortløpende utarbeidet og oppdatert en intern trusselvurdering,
som også omhandler de såkalte gjengene. Hovedpunktene
i planen er nulltoleranse ved ordensmessige og strafferettslige
overtredelser og tett oppfølging overfor medlemmene i gjengene.
Politiet utarbeider i disse dager ytterligere strategier for å få bukt med
problemet.

Våpenlovens kontrollbestemmelser har
som siktemål å sikre at skytevåpen kun
disponeres av personer som er skikket, og at våpen oppbevares
forskriftsmessig. Selv om loven ikke har kunnet forhindre at våpen
omsettes ulovlig og kommer kriminelle i hende, er den et nødvendig
og viktig virkemiddel for å forhindre ulovlig våpenbesittelse
og våpenomsetning.

Ved endringer i politiloven i 1999 fikk politiet
adgang til å visitere person når det er grunn
til å undersøke om personen er i besittelse av
våpen. Fra Oslo politidistrikt har det vært reist
spørsmål om visitasjonsadgangen bør utvides
ytterligere til også å gjelde ransaking av bolig
og bil hos mulige kriminelle, 

uten 

at
det skal kreves skjellig grunn til mistanke i det konkrete tilfellet.
Dette vil Regjeringen vurdere nærmere.

Forbudet mot bæring av kniv på offentlig
sted, uten at man har en aktverdig grunn for å bære
kniv, ble vedtatt som straffeloven § 352 a
i 1993. Strafferammen ble satt til bøter eller fengsel
i inntil tre måneder, under henvisning til at dette da
var strafferammen i våpenloven for besittelse og erverv
av enkelte ulovlige våpen, som f.eks. springkniver.

I 1998 ble det også gjort straffbart å bære
skytevåpen på offentlig sted, selv om våpenet
var lovlig ervervet, registrert og uladd. Straffen ble satt til
bøter eller fengsel i inntil to år for å gi
den nødvendige signaleffekt og preventive virkning.

Det vil på denne bakgrunn være
aktuelt å se på om strafferammen i § 352 a,
altså bestemmelsen om å bære kniv, bør
heves noe. Det samme gjelder straffeloven § 385,
som setter en straff på bøter eller fengsel inntil
tre måneder for den som griper til kniv eller annet særlig
farlig redskap under slåsskamp.

Jeg vil også nevne at Regjeringen
i Ot.prp. nr. 21 for 2000-2001, som ble fremmet for Stortinget like
før årsskiftet, foreslår en hjemmel for å gjennomføre
et nasjonalt våpenamnesti. Siktemålet for et slikt
amnesti vil være å få kontroll med det
store antall uregistrerte våpen som befinner seg i private
hjem, og som utgjør et potensial for lekkasje av skytevåpen
til kriminelle. Som jeg nevnte i mitt svar på spørsmål
fra Vidar Bjørnstad i spørretimen 31. januar i år,
har vi gode erfaringer fra et pilotprosjekt for våpenamnesti
som ble gjennomført i 2000.

Politiets virkemidler må løpende
vurderes ut fra kriminalitetsbildet. Jeg har med bakgrunn i dette
bedt Politidirektoratet utarbeide en oversikt over de behovene som politiet
har registrert, slik at jeg kan vurdere eventuelle nye forslag til
lov og regelforbedringer.

Politidirektoratet har for øvrig opplyst
at det allerede har vært kontakt mellom Politidirektoratet
og Tolldirektoratet, og at det tas sikte på å samarbeide
om tiltak for bedre å hindre ulovlig innførsel
av skytevåpen til Norge.

  Jeg nevnte nettopp i mitt svar til Åse Wisløff
Nilssen at det er foretatt kontroller etter den nye bestemmelsen
i politiloven § 10, at Oslo politidistrikt gjennomførte
en planlagt aksjon senest helgen 26.–28. januar, og at
de der etter kontroll av 228 personer fant to kniver og ett skytevåpen. 

Det politiet erfarer, er, som jeg også nevnte
da, at mange kriminelle ikke lenger bærer kniv eller skytevåpen
på seg, men oppbevarer det andre steder og får
det brakt til seg når det oppstår en situasjon
hvor de mener å trenge våpen. Det gjør
det tyngre for politiet å finne våpnene ved kontroll
av personer og gjør det mer aktuelt å vurdere
det Oslo politidistrikt har vært inne på, og som jeg
har bedt dem presisere nærmere, nemlig behovet for eventuelt å kunne
visitere bil, eventuelt se på reglene når det
gjelder ransaking av bolig for å finne våpen. 

Jeg kan ikke svare når det gjelder
antall personer som er siktet, tiltalt eller domfelt etter våpenlovens
eller for den saks skyld straffelovens bestemmelser om ulovlig besittelse
av våpen, for det har jeg ikke konkret undersøkt.
Det kan jeg selvfølgelig gjøre. Jeg føler
meg relativt sikker på at det finnes som tiltale- eller
siktelsespunkter i forhold til flere som er både tiltalt
og domfelt for kriminelle handlinger.

  Jeg er uten videre helt enig med representanten
Hernæs i at kriminelle ikke bør bære våpen,
og at vi bør få fjernet våpnene fra de
kriminelle, enten det er kniv eller skytevåpen.

Jeg er derimot ikke sikker på om det
av den grunn er nødvendig å tenke seg at man må ha
et bevæpnet politi. Jeg er for øyeblikket snarere
sikker på at det trenger vi ikke. Jeg kan for så vidt
vise til England, som er et annet land som lenge har hatt et ubevæpnet
politi, og som pr. i dag opplagt har større kriminalitet
enn Norge, men de fastholder sitt standpunkt om ubevæpnet
politi. Jeg synes derfor at det viktige for oss er å finne
gode virkemidler for faktisk å klare å få tatt
de våpnene som befinner seg her ulovlig, enten det dreier
seg om visitasjon eller det dreier seg om våpenamnesti,
som er to veldig ulike virkemidler for å få våpen
ut av omløp. Det er det vi bør konsentrere oss
om, og foreløpig klart og tydelig si at vi ikke ønsker
noen bevæpning av norsk politi. 





                

 Kriminalomsorg i anstalt, dvs. fengslene, har
2 923 ordinære plasser, og det er en domsrestanse
på ca. 1 400 dommer. Det tilsvarer omtrent den
kapasitet som er midlertidig stengt som følge av rehabilitering
ved fengslene i Oslo og Stavanger. Den stengte avdelingen ved fengslet
i Oslo gjenåpner i neste uke. Uten disse midlertidige stengningene
hadde vi antakelig ikke hatt noen domsrestanser av betydning. Den langsiktige
kapasitetsprognosen viser imidlertid behov for flere fengselsplasser,
noe det bl.a. ble redegjort for i stortingsmeldingen om kriminalomsorg,
som Stortinget behandlet i oktober 1998. Vi tar sikte på å realisere
dette ved bl.a. et nybygg i Østfold. Når det gjelder Østfoldfengslet,
er det senest omtalt i St.prp. nr. 1 for 2000-2001. Planleggingen
av dette pågår for fullt. 

Når det gjelder spørsmålet
om leie av fengselsplasser, må det understrekes at det
særlig er fengselsplasser med et visst sikkerhetsnivå det
er behov for. De krav som må stilles til slike soningsplasser,
tilsier at leie ikke er særlig realistisk for å løse
det behovet. 

  Jeg er helt enig med representanten Stang
i at vi ikke bør ha soningskøer, og at det er
et stort problem at det er soningskøer. Spørsmålet
er: Hvordan løser vi det best? Mitt svar er at vi kommer
veldig mye lenger i løsningen av dette ved å løse
det som er hovedgrunnen til at problemet har oppstått,
nemlig at vi har hatt midlertidig stengt to fengsler. Og som sagt,
ett av disse fengslene åpner altså i neste uke.
Det andre fengselet, i Stavanger, åpner i løpet
av året. Da vil altså situasjonen være
en helt annen. 

Men det er, som også representanten
Stang beskriver, den uheldige situasjonen at folk som har en alvorlig
dom, ikke kommer inn til soning raskt nok. Derfor prioriteres alvorlige
dommer først i køen, nettopp fordi det er verre at
disse skal vente lenge, enn at de som ikke har like alvorlige dommer,
må vente noe lenger. 

  Jeg har nå to ganger prøvd å si – via
presidenten – til representanten Stang at jeg ikke er uenig
i problembeskrivelsen. Det er et alvorlig problem at vi har soningskøer.
Det jeg ikke uten videre er enig med representanten Stang i, er
at det er noen tryllestavløsning på dette. Vi åpner
en ny avdeling om en uke, og vi åpner igjen om ikke altfor
lenge fengselet i Stavanger. Da vil situasjonen se ganske annerledes
ut enn det den gjør nå. 

Jeg tror ikke det er noen løsning å leie
fengselsplasser. Det vi primært har behov for, er fengselsplasser
med et visst sikkerhetsnivå. Det er fengselsplasser med
ringmur rundt, mange låste dører osv. Det er dessverre
ikke veldig mange av denne type anstalter som er egnet til fengsler,
som vi kan leie på kort varsel og som kan løse
den midlertidige situasjonen som spesielt har oppstått
mens man rehabiliterer de to fengslene som er under rehabilitering,
og som heldigvis snart åpner. 





                

