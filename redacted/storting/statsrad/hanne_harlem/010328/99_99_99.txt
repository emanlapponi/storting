  Spørsmålet refererer seg, slik
jeg leser det, til mange departementers ansvarsområder. Men
siden spørsmålet ble stilt til meg, er jeg i samråd med
Nærings- og handelsdepartementet, som har et hovedansvar
på dette området, innstilt på å gi
et samlet svar.

Regjeringen ønsker å fremme
bruk av informasjons- og kommunikasjonsteknologi i hele samfunnet,
og arbeider gjennom eNorge, handlingsplanen for bredbånd
og sektorvise planer for å få dette til.

Regjeringen erkjenner også at en rekke
av dagens rammebetingelser må tilpasses den teknologiske
utviklingen. Derfor arbeides det i forskjellige departementer med
bl.a.:

		fjerning av regelverkshindringer
for elektronisk handel, som koordineres av Nærings- og
handelsdepartementet

		regelverksutvikling på telekommunikasjons- og kringkastingsområdet,
under Samferdselsdepartementet og Kulturdepartementet

		forskrift til lov om elektronisk signatur under Nærings-
og handelsdepartementet

		utredning om bruk av digitale elektroniske signaturer i
og med forvaltningen under Arbeids- og administrasjonsdepartementet

		etablering av ordninger for sertifisering av IT-sikkerhet
i organisasjoner, under Nærings- og handelsdepartementet,
og produkter og systemer, under Forsvarsdepartementet

Disse sakene vil bli forelagt Stortinget enten
som egne saker, eller de vil bli rapportert i fagdepartementenes budsjettproposisjoner.

La meg spesielt få fremheve det arbeid
Regjeringen har satt i gang under ledelse av Arbeids- og administrasjonsdepartementet
for en døgnåpen forvaltning. Dette arbeidet som
er en del av Program for fornyelse av offentlig sektor, har som
mål å gi brukerne en enklere og raskere tilgang
til offentlige tjenester via de elektroniske kanalene. Dette forutsetter
utvikling og etablering av nødvendig sikkerhet i kommunikasjonen
for at brukerne skal ha tillit til systemene og bl.a. ivaretakelsen
av personvernet.

Regjeringen har også igangsatt et
arbeid for å etablere en overordnet politikk for bruk av
kryptering i Norge. I dette arbeidet må det foretas en
rekke avveininger som f.eks.:

		enkeltindividets, næringslivets
og myndighetenes behov for og nytte av sikker kommunikasjon

		hensynet til kriminalitetsbekjempelse

		Norges holdning i internasjonalt samarbeid, bl.a. om eksportkontroll
av kryptoprodukter

		hvordan ivareta nasjonale interesser, f.eks. knyttet til handel,
suverenitetskontroll, offentlighet og sikkerhetspolitikk

Det er etablert en ekspertgruppe for dette
arbeidet som har deltakelse fra syv departementer og Forsvarets
sikkerhetstjeneste. Det er i arbeidet lagt vekt på at det
skal tas kontakt med Sverige, Danmark og England. Regjeringen vil
vurdere på hvilken måte Stortinget best kan bli orientert
om disse spørsmål når rapporten fra gruppen foreligger.

  Jeg har ikke umiddelbart noe imot representanten
Dørums oppfordring til det. Litt avhengig av hvordan dette
arbeidet fra ekspertgruppen kommer ut, høres det for så vidt
ut som om dette dreier seg om så pass nye avveininger og
opptrekking av så pass ny politikk i Norge at det hører
hjemme i en eller annen form også i Stortinget. I alle
fall er det selvfølgelig slik at hvis Stortinget ytrer ønske
om å behandle det, får de det. Men Regjeringen
har ennå ikke tatt stilling til hvordan vi følger
opp gruppens rapport, bl.a. fordi gruppens rapport ennå ikke
foreligger.

  Jeg tar uten videre oppfordringen
fra representanten Dørum til etterretning og kan i alle
fall på generelt grunnlag være helt enig med representanten
Dørum i at vanskelige prinsipielle spørsmål ofte
kan egne seg for en generell drøftelse og ikke bare løses
gjennom enkeltsaker.





                

