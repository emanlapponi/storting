 Det er tragisk når fengselsvesenet
opplever alvorlige voldstilfeller, slik som i Kongsvinger. Jeg er
opptatt av å finne ut hvordan vi kan unngå flere
slike episoder. Både ansatte og innsatte skal ha trygghet
i fengslene.

I samsvar med rutinene for håndtering
av slike saker fikk departementet straks inn en foreløpig
rapport fra regionledelsen, som gir en oversikt over hva som faktisk skjedde
i fengselet i Kongsvinger. Anstaltledelsen og regionledelsen
arbeider nå videre med å gi mer utfyllende beskrivelser
av hendelsesforløpet. I tillegg arbeides det med å analysere
situasjonen og med å vurdere hvilke tiltak som er mest
relevante for å unngå lignende voldsepisoder.
Arbeidstilsynet og etatens egen vernetjeneste er selvfølgelig
koblet inn i dette arbeidet.

Jeg har vært i Kongsvinger
kretsfengsel og møtt de ansatte og fått innblikk
i deres umiddelbare opplevelser og refleksjoner etter
hendelsen. Som jeg sa i det møtet, er det selvsagt ikke
en enkel løsning på problemstillingene knyttet
til sikkerhet i fengsel. Vi avventer nå de vurderinger
og anbefalinger som kommer fra regionen og Arbeidstilsynet. Når
dette materialet foreligger, vil departementet
straks gå inn i vurderingene og se på hva som
kan gjøres for å unngå lignende tilfeller
i fremtiden.

Jeg vil gjerne understreke at spørsmål
knyttet til sikkerhet i fengsel omfatter flere faktorer som virker sammen
i en helhet. Dette gjelder både elektronisk utstyr som
alarmer og kameraer, bygningenes utforming, kompetansen hos de ansatte,
rutiner og arbeidsprosesser i anstaltene, plassering av innsatte
i ulike anstalter med ulikt sikkerhets- og kontrollnivå,
kjennskap til den enkelte innsatte og dennes kriminalitet, tilbudet
og soningsopplegget for den enkelte innsatte og sist, men ikke
minst bemanningens størrelse. Alle disse elementene
må vurderes i etterkant av denne alvorlige hendelsen. Og
i den samtalen jeg hadde med de ansatte og ledelsen ved Kongsvinger
kretsfengsel, var det ingen tvil om at det også var forståelse
hos de ansatte av at sikkerhet i fengslene dreier seg
om alle de elementene jeg nevnte.

Det ligger i sakens natur at det er avgjørende å ivareta
sikkerheten i fengslene, men samtidig er det også viktig å huske
på at hverdagen i fengselsvesenet heldigvis ikke
er preget av alvorlige volds- og trusselsituasjoner.

 Det er riktig at jeg ikke hadde vært
i Kongsvinger kretsfengsel før. Vi
har mange fengsler i dette landet, og jeg har vært i mange
av dem, men ikke i det i Kongsvinger, så jeg
klarer ikke helt å ta den kritikken innover meg. 

Det er heldigvis slik at vi ikke
har veldig mange rømninger eller svikttilfeller
i norske fengsler. Statistikken der
er for Norges vedkommende ikke noe å skamme seg over.

Jeg fastholder det jeg også sa
i Kongsvinger, at jeg ville synes det var useriøst om jeg fire eller
fem dager etter en slik hendelse kom løpende
og sa at ja, nå skal vi gjøre slik og slik og
slik, istedenfor å avvente nettopp en vurdering
av hvordan dette kunne oppstå her, hva det var som sviktet
her, og hva som da er de riktige, beste og mest målrettede
tiltakene. Og for at vi skal få gjort de beste, riktigste
og mest målrettede tiltakene, er det et poeng å tenke
seg litt om og få vurderingene både
fra Arbeidstilsynet, vernetjenesten, fengslet selv og regionen, slik
at vi kan sette inn det riktige, istedenfor at jeg skulle hoppe
på et eller annet i et ønske om å gi
et godt bilde i media.

 Jeg oppfattet spørsmålet som å være
om jeg var opptatt av at de innsatte skal sitte i riktig fengsel,
og svaret på det er ja.





                

 Ny forskrift til tomtefesteloven
og dato for ikrafttredelse vil bli fastsatt ved kgl. resolusjon.
Arbeidet med dette er fortsatt ikke fullt ut avsluttet.
Det arbeides imidlertid fortsatt med sikte på å kunne
få til iverksettelse av loven fra 1. juli.

  Jeg står fast ved det jeg sa. I det
jeg sa, ligger det ikke en garanti, men det ligger det jeg
sa: Vi arbeider fortsatt med sikte på å kunne
iverksette loven fra 1. juli.

  Det tviler jeg ikke på. 

