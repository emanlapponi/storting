  Den varslede stortingsmeldingen om redningshelikopterberedskapen
er under arbeid. Det tas sikte på at meldingen oversendes
Stortinget i vårsesjonen. Når dette arbeidet har
tatt tid, ikke bare for den sittende regjering, men også for
regjeringen Bondevik, har dette bl.a. sammenheng med at det har
store både administrative og økonomiske konsekvenser å foreta endringer
i redningshelikoptertjenesten og redningshelikopterberedskapen.
Det er med andre ord et utfordrende arbeid.

Et annet element som kommer inn, er at det
pågår et nordisk militært samarbeidsprosjekt
om fellesinnkjøp av helikoptre. Redningstjenesten er med
i dette arbeidet for å sikre at tjenesten på sikt
kan bli styrket ved et eventuelt felleskjøp. Dette arbeidet,
som nå er inne i en avslutningsfase, kan få betydning
for redningshelikoptertjenesten, og vurderinger i tilknytning til
dette bør derfor også beskrives i meldingen.

Men jeg har i tillegg lyst til å understreke
at vi ikke har noen krise når det gjelder redningshelikopterberedskapen.
Norge har siden 1973 hatt en god redningshelikoptertjeneste. Det
er 11 Sea King-helikoptre på fire faste baser langs kysten.
I tillegg er det utplassert ett på Rygge. Sea King er en
spesialutrustet sjøredningsmaskin. Minst en maskin står
i høy beredskap på hver sin base til eksklusiv
bruk for hovedredningssentralene. Alle maskinene har gjennomgått
et omfattende moderniseringsprogram. Hovedredningssentralene har
også nært samarbeid med redningstjenestene i våre
naboland, hvor man etter behov kan rekvirere helikopterhjelp. Hovedredningssentralene
rekvirerer også ved behov helikoptre fra sivile selskaper.

I 1996 ble redningshelikoptertjenesten styrket
med to nyinnkjøpte helikoptre. Videre er det investert
i nytt operativt utstyr til hovedredningssentralene for ca. 20 mill. kr.
Det vil bl.a. bli investert i et driftberegningsprogram som skal
gjøre det lettere å oppspore savnede til sjøs.
      I tillegg arbeider vi nå for å få til
en samlokalisering mellom kystradioene og hovedredningssentralene
for      å bedre samordningen ved ledelse av sjøredningsaksjoner.

Det er viktig for meg at vi utnytter alle tilgjengelige ressurser
i vårt samfunn for å få en best mulig
redningstjeneste. Av den grunn nedsetter vi i disse dager et utvalg som
skal gjennomgå de totale rednings- og beredskapsressursene
i landet, med den hensikt å få utnyttet eksisterende
ressurser enda bedre.

  Jeg kan slutte meg til mye av det representanten
Kongshaug gav uttrykk for. Når det gjelder spørsmålet
om redusert reaksjonstid, er jo dette et av de viktige spørsmålene
i meldingen. Det har også store økonomiske og
administrative konsekvenser, fordi en redusert reaksjonstid til
15 minutter, slik det ser ut, vil medføre behov for utdanning
av en gruppe nytt personell, noe som i seg selv tar to år.
Dessuten vil det være behov for ganske store investeringer
på de eksisterende basene fordi dette bl.a. krever boligmuligheter
på basene, noe som også må realiseres
før man kan redusere en reaksjonstid til 15 minutter. Det
er noe av grunnen til at dette er en større utfordring
enn man umiddelbart skulle tro. 

Aud Blattmann hadde
her overtatt presidentplassen.

  Det skjer egentlig mange ting på én
gang på dette området nå. Vi har hatt
Sårbarhetsutvalget, som vi kommer til å følge
opp helt konkret i forhold til de enkelte forslagene, men det vil
også bli fremmet en stortingsmelding om beredskap og sikkerhet. Og
vi har redningshelikoptrene. Men hvis vi skal klare å fremme
en melding om redningshelikoptrene alene i vårsesjonen,
tror jeg ikke vi der klarer å ta med alt som har med redningstjeneste å gjøre. 

I tillegg setter vi ned et utvalg som skal
se på de samlede rednings- og beredskapsressursene som
dreier seg om redningstjenesten – altså politiet,
brannvesenet og ikke minst sivilforsvaret – for å prøve å se
om vi har organisert dette på en god måte. Det
er mange elementer her, og noe av det som er utfordringen, er på den
ene siden å klare å ha fremdrift i ting, samtidig
som man skal se alt i sammenheng. Og vi prøver egentlig å gjøre
begge deler på én gang. Derfor kan jeg foreløpig
bare si at vi prøver å se det i sammenheng, men
at både oppfølgingen av Sårbarhetsutvalget
og meldingen om redningshelikoptertjenesten vil bringe oss lenger
i å få en god samlet redningstjeneste i landet.





                

  Vold og narkotikakriminalitet som gjerne forbindes
med kriminelle gjenger, er saksområder som skal gis høy
prioritet av politiet, både når det gjelder forebyggende
arbeid og straffesaksbehandling. Dette sies klart overfor politidistriktene
og særorganene i departementets styringsdokumenter og på andre
måter. 

Denne prioriteringen gjenspeiles også i
Sarpsborg politidistrikts virksomhetsplan for 2001, som også spesifikt omhandler
bekjempelse av slike problemer som i Askim, knyttet til ansamling
ved serveringssteder og nattåpne kiosker. Politidistriktet
ble tildelt fire stillinger gjennom revidert nasjonalbudsjett, og
har fordelt disse med to til Askim og to til Eidsberg for bl.a. å styrke
den forebyggende ordenstjenesten. Politidistriktet har også blitt
tildelt ekstraordinære midler til bekjempelse av organisert kriminalitet,
knyttet til at en kriminell motorsykkelgjeng er etablert i distriktet. 

Kriminalitet i organiserte former må forfølges
for å ramme bakmenn og videre bidra til oppløsning
av gjengene, bl.a. ved bruk av nye og mer effektive virkemidler, som
utvidet adgang til inndragning. Et annet viktig virkemiddel er bedre
samordning og effektivisering av innsatsen fra politidistriktene,
Økokrim og Kripos. Det er nå etablert et eget råd
for bekjempelse av organisert kriminalitet hvor de nevnte instanser
deltar sammen med den høyere påtalemyndighet. 

Videre nevner jeg at Oslo statsadvokatembeter
har tatt initiativ til økt påtalemessig innsats
mot organisert gjengkriminalitet gjennom et eget prosjekt. Organiseringen
av prosjektet skal skje i samråd med de lokale politidistrikt.
Iretteføring av straffesaker mot gjengledere og gjengmedlemmer
samt inndragning av vinning er vesentlige elementer i prosjektet
for å lykkes med målsettingen om oppløsning
og betydelig svekking av gjenger. Oslo politidistrikt har i særlig
grad blitt berørt av gjengkriminalitet og følger
opp med tverrfaglige prosjekter. Stikkordene her er tett oppfølging
av og nulltoleranse overfor gjengene. 

Jeg vil også fremheve Handlingsplanen
mot barne- og ungdomskriminalitet, som ble behandlet i Stortinget
i juni. Dette er som kjent en samlet plan for innsats
og tiltak for å bekjempe kriminalitet blant unge. Denne
spenner over et vidt felt og omhandler også bekjempelse
av gjengkriminalitet.

  Jeg mener at vi har kommuner med lokalt folkevalgte
styrer nettopp fordi det er kommunene som er best egnet til selv å vurdere
hvordan de skal håndtere problemer som oppstår
lokalt. Men jeg vil tro at noe av det aller viktigste kommunen kan
gjøre, er å få til et godt samarbeid
mellom alle de ressursene som er i kommunene, og som har som oppgave å arbeide i
forhold til ungdom. Det dreier seg om skole, barnevern og ungdomstiltak,
og ikke minst at de har et godt samarbeid med politiet. Det legger
jeg til grunn at de har. Dersom kommunen ikke har et godt samarbeid
med politiet, regner jeg med å få melding om det
for dermed å bidra fra min kant til at det samarbeidet
er godt, noe jeg altså egentlig legger til grunn at det
er.

  Jeg har i grunnen ikke så mye å tilføye
til det representanten Hedstrøm sier. Jeg synes det var
fornuftig.





                

  For å dempe voldsutviklingen og sikre
at erfarne politifolk velger å stå lenger i utadrettet
gatetjeneste kreves det en kombinasjon av tiltak. Tjenestelister
og karrieremuligheter må legges til rette for en best mulig
ressursutnyttelse, samtidig som en gjennom tiltak omdisponerer stillinger
til utadrettet tjeneste.

Jeg ser det som særlig viktig å utnytte
den kompetanse erfarne polititjenestemenn og -kvinner har skaffet
seg, til utadrettet kriminalitetsbekjempelse, bl.a. ved patrulje-
og gatetjeneste. Det er derfor viktig at det tilrettelegges lokalt
for tjenesteordninger som bidrar til et tettere samarbeid mellom
eldre og yngre tjenestemenn.

Men i tillegg må man være
klar over at det er viktig å bruke eldre og erfarne polititjenestemenn
og -kvinner på mange områder i politiet. De er
etterspurt ikke bare når det gjelder gatetjeneste, men
også når det gjelder etterforskning. Det er for
så vidt en utfordring med det store antallet nyutdannete
polititjenestemenn og -kvinner som vi har fått de senere årene,
fordi det har ført til at det er en stor andel unge politifolk
i norsk politi og kanskje særlig i Oslo, som har fått
170 nye stillinger til sammen i løpet av kort tid.

Alderssammensetningen varierer fra distrikt
til distrikt. Men innen det enkelte politidistrikt må det
stilles krav til interne rekrutterings- og beordringsrutiner som sikrer
balansert alderssammensetning. Både den alminnelige oppgaveløsning
og ikke minst den aktive konfliktløsning i gaten krever
at yngre og eldre politifolk arbeider sammen.

Det er utviklet alternative karrieremuligheter
gjennom opprettelse av stillinger som spesialmedarbeider og politispesialist.
Riktignok er få av disse stillingene knyttet til tradisjonelt
uniformert politiarbeid, men dette må videreutvikles bl.a.
i samarbeid med de ansatte.

Ved lensmannskontorene deltar alle tjenestemenn
i den operative og utadrettede polititjenesten. Et system med reservetjeneste
hvor politiet blir tilkalt ved behov, er i noen grad i ferd med å bli
erstattet av felles vaktlister mellom flere samarbeidende lensmannsdistrikt.
Dette bidrar til at uniformerte og erfarne politifolk i større
grad er ute i aktiv tjeneste til tider og på steder hvor
det erfaringsmessig kan oppstå voldsforbrytelser eller
annen kriminalitet. 

Ved flere politistasjoner er det dessuten etter
hvert innført felles vaktlister hvor også etterforskere
deltar i den utadrettede og operative tjenesten, særlig
i helgene. Dette bidrar til at forskjellig erfaring og alder bringes sammen
i felles oppgaveløsning. Dette samarbeidet mellom forebyggende
ordenstjeneste og etterforskning må utvikles videre. Mer
fleksible vaktlister, som også tar hensyn til den enkeltes
egne og familiemessige behov, vil også kunne være
et tiltak som kan bidra til å få flere erfarne
politifolk ut i gatetjeneste.

Det kan imidlertid være en belastning
for mange å tjenestegjøre om natten. Særlig
gjelder dette for eldre tjenestemenn og -kvinner. Undersøkelser
viser at nattevakter i seg selv blir en større belastning
jo eldre en er. Det kriminelle miljøet er også blitt
hardere. Det kreves god fysikk i tillegg til erfaring og innsikt
for å løse konflikter og forebygge kriminalitet.
Det er derfor mange eldre politifolk som ønsker annen tjeneste
med mindre patruljering og færre utrykninger.

Jeg mener overgangen til rammebudsjettering
også vil være et viktig virkemiddel til styring
av ressursene i forhold til lokale kriminalitetsutfordringer. Departementet har
også fått i stand en omforent lokal lønnspolitikk,
og en er i ferd med å delegere lønnsforhandlingsfullmakter til
politimestrene. Dette kan gi politimestrene mulighet til å vurdere
lokale lønnstiltak i sitt arbeid med å få en god,
balansert alderssammensetting i de ulike typer politioppgaver.

  Ja, det synes jeg det kan være grunn
til. 

Jeg vil også nevne et annet tiltak
som departementet innimellom markedsfører i forhold til
politidistriktene. Det er at nyutdannede settes inn en kort periode
i etterforskning til å begynne med, for på den
måten å dra med seg den erfaringen ut når
de deretter eventuelt går over i ordenstjeneste. Det er
også et virkemiddel man til en viss grad kanskje kan markedsføre
overfor Oslo politidistrikt. Men det er jo viktig å huske
på at ledelsen i politidistriktet er nødt til å ha
et aktivt og ansvarlig forhold til dette temaet, fordi dette er
opplagt en ledelsesoppgave. Men at vi må være
opptatt av å bidra til at Oslo politidistrikt husker på dette
elementet og prøve å få det til, er jeg
enig med representanten Dørum i. 

