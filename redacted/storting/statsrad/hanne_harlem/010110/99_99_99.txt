  Daværende justisminister Dørum
uttalte i interpellasjonsdebatten 31. mai 1999 at han var
enig i at ikke den minste uaktsomhet skal føre til domfellelse
for uaktsomt bildrap, og at praksis den første tiden etter
lovendringen i 1988 var for streng. Dette er jeg enig i. Statsråd
Dørum gav videre uttrykk for at praksis hadde blitt slik
at det nå skal mer til for å domfelle for uaktsomt
bildrap, og at det av den grunn ikke burde foretas noen lovendring,
men at departementet ville holde spørsmålet under
oppsikt. Disse synspunktene fikk oppslutning i Stortinget.

Departementet har i tiden etter interpellasjonsdebatten innhentet
nærmere opplysninger om både retts- og påtalepraksis
og har vurdert ulike løsninger. Departementet  var for
så vidt også klar til å gi en vurdering
av det til Stortinget i høst, men ønsket, fordi
vi var kjent med at de høyesterettskjennelsene som kom
8. november, var på vei, å avvente også de
kjennelsene.

På bakgrunn av også de kjennelsene
vil jeg i løpet av kort tid i full bredde komme tilbake
til spørsmålet om hvorvidt det er behov for å endre
straffeloven § 239. Når det gjelder den
konkrete uttalelse fra Høyesterett om hvilken aktsomhetsnorm
som gjelder etter straffeloven    § 239, vil jeg bemerke
at det fortsatt er slik at domfellelse etter denne bestemmelsen
forutsetter at man også har utvist uaktsomhet med hensyn
til dødsfølgen. Dette innebærer at man
i en del tilfeller vil kunne dømmes for overtredelse av
vegtrafikkloven § 3 der man har opptrådt uaktsomt
i forhold til risikoen for skade i sin alminnelighet, uten at den
trenger å gi grunnlag for straff etter straffeloven § 239.

Mitt svar er med andre ord at jeg i løpet
av kort tid i full bredde vil komme tilbake til spørsmålet
overfor Stortinget om hvorvidt det er behov for å endre
straffeloven  § 239.

 Det er nettopp den nye høyesterettskjennelsen
som gjør at vi har hatt behov for å gå gjennom
praksis en runde til, for også å innarbeide i arbeidet
det som er Høyesteretts vurderinger i kjennelsen av 8.
november. Det arbeidet er på det nærmeste avsluttet og
vil altså bli fremlagt for Stortinget i løpet
av relativt kort tid.

  Jeg registrerer de synspunkter representanten
Marthinsen forfekter, og også de hensynene som går
på en grense mellom drap og hverdagsuaktsomhet, eller det
man enda mer presist f.eks. kan kalle feilfordeling av oppmerksomhet,
som er én måte å beskrive uaktsomhet
på, som antakelig ikke bør rammes av § 239.
Det er av de momentene vi har med i vurderingen som vi arbeider
med.





                

  Etter vedtakelsen av lov om endring av lov
om tomtefeste av 7. juli 2000 nr. 70 har det vært lagt
vekt på å holde en jevn fremdrift når
det gjelder forberedelsen av ikrafttredelsen av tomtefesteloven,
avviklingen av prisreguleringen på området og
den endelige utarbeidelsen av forskrifter til loven. 

Vi er nå inne i arbeidets avslutningsfase,
og jeg tar sikte på at loven settes i kraft 1. juli
2001.

Folk flest og de myndigheter som skal forvalte
loven, bør få rimelig tid til å sette
seg inn i regelverket, bl.a. de nye forskriftene som kommer. Derfor
bør det gå noe tid fra forskriftene er kunngjort
og informasjon har nådd ut, til loven trer i kraft. Lovgivning
av denne type, som bl.a. berører forretningsvirksomhet,
bør dessuten normalt tre i kraft fra et årsskifte,
og unntaksvis fra halvårsskiftet       1. juli, noe som
jeg nå altså legger opp til.

 Jeg er selvfølgelig enig i at det
er ønskelig at en lov trer i kraft så raskt som
mulig etter at den er vedtatt i Stortinget. Det enkle svaret på hvorfor
vi ikke har klart å ikraftsette den fra 1. januar, er rett og
slett at arbeidet med utarbeidelse av forskrifter og avvikling av
prisreguleringsforskriften ikke har vært mulig å få gjennomført
så raskt som vi isolert sett skulle ønske, til
at vi har klart å rekke det. Det er ikke noe mer komplisert
svar på det enn som så. Jeg skulle ønske
det hadde vært mulig, men sammen med de andre oppgavene
som de samme menneskene skal ivareta, har vi altså holdt
en jevn fremdrift, men ikke klart å holde så høy
fremdrift som representanten Hernæs hadde ønsket,
og jeg for så vidt isolert sett også hadde ønsket.

  Det er jo ikke noen tvil om at en regjering
utgått fra Arbeiderpartiet vil være opptatt av å oppfylle
Arbeiderpartiets program. Det programmet ble vedtatt i november
og gjelder for stortingsperioden 2001-2005, og jeg kan bekrefte
at det i hvert fall ikke foreløpig er satt i gang noe konkret
arbeid i Justisdepartementet med sikte på å få til
Arbeiderpartiets programformulering. 

Arbeidet i Justisdepartementet så langt
har kun tatt sikte på å få ikraftsatt
den loven som Stortinget har vedtatt, og vi har ikke hatt noen illusjoner
om at det sittende storting ønsker å gjøre
noen endring i den gjeldende tomtefesteloven, slik den ble vedtatt
i juni. 





                

 Politiets viktigste instrument for promillekontroll
er alkometer som indikerer alkoholkonsentrasjonen i luften som utåndes
fra en person. I den senere tid har det forekommet oppslag i media
om troverdigheten til denne kontrollmåten i forbindelse
med endret promillegrense.

Etter det jeg har fått opplyst fra
politidirektøren, er det ikke kjent at det foreligger tekniske
feil på instrumentene. Forutsetningene for korrekte måleresultater
er imidlertid at instrumentet er riktig kalibrert, dvs. at det er
satt riktig nullpunkt for når instrumentet skal indikere
promille, og at den kontrollerte ikke kort tid forut for kontrollen
har spist f.eks. konfekt inneholdende litt alkohol, benyttet munnspray
eller liknende. Jeg forutsetter at instrumentene er kalibrert i
henhold til gjeldende instrukser før de benyttes i kontroller. 

Når det gjelder gjennomføringen
av kontrollene, kan jeg opplyse at polititjenestemennene som betjener
alkometerne, er opplært til å ta hensyn til feilkilder
og har kunnskap om mulige feilkilder. De vil derfor stille nødvendige
kontrollspørsmål om hva som kan ha forårsaket utslaget.
Politiet vil derfor la vedkommende vente en stund før ny
blåseprøve. Utslag på alkometeret skal
da ikke forekomme dersom det første måleresultatet
skyldes en feilkilde. Denne fremgangsmåte er regulert i
egen instruks. 

På bakgrunn av de opplysninger jeg
sitter inne med, er det ikke aktuelt å stanse bruken av
alkometer. Når det gjelder konkrete retningslinjer for
straffeutmåling innenfor de rammer lovgivningen oppstiller,
hører dette under påtalemyndigheten.

Jeg vil for øvrig bemerke at straffutmålingen
i promillesaker, i likhet med hva som er tilfellet ved andre lovovertredelser,
må fastsettes konkret i det enkelte tilfellet ut fra bl.a.
promillens størrelse, eventuelle andre straffeskjerpende
momenter og vedkommendes personlige forhold. Bøter skal
dessuten fastsettes etter vedkommende formuesforhold. Individuelt
fastsatte straffereaksjoner vil derfor i noen grad variere, men
ikke mer enn hva som er vanlig i andre saker.

  Jeg oppfattet ikke at det var noe tilleggsspørsmål,
men mer en kommentar, så jeg har egentlig ikke noe svar å gi
på det som ikke var noe spørsmål.

  Jeg viser til at grensene for promille, både
når det gjelder pust og blod, altså er fastsatt
av Stortinget og vedtatt av Stortinget. Jeg antar at rettssikkerheten
er rimelig godt ivaretatt når Stortinget som lovgivende
myndighet faktisk har fastsatt grensen som skal gjelde, og så kan
representanten Stang være uenig i den.

Når det gjelder spørsmålet
om bøtenivået, antar jeg også at representanten
Stang er fullt ut kjent med at justisministeren ikke har myndighet
til å instruere påtalemyndigheten i etterforskningen
av enkeltsaker eller fastsettelse av individuell straffeutmåling.
Det tilligger påtalemyndigheten med Riksadvokaten
som øverste myndighet. Jeg forutsetter at påtalemyndigheten
følger opp det på vanlig måte, den måten
de for øvrig styrer straffeutmålingen og sikkerheten
på når det gjelder likhet for loven i dette landet
i alle typer straffesaker.





                

