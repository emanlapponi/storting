 Jeg planlegger å fremlegge en stortingsmelding
om redningshelikoptertjenesten i løpet av våren.
En slik stortingsmelding var også varslet av den tidligere
regjering. Bakgrunnen for meldingen er forslag til endringer og
forbedringer av redningshelikoptertjenesten som ble fremmet av et
regjeringsoppnevnt utvalg i 1997. Meldingen vil bl.a. omhandle ansvarsforhold for
tjenesten, reaksjonstid, legebemanning, krav til nye helikoptre
og fremtidige basemønstre. Vurdering av spørsmålet
om bruk av et flerbrukshelikopter på Nordvestlandet og
en eventuell nærmere plassering av et slikt helikopter
vil med andre ord inngå i den nevnte meldingen og besvares
i den forbindelse.

Når det gjelder den tragiske drukningsulykken
som representanten Nesvik viser til, opplyser Hovedredningssentralen
på Sola at i dette konkrete tilfellet ville et helikopter
plassert på Vigra ikke hatt noen betydning for utfallet
av redningsaksjonen.

 Det er ikke vanskelig å være
enig i at det må være en forsvarlig redningshelikoptertjeneste
også for Nordvestlandet og for fiskeflåten på Sunnmøre.
Det som er spørsmålet, er hvordan man skal ivareta
det på en best mulig måte. Det er mange elementer
som skal inngå i vurderingen – helikopterets plassering,
hvilken type helikopter, om det skal være en fullverdig
base eller ikke, og hva slags reaksjonstid det skal være.
Alle disse elementene er det som til sammen avgjør hvordan
vi skal få til en forsvarlig redningshelikoptertjeneste
for alle deler av kysten vår.

  Alle de momenter som representanten Nesvik
tar opp, er momenter som bør inngå i meldingen,
og som også Stortinget får full anledning til å diskutere
i forbindelse med at meldingen behandles i Stortinget.





                

  Det er ikke riktig at Justisdepartementet
har inndratt en juriststilling ved retts- og påtaleenheten
i Sunnmøre politidistrikt.

På grunn av flere store og omfattende
straffesaker har politidistriktet siden 1997 hatt en ekstraordinær
politifullmektig i tillegg til de faste juristene. Vedkommende har
nå krav på fast ansettelse ved første
ledighet i en av de faste juriststillingene. Det som nå foretas,
er altså å formalisere ansettelsesforholdet til
den ekstraordinære politifullmektigen.

Ser man på Sunnmøre politidistrikt
i forhold til andre sammenlignbare politidistrikter, ligger Sunnmøre
politidistrikt på omtrent samme nivå som de øvrige
når det gjelder jurister. Saksbehandlingstiden er imidlertid – som representanten
Nesvik også nevnte – blant de lengste av de seks
politidistriktene.

Departementet har imidlertid under vurdering å tildele Sunnmøre
politidistrikt ekstraordinære midler til nedbygging av
eldre straffesaker og til arbeidet med tyngre straffesaker i år
2000.

  Jeg er enig med representanten Nesvik i at
det er viktig å få ned saksbehandlingstiden
i de politidistriktene der saksbehandlingstiden er lang. 

Som jeg også sa i mitt første
svar, er det slik at Sunnmøre politidistrikt med hensyn
til antallet politijurister ligger jevnt med andre politidistrikter
som en kan sammenligne med, og det gjelder også antallet
anmeldte forhold, antall innbyggere osv. Da er det ikke sikkert
at den beste måten å løse dette på kun
er å øke antallet stillinger, men heller vurdere,
som jeg også varslet, å tildele et ekstraordinært
tilskudd for å få ned restansene, slik at Sunnmøre
politidistrikt kan fortsette å arbeide på en måte som
gjør at de kan få ned saksbehandlingstiden på sikt, på samme
måte som de distriktene de kan sammenligne seg med.

  For det første: Jeg er helt enig
med representanten Nesvik i at det er viktig å få ned saksbehandlingstiden.

For det andre: Det er forskjell på å heve
antallet faste stillinger ved et politidistrikt når man
i utgangspunktet ligger jevnt med andre, og det å yte en
ekstraordinær innsats for å bygge ned restanser
i en kortere periode. Og det er det departementet har under vurdering.

Når det gjelder det tredje temaet
representanten Nesvik tok opp, bevilgninger til politijuriststillinger
generelt, så er det noe Regjeringen selvfølgelig
kommer tilbake til i forbindelse med ordinære budsjettbehandlinger.

Hans J. Røsjorde hadde
her gjeninntatt presidentplassen.





                

  Piratdrosjevirksomhet vil være en
straffbar overtredelse av samferdselsloven § 26, jf. § 7
nr. 1, som krever at den som med motorvogn vil drive persontransport
mot vederlag, må ha løyve. Etter førerkortforskriften § 7
nr. 7 litra a er det videre et krav at fører av bl.a. drosje
under persontransport mot vederlag må ha kjøreseddel
i tillegg til førerkort. Det er også grunn til å tro
at piratdrosjevirksomhet ofte er såkalt «svart
arbeid».

Politiets innsats mot piratdrosjer vil i første
rekke skje gjennom en strafferettslig forfølgning av slike
forhold. Denne innsats må være gjenstand for prioritering,
i likhet med innsatsen mot andre problemområder. Det er
i første rekke politimesteren i det enkelte politidistrikt
som må foreta denne prioriteringen, og som derfor løpende
må vurdere i hvilken grad det kan og bør prioriteres
innsats mot slik virksomhet.

Til orientering kan jeg imidlertid tillegge
at Høyesterett har lagt til grunn at utførelsen
av ett enkelt kjøreoppdrag faller utenfor bestemmelsene
som retter seg mot den «som vil drive» persontransport,
jf. samferdselsloven § 7. Det kreves derfor gjentagelse
for å nå frem med domfellelse. Dette innebærer
at det må nedlegges et ikke ubetydelig arbeid fra politiets
side for å få domfellelse i slike saker.

  Det som også overrasket meg – for å si
det slik – da jeg gikk nærmere inn i dette spørsmålet
om piratdrosjevirksomhet, var det kravet Høyesterett hadde
lagt til grunn, og som dermed har blitt oppfattet slik at man er
nødt til å ta samme bil to ganger for å føre
saken til domfellelse. Dersom det er slik, som representanten Danielsen
viser til, at dette i stor grad har utviklet seg til organisert
kriminalitet, kan det hende at man på denne måten
i større grad kan klare å føre det beviset
som man vil trenge for domstolen, for å underbygge at dette
er en gjentatt virksomhet hos den som kjører drosjen, og
ikke et enkelt tilfelle, noe som altså ikke er tilstrekkelig
for domfellelse. Akkurat den vurderingen og det å følge
opp den biten for å finne ut om det er mulig på en
enklere måte å ta de som kjører piratdrosjer
i dag, ønsker jeg å gjøre.

  Jeg skal ta med meg de momentene som representanten
Danielsen har nevnt. Men jeg vil likevel understreke at jeg i utgangspunktet
er skeptisk til på noen måte å gå inn
og overprøve den prioriteringen som det enkelte politidistrikt
gjør av hvilke saker de i sitt distrikt ser det viktigst å prioritere,
med de ressursene de til enhver tid har.





                

 Det er ikke korrekt at Justisdepartementet
har pålagt politimesteren i Nordmøre å holde
en lensmannsbetjentstilling ledig ved Surnadal og Rindal lensmannskontor.

Nordmøre politidistrikt ble i 1999
tildelt to stillinger, hvorav én etter forhandlinger med
de tilsattes organisasjoner ble plassert ved Surnadal og Rindal
lensmannskontor og besatt.

Senere i 1999 gikk lensmannen i Surnadal og
Rindal av med pensjon etter oppnådd aldersgrense.

På bakgrunn av knappe driftsbudsjetter
også for år 2000 har imidlertid politimesteren
i Nordmøre besluttet å holde tre stillinger i
politidistriktet ledige inntil videre. En av disse er den her omtalte
lensmannsbetjentstillingen som ble ledig på grunn av internt
opprykk etter at lensmannen gikk av.

Politimesteren har ansvaret for å foreta
en fortløpende vurdering av budsjettsituasjonen i politidistriktet.
Det er for øvrig i St.prp. nr. 1 for 1998-99 gitt åpning
for at politidistrikt kan holde stillinger ubesatte.

  Det Stortinget vedtar i tillegg til stillingshjemler,
er jo en budsjettramme, og det er altså slik at politimestrene
har plikt til å holde den budsjettrammen de er tildelt.
Og for å overholde den totale budsjettrammen de er tildelt
gjennom Stortingets budsjettvedtak, er det i enkelte distrikter
slik at man holder stillinger ubesatte. Det er nettopp for å overholde
de vedtak Stortinget har fattet.

  Det er kanskje fordi representanten Solholm
vet at jeg er ny, at han prøver å få meg til å si
noe om revidert nasjonalbudsjett før revidert nasjonalbudsjett
fremmes av Regjeringen, men det er altså slik at jeg har
ikke tenkt å si noe om innholdet i revidert nasjonalbudsjett
før revidert nasjonalbudsjett er behandlet og fremmet for
Stortinget.





                

 Det offentlige har bidratt med betydelige midler
i denne saken. I tillegg til de nevnte 95 000 kr
har Justisdepartementet bidratt med ca. 2 mill. kr
til søk etter at redningsaksjonen ble avsluttet. Disse
pengene er gitt som en ekstrabevilgning til Hordaland politidistrikt,
som har hatt det overordnede ansvaret for søkene. I tillegg
har Forsvaret bidratt med bruk av spesialfartøyet KNM «Tyr» for
søk.

I tillegg vil jeg gjerne understreke at da
de nevnte 95 000 kr ble gitt, ble det samtidig
klart sagt fra fra Justisdepartementet at ytterligere støtte
ikke kunne påregnes. Det er imidlertid slik at Forsvarets
spesialfartøy KNM «Tyr» likevel vil gjennomføre
ytterligere søk i uke 14, dvs. fra kommende uke. Kostnadene
med dette vil bli dekket av det offentlige. Et koordineringsmøte
avholdes i dag, og området for søket vil bli fastlagt
i samråd med både politiet og de pårørende.
På møtet tas det sikte på å samle
ekspertise fra Sjøforsvaret, Hardanger Sunnhordlandske
Dampskipsselskap (HSD), operatørselskapet, dvs. det firmaet
som har utført søket, og politiet, slik at søket
skal bli mest mulig effektivt. Etterforskningsopplysninger, informasjon
om strøm og værforhold, lokale fiskeres erfaringer
og tidligere erfaringer fra søksarbeidet vil danne grunnlaget
for de vurderinger som gjøres før altså dette
nye søket iverksettes fra kommende uke.

  Det er veldig lett – eller jeg vet
ikke om det er lett – å forstå at de
pårørende etter en slik ulykke, eller andre som
mister sine nære på havet, har behov for å finne
de omkomne, slik at man får en grav å gå til.
Samtidig er det selvfølgelig slik at det er grenser for
hvor lenge man kan søke etter omkomne på havet.
Det ligger på en måte i sakens natur at på et
eller annet tidspunkt er sjansene for å finne omkomne så små at
man ikke kan fortsette å søke. Det er det dilemmaet
vi til enhver tid står overfor. 

Jeg bad om en faglig vurdering som gikk på nettopp en
vurdering av om man har noen grunn til å tro at det her
er muligheter for å finne de omkomne ved å søke
lenger. Den vurderingen jeg har fått via Hordaland politikammer,
er at man mener, som man mente da man stanset søket på et
tidligere tidspunkt, at sjansene for å finne omkomne er
svært små. Likevel gjør man denne nye
runden med KNM «Tyr», slik at det er et håp
om å finne de omkomne i den runden, men dersom det ikke
fører fram, er jeg ikke innstilt på at man fortsetter å gi
støtte til ytterligere søk. 

  Jeg synes ikke det er noe enkelt svar på dette.
Hvis man sier ja til alltid å dekke utgiftene når
private tar initiativet til å samle inn penger, betyr det
at det offentlige alltid skal fortsette å dekke utgifter
ved søk så lenge pårørende ønsker
det. Den grensen er kanskje ikke den grensen man bør trekke.
Det er heller ikke den grensen som er antydet av det utvalget som
har laget en utredning om søk etter omkomne på havet,
og hvor det nettopp trekkes opp at det må være
flere momenter med i vurderingen av hvor lenge man skal søke
og når man skal avslutte et søk, og hvor bl.a.
muligheten for å finne omkomne vil være et viktig
moment. Det er klart at følelsesmessig vil pårørende ønske å søke veldig
mye lenger enn det enhver faglig, uavhengig vurdering vil tilsi
ved at det ikke lenger er håp om å finne de omkomne. 





                

