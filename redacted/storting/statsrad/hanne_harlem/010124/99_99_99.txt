 Statsråden er ikke fornøyd med
den utviklingen, det kan jeg selvfølgelig starte med å si.

Å effektivisere straffesaksbehandlingen og
redusere saksbehandlingstiden er et sentralt justispolitisk mål,
kanskje det aller viktigste målet for øyeblikket
når det gjelder politiets og påtalemyndighetens
arbeid. En økning i straffesaksrestansene er derfor ikke ønskelig,
men noen ganger klarer vi ikke å unngå det. Men
målsettingen må være at slike økninger,
når de først skjer, blir tidsbegrenset.

En effektiv behandling av straffesaker har
betydning ikke bare for den fornærmede og gjerningsmannen,
men også for at straffen skal kunne virke etter sin hensikt,
og det er viktig at samfunnet gir de riktige signaler til den som
har begått en straffbar handling og til samfunnet omkring.

Når det konkret gjelder Kongsvinger
politidistrikt, har politidirektøren opplyst at det er
ulike årsaker til at restansene har bygd seg
opp. Hovedårsaken er at politidistriktet har mistet flere
av sine erfarne jurister og nå er inne i en fase hvor nye
må læres opp. Dette har i en overgangsfase redusert
kapasiteten ved retts- og påtaleenheten.

For å avhjelpe denne situasjonen er
politidistriktet tilført en ekstrabevilgning på 200 000 kr
i budsjettet for 2001 til et prosjekt for å nedarbeide
restansene under ledelse av en erfaren politiinspektør.
Lederne for de aktuelle domstolene i distriktet er også opptatt
av straffesaksavviklingen og har overfor politimesteren samtykket
i utstrakt bruk av hjelpeaktor. Etter det jeg har fått
opplyst, senest i møte med politimesteren i Kongsvinger
for et par uker siden, iverksetter Kongsvinger politidistrikt dette prosjektet
fra begynnelsen av februar.

Politimesteren har også utarbeidet
et direktiv for å effektivisere rutinene for
straffesaksbehandlingen.

Etter min mening vil de tiltakene som allerede
er påbegynt, være viktige for å avhjelpe
den negative utviklingen. Som en del at etatsstyringen vil i tillegg
Politidirektoratet ha en tett oppfølging av Kongsvinger
og for så vidt andre politidistrikt som ikke viser en tilfredsstillende resultatoppnåelse.

  Det vil alltid være noen restanser
i politiet, men det viktige er at det ikke blir mange gamle saker.
Ikke bare Kongsvinger politidistrikt, men hele Politi-Norge har
slitt med at man har hatt mange gamle saker som på en måte
blir liggende som en ryggsekk og hindrer fremdriften i straffesaksbehandlingen.
Der er det gjort et krafttak gjennom det arbeidet som arbeidsgruppen
under ledelse av ass. riksadvokat Hans-Petter Jahre foretok og leverte
innstilling på i juni for å underbygge hvor det
er problemene ligger, og deretter i politidistriktene som sådan. 

Det er satt nye målsettinger knyttet
til hvordan restansene skal være, som går på at
man bl.a. ikke skal ha mer enn en viss prosentandel, og en lav prosentandel,
av saker som er eldre enn tolv måneder. Noen
saker med internasjonale forgreninger o.l. vil være så omfattende
at etterforskningen tar lang tid. Det viktige er at i
de sakene hvor det er en kjent gjerningsmann og det ikke er noen opplagte
problemer, skal sakene gå veldig raskt, slik at de med
en gang kommer inn i domstolene og man får dem ferdigbehandlet.

  På det møtet i Kongsvinger politidistrikt
drøftet vi flere ting, deriblant redusert saksbehandlingstid
i straffesaksbehandlingen. Politimesteren la nettopp fram for meg
at det har vært en økning i restansene og at man
har hatt problemer med saksbehandlingstiden i Kongsvinger politidistrikt,
men at han nå hadde stor tro på at det prosjektet
de satte i gang fra 1. februar, skulle få en helt annen
fart på det, og at de skulle klare å rydde opp.
Det var han meget innstilt på, og det var jeg glad for å høre. 

Redusert saksbehandlingstid er alltid et tema
på de møtene jeg har med politidistriktene rundt
om i landet, nettopp fordi jeg mener det er helt sentralt for den
fremtidige justispolitikk, straffesaksbehandling og kriminalbekjempelse
i dette landet.





                

 En søknad om benådning eller
soningsutsettelse er svært ofte begrunnet med helsemessige
forhold av fysisk eller psykisk art. Slike forhold tillegges vekt
bare dersom det foreligger tilfredsstillende dokumentasjon.

Det politilegen i Oslo sier når det
gjelder ufullstendige legeerklæringer, er nettopp noe av
bakgrunnen for at Justisdepartementet stiller strenge krav til slik
dokumentasjon i forbindelse med søknad om benådning.
Dokumentasjonen bør komme fra offentlig lege, og departementet legger
særlig vekt på uttalelse fra politilegen. Legeerklæringen
skal inneholde en medisinskfaglig vurdering med beskrivelse av de
medisinske funn og en konklusjon om hvordan de medisinske funn vil
få betydning i forhold til soning av straff i fengsel.

Dersom en legeerklæring i en benådningssak
er ufullstendig, vil departementet kunne innhente tilleggserklæringer
i saken, f.eks. fra politilegen, slik at den aktuelle helsetilstand
er så korrekt opplyst som mulig. Dette gjelder særlig
i saker der benådning synes å være aktuelt.

De samme innholdsmessige krav og adgangen til å innhente
tilleggserklæringer gjelder ved søknader om soningsutsettelse
hvor påtalemyndigheten er mottaker av legeerklæringen.
Påtalemyndigheten har i denne sammenheng et selvstendig
ansvar for å vurdere hvorvidt søknaden er tilstrekkelig
belyst før soningsutsettelse eventuelt gis.

Etter min vurdering har på denne bakgrunn
både Justisdepartementet og påtalemyndigheten
de nødvendige muligheter og en betryggende praksis med
dagens ordning. Jeg kan derfor ikke se at det er behov for å ta
et slikt konkret initiativ som representanten Marthinsen tar opp
i sitt spørsmål.

  Jeg forstår det slik at representanten
Marthinsen for så vidt også delvis er inne på en konkret
sak, og den kan jeg ikke kommentere utover det jeg har gjort i et
skriftlig svar til representanten.

Mitt poeng i dette svaret er å si
at man har de fullmaktene man trenger til å innhente tilleggserklæringer – det er
det ene. Det andre er at man har en praksis hvor man innhenter tilleggserklæringer
hvis man er det minste i tvil om at de legeerklæringene
som foreligger i saken, ikke holder. Og det skal mye til for å innvilge
en benådning hvis det ikke foreligger noen erklæring
fra offentlig lege eller fra politilege. I de senere benådningssaker
som jeg har sett, har det alltid foreligget flere legeerklæringer
fra flere leger; man har altså ikke basert saken på én
legeerklæring fra én lege.

  Jeg kan for så vidt avkrefte at det
er slik. I en sak hvor det foreligger fire legeerklæringer
fra fire forskjellige leger over lang tid, kan jeg selvfølgelig
ikke garantere at alle de fire legene ikke er lurt. Det går
det aldri an å garantere. Men vi klarer ikke å forsikre
oss bedre enn at vi er nødt til å stole på de
vurderingene som ligger der. Hvis man har flere legeerklæringer
fra offentlig lege, fra politilege, må man nesten legge
dem til grunn. Noen annen saksbehandling kan vi ikke legge til grunn
i den saksbehandlingsorden og beslutningsorden vi har.





                

 Voldsalarmer for trusselutsatte ble gjort til
en permanent ordning i desember 1999 etter at Justisdepartementet
hadde gjennomført et forsøksprosjekt med slike
alarmer i perioden 1997-1999. Allerede i forbindelse med forarbeidene
til prosjektet i 1997 undersøkte departementet mulighetene
for en alarm som også kunne brukes utendørs. Den
teknologien gav dårlig nøyaktighet i lokalisering
av den trusselutsatte personen dersom alarmen ble utløst.

Departementet har kontakt med en rekke firmaer
i arbeidet med å finne fram til mer nøyaktige
gjenfinningsløsninger. Et gjennomgående problem
i forhold til mange av løsningene er og har vært
at treffsikkerheten ved utendørsalarmer ikke har vært
god nok. Det er også avsatt midler til utprøvingsprosjekter
for alarmer. 

Jeg er kjent med at det er utviklet prototyper
som teoretisk kan brukes til gjenfinning med 1-2 meters sikkerhet.
Imidlertid er dette avhengig av at en del forhold blir lagt til
rette i telenettet gjennom nye tekniske løsninger. Etter
forespørsel fra departementet har driftsoperatøren av
voldsalarmene gjennomført ytterligere samtaler med potensielle
leverandører av tekniske løsninger, og vil i løpet
av kort tid kunne presentere et forslag til iverksetting av et utprøvingsprosjekt
med mobile alarmer. Dersom det ikke oppstår ytterligere
forsinkelser med hensyn til de tekniske løsningene, vil
et utprøvingsprosjekt kunne startes opp i løpet
av våren 2001.

  Jeg hører hva representanten sier,
og som lekmann igjen høres det fornuftig ut. Men jeg føler
at jeg kan ikke si noe mer når det gjelder det tekniske
enn det vi får høre av dem som faktisk sitter og
driver med dette og forsøker å få til
et utprøvingsprosjekt som konkret kan fungere. 

Jeg tror representanten Dørum og undertegnede
er helt enige om ønskeligheten av å få dette
til, men at ingen av oss kan klare å hjelpe teknikerne
noe lenger en teknikerne kan hjelpe seg selv. 

  Jeg tar med meg oppfordringen, men håper
altså at vi kan få et utprøvingsprosjekt
i gang allerede i vår. Da er vi i alle fall på rett
vei.

