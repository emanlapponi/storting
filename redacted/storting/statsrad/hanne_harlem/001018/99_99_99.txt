 Etter min oppfatning bør det ikke
være slik at private huseiere risikerer å bli
et element i en løslatelses- og rehabiliteringsprosess
for personer dømt for alvorlig kriminalitet, uten å vite
om det. På bakgrunn av saken i Bergen har jeg derfor bedt
om en gjennomgang av regelverket og rutinene rundt forholdet frisikring
og taushetsplikt.

Kriminalomsorg i frihet har ansvar for å vurdere
boforhold for personer som skal sikres i frihet. De skal altså klarere
at boligen er egnet for den dømte og om det er elementer
i omgivelsene som tilsier at den dømte ikke burde bo der. 

Justisdepartementet har allerede begynt arbeidet
med å revidere retningslinjene for saksbehandlingen, for å unngå at
det som skjedde i Bergen, skal skje igjen. En vei å gå er
primært å benytte offentlige boalternativer. Hvis private
utleieboliger likevel skal benyttes, bør det stilles krav
om at domfelte samtykker i at informasjon om kriminell bakgrunn
blir gitt, eventuelt at domfelte opplyser om det selv. Det bør
da uttrykkelig fremgå av leiekontrakten at huseier er orientert.
Hvis sikringsklienten ikke selv bidrar til at huseier blir orientert,
vil frisikringsopplegget ikke bli godkjent, og det må søkes
etter andre boalternativer. En slik saksbehandling vil gi tilfredsstillende
sluttresultat og fortsatt ha taushetsplikt og personvern som basis.
Et rundskriv om dette vil være klart i løpet av
noen dager. 

Til den opplysningen som er fremkommet, om
at vedkommende fra Kriminalomsorg i frihet skal ha anbefalt den
sikringsdømte, vil jeg avslutningsvis bemerke at det så vidt
jeg har brakt på det rene, ikke er riktig at vedkommende
var aktiv i forhold til en anbefaling. Men vedkommendes tilstedeværelse
kan jo selvfølgelig i seg selv ha påvirket vurderingen
av leietakeren. Derfor er det viktig å få iverksatt
disse endringene i retningslinjene for saksbehandlingen. 

  Jeg har ikke så veldig mye å bemerke
til det representanten Nesvik sa. Jeg er enig i at det er viktig å beskytte
offeret, og at det er offeret eller et potensielt offer som er viktigst.
Jeg er helt innstilt på at dette arbeidet skal gå raskt.
Og som jeg sa, varsler vi at et rundskriv med beskjed om endret
rutine skal vært klart i løpet av noen få dager.





                

  Dagens lovverk når det gjelder sikring
vil i løpet av neste år bli avløst av
ny lovgivning om strafferettslige særreaksjoner som allerede
er vedtatt av Stortinget. Endringer kommer som følge av
en lang prosess, som bl.a. imøtekommer en del av kritikken som
er reist mot dagens system. 

Selve grunnlaget for sikringsreglene er hensynet
til samfunnsbeskyttelsen. Den sterke vektlegging av dette er videreført
også i den nye lovgivningen. Den generelle erfaringen med
dagens regler tilsier at sikring gjennomføres på en
for samfunnet betryggende måte. Det finnes likevel eksempler
på at personer under et sikringsregime klarer å begå ny
alvorlig kriminalitet. Dette er i seg selv bekymringsfullt og gjør
det nødvendig nøye å gjennomgå slike
saker for å avdekke hvor årsakene til svikt ligger
og eventuelt gjøre noe med disse. Men at svikt forekommer, skyldes
ikke nødvendigvis at det er reglene som ikke er tilstrekkelige.
Det må gjennom forløpet av en sikringsperiode
gjøres regelmessige vurderinger, bl.a. om nivået
på sikringstiltakene. Men det vil alltid være
samfunnsbeskyttelsen som skal og må tillegges avgjørende
vekt.

Selv om reglene klart angir disse hensynene,
er det like fullt vanskelige vurderinger som skal gjøres
i hvert enkelt tilfelle. Flere instanser er involvert i dette, både påtalemyndighet,
kriminalomsorg og i mange tilfeller også psykiatrien. Selve
sikringsvilkårene besluttes av Justisdepartementet innenfor
rammer gitt av domstolene.

Et sentralt tema i vurderingene er spørsmålet
om fremtidig farlighet. Dette er i sin natur vanskelige vurderinger.
Erfaringene viser at det gjennomgående gjøres gode
vurderinger, og at sviktsakene er få. Det er imidlertid
behov for løpende å være opptatt av å styrke
kompetansen hos dem som skal foreta vurderingene. Kriminalomsorgen
arbeider nå konkret med bruk av anerkjente metoder for
risikovurderinger i samarbeid med psykiatriske fagmiljøer. 

Den vedtatte lovendringen om nye strafferettslige særreaksjoner
skal tre i kraft ved et eget lovvedtak. Under arbeidet med ikrafttredelsesloven
vil jeg vurdere om utviklingen siden lovvedtaket i 1997 gjør
det nødvendig med enkelte endringer i de allerede vedtatte
reglene av hensyn til å styrke samfunnets behov for beskyttelse.

  Jeg har forståelse for begge synsvinkler,
både angående praktisering og ressursspørsmål. 

Når det gjelder praktiseringen, er
det ingen tvil om at vi stadig må prøve å bli
bedre til å vurdere på forhånd. Det er
primært et faglig spørsmål. Så er
det også et spørsmål om nivået,
balansegangen, er riktig. Det må jeg innrømme
at jeg synes er vanskelig å vite. Derfor er det viktig å gå gjennom
de sakene der vi ser at det har gått galt. Hvorfor endte
vurderingen i Bergen slik at man mente det var forsvarlig å frisikre?
Hva kan vi lære om hvorvidt balansegangen er riktig eller
ikke? I dette tilfellet var den opplagt ikke riktig, men hva var
den faglige feilen her?

Når det gjelder ressurser, er det
klart at det alltid er et tema. Men akkurat i valget mellom å ta
folk fra sikring ut i frisikring, er det ingen tvil om at selve
sikringen inne i et fengsel er dyrere enn frisikringen, slik at
der bør det definitivt ikke være ressurser som
er spørsmålet, men faktisk det å velge
den faglig sett beste løsningen.





                

  Politiet har i utgangspunktet taushetsplikt
om det de gjennom sitt arbeid får vite om andres personlige
forhold, f.eks. om at en person er pedofil eller har en alvorlig
psykisk lidelse. Men politiet kan likevel gi informasjon om slike
taushetsbelagte opplysninger for å forebygge forbrytelser.

Bestemmelsene gir ikke en helt generell adgang
til å varsle om taushetsbelagte forhold. Høyesterett
fastslo i en kjennelse i 1994 at det må være objektive
holdepunkter som gir rimelig grunn til å frykte at en forbrytelse
ellers kan bli begått. I tillegg må det være
nødvendig å varsle fordi andre handlingsalternativer
er utilstrekkelige eller uhensiktsmessige, og varsling må ikke
virke uforholdsmessig i forhold til den informasjonen knytter seg
til.

Taushetsplikten er imidlertid ikke til hinder
for at politiet generelt går ut og oppfordrer barnehager,
skoler og foreldre til å bevisstgjøre barn og
unge. Begrensningene gjelder først når det er
aktuelt å gå ut og varsle – særlig navngi
konkrete pedofile eller andre farlige forbrytere.

Jeg mener at det kan være grunn til å gi
varsel om pedofile eller andre potensielt farlige i større
utstrekning enn det som gjøres i dag. En undersøkelse
som Justisdepartementet foretok i 1998, kan tyde på at
politiet har vært tilbakeholdent med å varsle
om slike forhold fordi man har vært usikker på i
hvilken utstrekning det er hjemmel for å varsle. Justisdepartementet
vil derfor i løpet av noen uker sende ut et rundskriv som
trekker opp nærmere retningslinjer for når det
kan og bør varsles. I rundskrivet vil departementet gi
uttrykk for at politiet i større utstrekning enn i dag
bør vurdere om det skal gis varsel til aktuelle offentlige
institusjoner og eventuelt private om pedofile eller andre potensielt
farlige som oppholder seg i nærmiljøet.

Departementet vil videre vurdere om lovgivningen
gir en tilstrekkelig vid adgang. Førstestatsadvokat Tor-Geir Myhrer
hos Riksadvokaten har på oppdrag fra Justisdepartementet
utredet spørsmålet om taushetsplikt er til hinder
for samarbeid mellom politiet og andre etater. Departementet vil
på bakgrunn av utredningen vurdere om det er behov for
lovendringer. Jeg bemerker også at det er i påvente
av denne utredningen at man ikke har sendt ut et slikt rundskriv
som jeg allerede har nevnt, på et tidligere tidspunkt.

Justisdepartementet har også satt
i gang et samarbeid med andre departement for å kartlegge
om taushetsplikten er en hindring for samarbeid mellom politiet
og andre offentlige etater. Det skal undersøkes om eventuelle hindringer
kan løses ved hjelp av praktiske tiltak, som f.eks. informasjon
og opplæring, eller om det er behov for lovendringer.

Selv om jeg mener at politiet i noe større
utstrekning enn i dag bør varsle om pedofile eller andre
potensielt farlige forbrytere som bosetter seg i nærmiljøet,
vil jeg advare mot å ha for store forventninger til en
slik varsling. Erfaringer i andre land tyder på at varsling
ofte fører til at faren forflyttes, f.eks. til nabo-nabolaget.
Varsling kan videre gi en form for falsk trygghet, fordi kunnskap om
noe ikke kan forhindre at andre farlige situasjoner kan oppstå.
Derfor kan andre tiltak være vel så viktig.

Reglene om sikring, som skal avløses
av nye regler om særreaksjoner, skal bidra til å beskytte
samfunnet mot nye alvorlige forbrytelser. Reglene om at den som søker
jobb i barnehage, må vise politiattest, skal forhindre
at strafforfulgte seksualforbrytere får jobb hvor de har
nær kontakt med barn og unge. Retten har dessuten nylig
fått plikt til å vurdere å idømme
rettighetstap overfor nærmere angitte seksualforbrytere.
Formålet er å hindre at de får arbeid,
verv eller liknende hvor de er i nær kontakt med barn.
Men fremfor alt er det viktig at vi voksne lærer barna
våre hvordan de skal opptre for å unngå farlige
situasjoner.

  Undersøkelsen fra 1998 avdekket at
det var ganske stor forskjell på politidistriktene. Noen
politidistrikter var mye mer tilbakeholdne enn andre. Det som i
alle fall er sikkert, er at vi gjennom et nytt rundskriv kan trekke
opp linjene så langt det er mulig innenfor dagens lovverk,
og på den måten sikre at det samme skjer i de
andre politidistriktene som i de politidistriktene som i størst
grad har benyttet de mulighetene de har. Jeg tror absolutt det er
rom for forbedring innenfor det regelsettet vi har. Så får
vi da se om det er behov for ytterligere endringer.





                

  Justisdepartementet har lenge vært
opptatt av å finne en tilfredsstillende løsning for
det offentliges ansvar når det gjelder søk etter
omkomne på havet. Av den grunn ble det ved Kronprinsregentens
resolusjon av 7. august 1998 oppnevnt et utvalg for å vurdere
en finansieringsordning for søk etter omkomne på havet.
Utvalget avleverte sin innstilling i april 1999, og oppfølgingen
av denne er under arbeid i departementet..

I inneværende års budsjett
avsatte Stortinget etter forslag fra den tidligere regjering til
sammen 8 mill. kr til søk etter omkomne. 

I St.prp. nr. 1 for 2000-2001 har Regjeringen
foreslått en betydelig styrking til dette formål
ved å foreslå en økning i bevilgningen
fra 8 mill. kr til 25 mill. kr. Dette beløpet tilsvarer
det beløp som ble anslått av utvalget som nødvendig
i den nevnte utredning. Med utgangspunkt i dette forslag til bevilgning
samt forslag til organisering av en slik finansieringsordning vil
vi kunne etablere en verdig ordning for søk etter omkomne
på havet, i innsjøer og i vassdrag.

Når det gjelder søk etter
omkomne i Haugesund-distriktet, vil jeg spesielt nevne at Justisdepartementet
i forbindelse med Sleipner-ulykken har bidratt med ca.         
 2 mill. kr til søk etter at redningsaksjonen ble avsluttet. Disse
pengene er gitt som en ekstrabevilgning til Hordaland politidistrikt,
som har hatt det overordnede ansvaret for søkene. I tillegg
har Forsvaret bidratt vederlagsfritt med spesialfartøyet
KNM Tyr.

  Jeg er glad for at vi er i ferd med å få en
ordning som bør kunne fungere for fremtiden. Jeg viser
også til det jeg har svart i tidligere spørretimespørsmål
om søk etter omkomne på havet, og det er at vi
skal søke etter dem som forsvinner på havet, men
på et eller annet tidspunkt har man kanskje søkt
så mye at man må sette en grense for hvor lenge
man fortsetter. Det er et tema i forbindelse med ethvert søk,
og det vil være et tema ved etableringen av ordningen,
hvordan en skal avgjøre spørsmålet: Når
har vi søkt så lenge at det ikke er grunn til å søke
videre?

Når det gjelder det siste spørsmålet,
om søk etter omkomne på land, er det jo ikke slik
at vi ikke søker etter omkomne på land i dag,
eller for så vidt ikke har søkt etter omkomne
på havet før. Det har altså politiet
gjort innenfor sine budsjetter, og det skal de fortsette å gjøre. Det
spesielle her er at vi får muligheter for å søke
på havet hvor det tidligere har vært mer uklart
hvor grensene gikk, og hvem som hadde ansvaret for å søke.
Så jeg mener nok at denne ordningen primært må være
knyttet til søk i hav, innsjøer og vassdrag.

