  Når retten har konstatert at en person
har gjort seg skyldig i en straffbar handling, skal den utmåle
en straff innenfor de rammer som lovgiver har satt. Prinsippene
for straffutmålingen er ikke lovfestede, men har nedfelt
seg gjennom rettspraksis over tid. Sentrale momenter ved straffutmålingen
er handlingens grovhet og hvilken grad av skyld som er utvist. I
tillegg kan det foreligge skjerpende eller formildende omstendigheter
utenfor selve handlingen. En slik formildende omstendighet kan nettopp
være at fengselsstraff vil virke særlig hardt,
f.eks. på grunn av høy alder, sykdom, vanførhet
eller andre forhold. Johs. Andenæs uttrykker det slik i
sin bok «Alminnelig strafferett», siste utgave, side
424:

«I praksis
blir det også lagt en viss vekt på om forbrytelsen
har ført til alvorlige følger for den skyldige ved
siden av straffen, f.eks. om underslageren har mistet sin stilling
eller yrkessjåføren sitt førerkort.»

Retten skal med andre ord vurdere om det foreligger særlige
forhold, og om dette bør vektlegges ved straffutmålingen.
Dette gjelder også ved straffutmåling for fartsovertredelser,
selv om straffutmålingen her er så standardisert
at det er mindre rom for slike individuelle straffutmålingsmomenter.

Representanten Stang spør om hva jeg
vil gjøre med en domsavsigelse som er basert «på religiøs
tilhørighet» og at «en enkelt religion
kan virke «formildende»». Jeg synes ikke
dette er en riktig beskrivelse av poenget i den aktuelle avgjørelsen.
Jeg oppfatter det slik at retten har lagt vekt på de konsekvenser
ubetinget straff vil få for den domfelte i hennes livssituasjon,
ikke på hennes religiøse tilhørighet
i seg selv. At det generelt sett er akseptabelt å ta slike
hensyn, har jeg ingen innsigelser til. Om det i den konkrete saken
er foretatt en riktig vurdering av faktum og hvilken vekt eventuelle
særlige individuelle konsekvenser skal ha, vil jeg imidlertid
ikke mene noe om. Det må være opp til påtalemyndigheten,
som jo kjenner saken fullt ut, å anke dersom de er uenige
i de vurderinger retten konkret har gjort.

  Jeg deler fortsatt ikke representanten Stangs
beskrivelse av saken. I prinsippet er jeg helt enig i det som er
en lang og fast straffutmålingspraksis i Norge, og som
generelt gjelder i all straffutmåling, at individuelle
momenter er en del av de momentene retten skal ta hensyn til. Det
er helt i samsvar med de alminnelige prinsipper for straffutmåling
som har gjeldt i Norge alltid.

Jeg vil ikke mene noe om den konkrete vurderingen
i denne saken, for den kjenner ikke jeg godt nok til. Men at retten
legger vekt på forhold knyttet til familiesituasjon eller
andre forhold som gjør at det er særlig tyngende
for én person å få en straff, som ikke
på samme måte er tyngende for andre, er ikke overraskende
og ikke uvanlig. Slik oppfatter jeg prinsippet i den dommen vi her
snakker om. Men som sagt; den konkrete vurderingen av om det de
beskriver er riktig, og om det skal ha den vekten som det har fått
her, det mener jeg ingenting om. Påtalemyndigheten må vurdere
om det er vurdert uriktig etter deres oppfatning.

  Når representanter som Jørn
Stang og andre fremstiller denne dommen på den måten
som de gjør, og sier at det at man er muslim, gjør at
man får lavere straff, bidrar de til at folk reagerer,
og det forstår jeg. Da er det 

det

 som
bidrar til manglende forståelse, og ikke det faktum at
en domstol – som består både av en fagdommer
og to representanter for allmennheten, dvs. lekdommere – vurderer
hva som er de konkrete konsekvensene av og de individuelle forholdene ved
denne saken, og som det eventuelt skal tas hensyn til i straffutmålingen.
Det er helt vanlig at man tar individuelle hensyn ved straffutmålingen.
Det skal man gjøre. 

Om det konkret er vurdert riktig i dette tilfellet,
vil jeg ikke mene noe om, og kan jeg ikke mene noe om. Men det generelle
prinsippet er at det kan tas individuelle hensyn i en straffutmåling,
f.eks. kan det tas hensyn til at man som yrkessjåfør
vil miste jobben. Jeg synes det er riktig at man tar slike individuelle
hensyn og kan derfor ikke se at de prinsippene som denne dommen
gir uttrykk for, er gale. Men den fremstillingen som gis av dette,
den skjønner jeg at man reagerer på, og den reagerer
jeg for så vidt på selv. 





                

  Riksadvokaten har uttalt følgende
om straffutmålingen for drap i en av sine publikasjoner
i august i fjor:

«Det
har i løpet av det siste ti-år skjedd en viss skjerping
av straffen for 

drap.

 Straffen for et «ordinært» forsettlig
drap uten særlig skjerpende eller formildende omstendigheter
var ved inngangen til 1990-tallet i underkant av åtte års
fengsel. Straffen for slike forhold er i dag ca. 9 år,
men det er avgjørelser som kan tyde på at hevingen
av straffenivået for drap ennå ikke er avsluttet.
Etter riksadvokatens oppfatning er det grunn til fortsatt å arbeide
for en viss ytterligere økning av straffen for drap.»

Høyesterett har senest i dom 20. desember
2000 bekreftet at det alminnelige straffenivået for forsettlig
drap har utviklet seg i de senere år. I denne dommen skjerpet Høyesterett
straffen fra sju til åtte års fengsel. I tillegg ble
gjerningspersonen idømt sikring i inntil fem år.
Dét ble det tatt hensyn til ved utmålingen av
fengselsstraffen.

I kjennelse av 4. desember 2000 forkastet Høyesterett en
anke over lagmannsrettens dom på fengsel i fem år
i en sak der drapsforsøk var det klart dominerende ved straffutmålingen.
Høyesterett fremholdt at fastsettelsen av straff ikke bare
skyldtes at saken var alvorlig, men også at straffen innebar «en
skjerpelse av straffenivået til nå».
I sitt rundskriv for 2001 til landets statsadvokater gir Riksadvokaten
uttrykk for at Høyesterett på denne måten gir
en viktig støtte til kampen mot gjengkriminalitet. Riksadvokaten
understreker at dette må følges opp i påtalepraksis
og i straffepåstander. Jeg er enig i Riksadvokatens synspunkter.

Jeg mener at domstolenes skjerping av straffen
for drap og drapstrusler er et skritt i riktig retning, og at denne
utvikling ikke er avsluttet. Det er derfor vanskelig nå å ha
sikre oppfatninger om det generelle straffenivået for drapssaker
i fremtiden. 

Jeg vil understreke at man også bør
være varsom med å trekke for generelle konsekvenser
av straffen i enkeltsaker. De vil alltid inneholde særtrekk
som tilsier en individuell vurdering, som ivaretas best av domstolene.
Det bør være domstolenes oppgave å fastsette
straffen, og strafferammene bør gi domstolene frihet til å tilpasse straffen
i den enkelte sak. Men samtidig er det svært viktig at
domstolene er lydhøre for lovgivers signaler. 

  Ja, jeg er enig i det. Jeg mener at det er
noe av bakgrunnen for ønsket om å skjerpe straffenivået
for drap, for drap er en forbrytelse som på mange måter
setter et slags nivå for hvordan man kan straffe andre
typer forbrytelser. 

Det har vært et samlet – mer
eller mindre i hvert fall – storting som har ønsket
en heving av straffenivået for seksuelle overgrep. Det
behøver ikke å være en helt klar sammenheng
mellom straffenivået her og det at man øker straffen
for drap, men det er naturlig å se det i sammenheng. Det
er naturlig at det er en sammenheng mellom straffenivået
for drap og straffenivået for seksuelle overgrep. Å se
på begge deler er nødvendig for at det skal være
en rimelig sammenheng mellom de to typer forbrytelser.

  Jeg føler meg overbevist om at domstolene
legger vekt på særlig lovgivers signaler. 

Det som er en utfordring ved å utvikle
straffenivået gjennom domstolene, er at domstolene jo dømmer
i ettertid av handlingen. Når Stortinget gir et signal,
er de sakene som domstolene har til behandling, saker som gjelder forbrytelser
begått lenge før Stortinget gav det signalet. Så lenge
endringer i straffenivået ikke skjer gjennom lovgivning,
som altså bare virker fremover, vil en utvikling av straffenivået
gjennom ren domstolskapt rettsutvikling måtte ta lengre
tid. Derfor tror jeg at utviklingen av straffenivået for
drap er et eksempel på at lovgivers signaler virker. Men
det går gradvis, ikke minst fordi det er Høyesterett
som først og fremst danner rettspraksis, og dit kommer
saken i alle fall ganske lenge etter at Stortinget har gitt sitt
signal. 





                

