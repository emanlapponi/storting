 Årlig inngis det anmeldelse til politiet om
ca. 3 000 savnede personer. I 1999 ble det registrert til
sammen 3 054 slike saker, mot 2 824 i 1998. De
aller fleste som meldes savnet, kommer imidlertid til rette etter
kort tid, med eller uten politiets bistand. I mange tilfeller vil
meldingene dreie seg om personer i psykisk ubalanse eller krise,
eldre personer eller personer med familie i oppløsning.
De fleste saker som gjelder personer under 20 år, dreier
seg om ungdom som på forskjellig vis rømmer hjemmefra.
Det er et gjennomgående trekk at personen som meldes savnet,
ofte forsvinner etter eget ønske. Av de ca. 3 000 årlige
meldingene til politiet om savnet person er det et veldig lite antall
saker hvor vedkommende ikke kommer til rette innen rimelig tid,
og som i egentlig forstand er savnetsaker. Det er bare unntaksvis
at forsvinningen skyldes straffbare forhold, men det er likevel
viktig at politidistriktene så tidlig som mulig også ser
på og etterforsker saken som en mulig kriminalsak. Mange
savnetmeldinger har et slikt innhold at politiet umiddelbart må iverksette
undersøkelser. Hvis man fra starten av har opplysninger
som gir grunn til å iverksette straksetterforskning, vil
og skal dette bli iverksatt, eksempelvis hvor en person er savnet
i et bestemt område.

I saker som krever straksetterforskning, vil
det være påkrevd å skaffe mest mulig
informasjon om den savnede, spesielt i innledningsfasen. For å få en
konsekvent og målrettet etterforskning kan det være
viktig også å rette henvendelse til offentlige
etater som har hatt kontakt med den savnede.

Jeg minner imidlertid om at ansvaret for en
eventuell etterforskning påhviler påtalemyndigheten
med riksadvokaten som øverste leder. Riksadvokaten har
opplyst at han tar sikte på å omtale nærmere
retningslinjer, deriblant omtale av bistand fra Kripos, i sitt prioriteringsrundskriv
for 2001. Det er i den forbindelse også kontakt mellom
Kripos og riksadvokaten.

Etterforskningspraksis vedrørende
savnede personer er i dag noe forskjellig og varierende innen de
enkelte politidistrikt. Det eksisterer rundskriv fra riksadvokaten og
fra Sjøfartsdirektoratet, men de sentrale retningslinjene
er få og ligger til dels tilbake i tid. Derfor er det viktig at
riksadvokaten nå vil ta sikte på å innarbeide
nærmere retningslinjer i sitt neste prioriteringsrundskriv.
For politietaten er det utviklet et edb-basert saksbehandlingssystem
for straffesaker, som i år er utplassert og tatt i bruk
i samtlige politidistrikt. Skjema for «Melding om saknet person» er
nå tilgjengelig i datasystemet. Det er også utarbeidet
forslag til nye skjema, rutiner og hjelpedokumenter for saksbehandling,
rapportering og etterforskning i slike saker. Det vil
nå bli foretatt kvalitetssikring og vurdering av disse
forslagene med sikte på å innføre forslagene
i politiets saksbehandlingssystem. Dette vil gi en mer ensartet
praksis i politidistriktene, og bedre mulighet for oppfølging
av sakene. Også dette vil bli gjort i nødvendig
samråd med riksadvokaten.

Personer som meldes savnet i utlandet, eller
som antas å ha reist fra Norge til utlandet, reiser særlige
problemstillinger. Kripos og Utenriksdepartementet vil i disse sakene
yte bistand for den del av arbeidet som tilligger norske
myndigheter. I utgangspunktet er det politiet på det sted
en antatt forbrytelse er begått, som har ansvaret for en
eventuell etterforskning. Normalt vil det være politiet på den
savnedes sist kjente oppholdssted. Når vedkommende er savnet
i utlandet, har norsk politi etter vanlige folkerettslige regler
ikke adgang til å foreta etterforskning i form
av myndighetshandlinger i vedkommende land. Norsk politi kan imidlertid
bistå vedkommende lands politi med etterforskning her i
landet. Norsk politi kan også bistå under etterforskning
i vedkommende land der dette er hensiktsmessig. Det forutsetter
imidlertid at vedkommende lands myndigheter har samtykket i at norsk
politi er til stede. Etter norsk praksis blir normalt alt samarbeid
mellom norske og utenlandske politimyndigheter formidlet via Kripos.
En oppklaring i slike saker vil ofte avhenge av initiativ og engasjement
fra norsk politi. Dette er ikke minst fordi politiet i vedkommende land
savner nødvendig kunnskap om den savnede. Jeg er oppmerksom
på at det er reist spørsmål om norsk
politi viser den nødvendige aktivitet i denne type saker.
Justisdepartementet har tatt opp spørsmålet med
riksadvokaten, og arbeider nå for å bedre nåværende
rutiner.

Personer som savnes fra norske skip i utenriksfart, omfatter
relativt få saker pr. år, men vurderingen fra
politiets side kan være vanskelig og kompleks, da denne
type saker krever spesiell innsikt og oppfølging. I samarbeid med
riksadvokaten arbeides det nå med sikte på at
denne type saker skal sentraliseres til ett politidistrikt.

  Jeg kan bekrefte, som representanten Skarbøvik
oppsummerte det, at det er satt fortgang i å følge
opp de forslagene som den nevnte arbeidsgruppen kom med i 1997.
Det redegjorde jeg for i mitt svar. 

Det som er tanken, er at det som gis av retningslinjer, vil
være i form av rundskriv. Og i så fall er det
rett og slett en instruks som er bindende for dem som mottar den.
Riksadvokatens prioriteringsrundskriv er en instruks til påtalemyndigheten
i politidistriktene og dermed bindende for dem.

Når det gjelder den delen som går
på å innarbeide ting i politiets saksbehandlingssystem,
er også det effektivt, for det betyr at når man
sitter som polititjenestemann og arbeider på skjermen,
kommer de rutiner man er nødt til å følge
i forbindelse med registrering i de nødvendige skjemaene,
automatisk opp på skjermen.

Jeg tror at når vi får orden
på disse tingene, vil det være betryggende.

For øvrig er jeg helt enig med representanten
Skarbøvik i at de pårørende må holdes
løpende informert.

  Nettopp behovet for spesiell ekspertise er
grunnen til at man arbeider med sikte på å legge
ansvaret for utenlandssaker til ett politidistrikt. 

Jeg må minne om at Kripos i dag ikke
er en del av påtalemyndigheten, så man vil alltid
også måtte ha påtalemyndigheten involvert
i en etterforskning. Derfor er det viktig å legge ansvaret
til ett politidistrikt. 

Kripos er basert på et bistandskonsept,
slik at Kripos trår til når det bes om hjelp.
Kripos har også en posisjon i alt internasjonalt samarbeid,
så det er helt nødvendig at Kripos bringes inn
i internasjonale saker. Men nettopp retningslinjer og opplegget
for koblingen mellom det politidistrikt som antakelig vil få ansvaret
for disse sakene, og Kripos, er en av grunnene til at Riksadvokaten
og Kripos nå er i kontakt for å avklare hvordan
vi kan gjøre dette mest mulig effektivt for fremtiden.





                

 Jeg ser betydningen av at alle innsatte i norske
fengsler gis anledning til å utøve egen religion,
og at de gis tilgang til sjelesørger. Dette er et grunnleggende
prinsipp som er nedfelt i gjeldende fengselslov, og gjenspeiles
for øvrig i St.meld. nr. 27 for 1997-98 om kriminalomsorgen
og i forslaget til ny straffegjennomføringslov.

I de større anstaltene ligger det
til fengselsprestenes ansvarsområde å koordinere
samarbeidet mellom prester og forstandere fra andre trossamfunn
enn Den norske kirke. Dette synes i praksis å fungere tilfredsstillende,
og Justisdepartementet har ikke mottatt noen klager på at noen
trosretninger blir utelukket.

Ansvaret for fengselspresttjenesten i norske
fengsler lå tidligere under Justisdepartement, men ble
fra 1. januar 2000 overført til Kirke-, utdannings- og
forskningsdepartementet. Jeg vil derfor ta spørsmålet
opp med kirke-, utdannings- og forskningsministeren.

Jeg vil imidlertid opplyse om at fengselsdirektørene ved
den enkelte anstalt til enhver tid har full anledning til å prioritere
sine driftsmidler brukt på tiltak som fremmer utenlandske
innsattes anledning til styrket religionsutøvelse, f.eks.
ved å invitere inn representanter fra andre trossamfunn
når behovet oppstår.

  Økende narkotikamisbruk blant unge synes dessverre å ha
blitt en alvorlig trend over det meste av verden – så også i
Norge. Politiets innsats mot narkotikakriminalitet må derfor
gis høy prioritet både hva angår forebyggende
arbeid og straffesaksbehandling. Dette blir tydelig kommunisert
i Justisdepartementets styringsdokumenter til politidistriktene
og på andre måter samt fra Rikadvokaten. De sentrale
mål er retningsgivende for politimestrenes planlegging.
Det forutsettes imidlertid at målene konkretiseres lokalt,
og at man i tillegg fastsetter mål med bakgrunn i lokale
forhold.

Denne planleggingen i henhold til sentrale
prioriteringer er gjort i Arendal politidistrikts virksomhetsplan
for år 2001, som spesifikt og omfattende omhandler bekjempelse
av narkotikaproblemer. Politidistriktet har i større grad
enn tidligere integrert den generelle narkotikabekjempelsen i den
ordinære ordenstjenesten. Dette har medført en
meget positiv effekt som synliggjøres bl.a. gjennom økning
av antall narkotikabeslag og anmeldelser for overtredelse av narkotikalovgivningen
i politidistriktet. Da narkotikakriminaliteten sjelden blir anmeldt av
andre enn kontrollinstansene selv, gjenspeiler statistikken relativt
godt politiets og tollvesenets ressursbruk overfor denne kriminalitetsformen.

I tillegg har distriktet i sin virksomhetsplan økt
fokus på at den ordinære uniformerte ordensstyrken
i størregrad skal bli del av den forebyggende innsatsen
mot narkotika.

De fire nåværende «særskilte
narkotikastillingene» som er plassert ved Arendal politistasjon,
arbeider distriktsovergripende. En flytting av ansvaret
for kontroll med brukermiljøene og den forebyggende innsatsen
mer over til den uniformerte styrken, gir disse «spesialetterforskerne» mulighet
til i større grad å prioritere innsatsen mot de
mer alvorlige narkotikaforbrytelsene. Arendal politidistrikt ble
for øvrig tilført tre nye stillinger over revidert
nasjonalbudsjett i inneværende år.

Justisdepartementet legger stor vekt på det
forebyggende arbeidet når det gjelder ungdom og narkotika.
Hovedstrategien er på den ene siden en aktiv innsats for å hindre
at nye grupper unge rekrutteres til disse miljøene, og
på den annen side at narkotikakriminalitet, ofte kriminalitet
i organiserte former, også forfølges med effektive virkemidler
for å ramme bakmennene. 

Politiet har nå fått vesentlig
bedre verktøy i arbeidet med å bekjempe slik kriminalitet.
Jeg nevner her kort nye regler om etterforskningsmetoder og endrede
regler for bedre å ramme det økonomiske utbyttet
fra slike kriminelle handlinger. Jeg forventer også at
samordningen av de totale ressurser i kriminalitetsbekjempelsen
kan bli bedre også gjennom oppstarten av Politidirektoratet 1. januar
2001.

  Det er korrekt som representanten Andersen
sier, at narkotikamisbruket i Norge er økende, og at vi
har nye stoffer. Alt tyder på at det er mer organisert
kriminalitet og langt flere anmeldelser knyttet til narkotika enn
før. 

Som jeg også sa i mitt første
svar, er det ut fra antallet saker vanskelig å si noe om
hvordan økningen i narkotikamisbruket er, nettopp fordi
man ikke avdekker noe særlig narkotika uten at politiet
selv gjør det. Ofte er det også sånn
at jo mer ressurser politiet setter inn, jo flere anmeldelser og
flere oppklaringer får de. Når politiet gjør en
innsats, ser det med en gang ut som om det er mye mer slik kriminalitet
enn det var før, enda det kanskje er fordi de rett og slett
har høyere innsats på området. Og det
er jo noe av det som har skjedd i Arendal. Men det er ikke tvil
om at Arendal har et høyere antall registrerte narkotikaforbrytelser
pr. 1 000 innbyggere enn landsgjennomsnittet. 

Jeg er ikke imot noen forslag som kan bidra
til å få bedre bukt med narkotikakriminaliteten,
men før jeg hopper på forslaget om en uavhengig
og bredt sammensatt narkotikakommisjon, er jeg avhengig av å diskutere
innholdet nærmere og hva som skal være formålet. 

  Utfordringene når det gjelder narkotikakriminalitet,
er ikke noe som har oppstått de siste ukene, for å si
det sånn. Derfor har Justisdepartementet og politiet kontinuerlig
arbeidet med det man kan klare av tiltak for å demme opp
for narkotikakriminaliteten. Både nye etterforskningsmetoder
og nye hjemler for inndragning er eksempler på det. Et
annet eksempel er opprettelsen av Rådet for organisert
kriminalitet, som er formelt opprettet og så vidt i gang,
og som også vil være knyttet til det nye politidirektoratet.
Også opprettelsen av Politidirektoratet er i seg selv egentlig
begrunnet i en bedre kamp mot bl.a. organisert kriminalitet
hvor narkotika er et viktig virkemiddel. 

Så det er ikke sånn at jeg
i dag har et nytt tiltak som jeg skal presentere. I så fall
hadde jeg kommet med det allerede for flere uker siden. Men det
er en kontinuerlig oppmerksomhet og kamp mot narkotikakriminalitet,
og alle forslag som er gode, som kan bidra videre, tas imot med
takk. 





                

