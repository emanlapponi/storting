  Jeg er kjent med at sikkerheten ved politivakten
i Moss ikke er på samme nivå som i de politihus
som bygges i dag. Justisdepartementet har imidlertid ikke funnet
det økonomisk forsvarlig å starte en omfattende
rehabilitering, da det foreligger planer om nye lokaler. Fremdriften
har dessverre vist seg å være mer tidkrevende
enn forutsatt.

For øyeblikket forhandler Statsbygg
med Moss kommune om kjøp av en kommunal tomt i Moss sentrum. Tomten
skal senere festes bort til en privat utleier etter konkurranse,
for å få de mest kostnadseffektive lokalene. For øyeblikket
avventer departementet at Statsbygg og Moss kommune skal komme til
enighet om betingelsene for tomtekjøpet. Grunnen til at
forhandlingene har trukket ut i tid, er uenighet om det økonomiske
ansvar for oppryddingskostnader og forurensing i grunnen. Hvor raskt
forhandlingene kan være avsluttet, ønsker jeg
ikke å spekulere i, men vi har mottatt signaler som kan
tyde på at saken forhåpentligvis kan avsluttes
relativt raskt.

Vi vil vurdere en utbedring av politivakten
dersom nybyggprosjektet utsettes vesentlig.

  Det er vel egentlig ikke mangel på signaler
som har vært problemet når det gjelder politivakten
i Moss eller nytt justisbygg i Moss, det er det å få det
gjennomført. Og det er en realitet at hvis man skal bygge
et nytt justisbygg, så må man ha en tomt, og den
forhandler altså Statsbygg og Moss kommune om.

Jeg kjenner ikke til at det skal foregå noen
trenering av dette fra Statsbyggs side som følge av mulige
omlegginger i politidistriktene. Det er i hvert fall ikke fra Justisdepartementet
gitt noen signaler om at denne saken på noen måte
skal treneres – snarere tvert imot.





                

