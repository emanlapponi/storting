 At Justisdepartementet ikke legger fram en
melding i vårsesjonen samtidig med Forsvarsdepartementets
proposisjon, representerer etter mitt syn ikke en mangel på helhetstenkning,
slik representanten Hernæs antyder. St. prp. nr. 45 for
2000-2001 om omleggingen av Forsvaret i perioden 2002-2005 varsler en
grunnleggende omstilling i Forsvaret. Justisdepartementet arbeider
nå med å vurdere hvilke konsekvenser den varslede
omlegging bør få for det sivile beredskap. I St.
prp. nr. 1 for 2000-2001 ble det derfor gitt uttrykk for at det
var naturlig at en stortingsmelding om samfunnssikkerhet og beredskap
ble fremmet etter Forsvarsdepartementets proposisjon. Dette ble
ikke kommentert fra Stortingets side. Hovedmålsettingen
er at de tiltak som iverksettes på militær side,
slik de blir seende ut etter Stortingets behandling av St. prp.
nr. 45, skal kunne danne en helhet sammen med de tiltak som iverksettes
på sivil side. 

I Justisdepartementets melding vil også inngå en
oppfølging av Sårbarhetsutvalgets rapport, slik
at sårbarhetsreduserende tiltak kan ses i sammenheng med
de sivile beredskapstiltak. Oppfølgingen etter Åsta-, «Sleipner»- og
Lillestrøm-ulykkene vil også legges fram i meldingen, i
tillegg til forbedringer i kystberedskapen.

Dessuten vil det tas hensyn til arbeidet fra
et regjeringsoppnevnt utvalg som for tiden gjennomgår landets operative
rednings- og beredskapsressurser.

Den bebudede melding om samfunnssikkerhet og
beredskap vil derved kunne beskrive nye utfordringer på feltet,
herunder tilpasning til det nye forsvaret, nettopp for å sikre
mest mulig helhetstenking.

  Det er riktig som representanten Hernæs
sier, at det er det som har vært sagt tidligere i St.meld.
nr. 25 for 1997-1998 og Innst. S. nr. 241 for 1997-1998, og som
representanten Hernæs også viser til i sitt spørsmål.
Og grunnen til at vi omtalte dette i St.prp. nr. 1 for inneværende år,
var nettopp at Regjeringen tok sikte på å fremme
en melding om samfunnssikkerhet og beredskap etter Forsvarsdepartementets
proposisjon. Og når Regjeringen foreslår det,
er en viktig grunn for det nettopp den omfattende endringen av Forsvaret – som
vi selvfølgelig ikke kjenner det endelige utfallet av før
Stortinget har behandlet det – og den beste måten å få fremdrift
og gode resultater på i denne runden, var derfor at proposisjonen
for Forsvaret ble fremmet og behandlet før man trakk endelige
konklusjoner på sivil side.

  Jeg vil understreke at Jorkjend-utvalget ikke
skal utrede de utredningene som allerede er utredet. Utgangspunktet
er at Jorkjend-utvalget skal være kjent med og ta utgangspunkt
i det som ligger der, og basere seg på den kunnskapen man
kan hente fra det som allerede er gjort. Og jeg har lyst til å understreke at
Sårbarhetsutvalget – som kanskje nettopp var det
bredeste og for så vidt det mest omfattende av de utvalg
som er satt ned og som har avgitt sin rapport – i sin konklusjon hadde
et punkt der man bad om at det ble satt ned et utvalg som så nettopp
på de operative rednings- og beredskapsresurser, fordi
de operative rednings- og beredskapsressurser er noe annet og på en
måte er en bit av samfunnets totale sårbarhet
som må behandles litt for seg, og hvor det i dag er fragmentert,
og hvor det er viktig å se de forskjellige bitene i sammenheng.
Så jeg mener at det var en av de oppfølgingene
av Sårbarhetsutvalgets rapport som det var nødvendig å gjøre.
Sårbarhetsutvalgets rapport har altså ikke ligget
i departementet, den har nå vært på høring.
Høringsfristen har gått ut, og vi er i gang med
oppfølgingen av den.





                

 Jeg mener at det ikke er noen som er feilinformert
om de ressursene som vil bli stilt til disposisjon for overvåking
og kontroll av den norske maritime yttergrense i forbindelse med
vår inntreden i Schengen-samarbeidet.

Som jeg tidligere har gjort rede for i mine
svar til representanten Stang i spørretimen, henholdsvis
31. januar og 14. februar i år, om det samme tema, har
Sjøforsvaret som ansvarlig for overvåking av vår
maritime yttergrense flere virkemidler til disposisjon for sitt
kontrollarbeid.

Jeg understreker igjen, som også EU
er informert om, at det mobile sjøgrenseoppsynet primært
skal ivaretas av Forsvarets syv kystvaktfartøyer som daglig
patruljerer i territorialfarvannet. I tillegg er det vist til at
fartøyressursene vil bli supplert med elektronisk overvåking
ved Forsvarets to kystradarkjeder. Når grenseovervåking
på vegne av Schengen-landene blir iverksatt senere denne
måneden, er det disse ressursene som vil bli benyttet.

Forsvarsdepartementet har i ulike sammenhenger
presisert at en maritim overvåkingssentral planlegges etablert
i løpet av inneværende år. Da kystradarkjeden
i Sør-Norge i løpet av noen år eventuelt
må moderniseres, er det imidlertid ikke aktuelt å etablere
en slik overvåkingssentral i år. Forsvarsdepartementet
vurderer for tiden det økonomiske og operative grunnlaget
for å ruste opp kystradaren. Ettersom den maritime overvåkingssentralen
er ment å skulle integrere informasjon fra bl.a. kystradarene,
må en etablering av denne avvente en avgjørelse
av kystradarkjedens framtid.

Det understrekes at Forsvarets overvåking
av sjøområdene i Sør-Norge langt fra
er avgrenset til tre kystvaktfartøyer. Som jeg opplyste
i mitt svar til representanten Stang i spørretimen den
14. februar i år, har Forsvaret flere forskjellige ressurser
som bidrar til den totale overvåkingen. De tre fartøyene
i indre kystvakt i Sør-Norge vil ha oppgaver knyttet bl.a.
til oppsynet mellom de faste grenseovergangsstedene som en følge
av Schengen-avtalen. Fartøyressursene vil som før
nevnt kunne forsterkes hvis det blir behov for det.

  Jeg tror jeg må vise til det svaret
jeg nå nettopp gav på det første spørsmålet,
og mine to svar henholdsvis 31. januar og 14. februar. 

Jeg viser til at jeg der har svart at både
jeg – og jeg mener det fortsatt – og forsvarsministeren
mener det er tilfredsstillende ressurser til tilstrekkelig kystovervåking i
Sør-Norge og langs grensen. Vi mener at vi har informert
EU på en rimelig måte, og at det opplegget som
er, er tilfredsstillende i forbindelse med inntreden i Schengen-samarbeidet.

  Jeg viser til det jeg har sagt. Både
forsvarsministeren og jeg mener det er tilfredsstillende slik det
er. Jeg viser også til at Forsvaret har mulighet til å tilkalle
ytterligere ressurser dersom det skulle oppstå spesielle
forhold, slik jeg redegjorde for i mitt svar den 14. februar, og
vurderingen så langt er at dette er tilfredsstillende.





                

