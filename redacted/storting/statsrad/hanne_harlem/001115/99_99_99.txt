  I 1998 viste oversikten at 3 780
polititjenestemenn av en operativt trent styrke på 4 800
avgis til mobilisering, dvs. 80 pst. av den operative trente
styrke. Totalt antall polititjenestemenn var den gang ca. 7 700.
Dette innebærer en sterk svekkelse av politiets evne til å løse
sine oppgaver ved en mobilisering.

Både sivile og militære elementer
bygger sine beredskapsplaner på at politiet skal makte
sine oppgaver og derved legge forholdene til rette for at disse
ledds bidrag i totalforsvaret kan gi optimal effekt.

Etter dagens ordning skal politiet avgi mannskaper
til Forsvaret ved mobilisering i et slikt omfang at politiet tappes
for de mannskapsressurser som er påkrevd for å løse
denne oppgaven i totalforsvaret. 

Blant annet på bakgrunn av dette er
det etter avtale mellom Justisdepartementet og Forsvarsdepartementet besluttet
at fast ansatte polititjenestemenn uten militær befalsgrad
fritas for fremmøte ved mobilisering fra og med mobiliseringstermin år
2001.

Polititjenestemenn med militær befalsgrad
fritas også i hovedsak for fremmøte fra og med
mobiliseringstermin 2001, men det er gjort unntak for tjenestemenn
i viktige nøkkelposisjoner.

Forsvarsdepartementet har i samråd
med Justisdepartementet fastsatt at ca. 150 polititjenestemenn fortsatt skal
mobiliseringsdisponeres. Denne rammen er fastsatt ut fra en vurdering
av politiets oppgaver og behov for personellressurser ved en eventuell
mobilisering, og er sammenholdt med Forsvarets fremtidige behov
for polititjenestemenn med befalsutdanning. På denne bakgrunn er
det etter min vurdering ikke behov for å revurdere avtalen
med Forsvarsdepartementet om mobiliseringsfritak for polititjenestemenn.





                

  Det er selvfølgelig ikke akseptabelt
at saker rotes bort, eller at tidsfrister ikke overholdes av politi
og påtalemyndighet. Likevel vil jeg innledningsvis få si
at jeg ikke har noen grunn til å tro at påtalemyndighetens
behandling av straffesaker gjennomgående ikke er betryggende.
Likevel hender det unntaksvis at feil blir begått. Derfor
er det innarbeidet ordninger med klageadgang og mulighet for omgjøring
av beslutninger. Kan en feil føres tilbake til klanderverdige
forhold hos den enkelte ansvarlige saksbehandler, tilligger det
den enkelte foresatte eller institusjonsleder i påtalemyndigheten å sørge
for adekvate personalpolitiske tiltak, om nødvendig med
disiplinære forføyninger.

Spørsmålet fra representanten
Stang berører den påtalemessige behandling av
klager over avgjørelser tatt av påtalemyndigheten
i konkrete straffesaker. Dette er et område som hører
inn under påtalemyndigheten ledet av Riksadvokaten. 

Jeg har vært i kontakt med Riksadvokaten,
som bl.a. har opplyst at riksadvokatembetet har lagt til grunn at
det etter straffeprosessloven gjelder en absolutt frist på tre måneder
for omgjøring av et påtalevedtak til ugunst for siktede.
Fristen regnes fra den dag beslutningen ble tatt. Denne forståelsen
er kommet til uttrykk allerede i et rundskriv som Riksadvokaten
sendte ut i 1996. 

Videre har Riksadvokaten uttalt overfor meg:

«Riksadvokaten
beklager at svikt hos påtalemyndigheten flere ganger har
medført at klageretten er blitt illusorisk ved at overordnet
påtalemyndighet har mottatt saken etter at omgjøringsfristen
er utløpt. Ved brev av 23. oktober til alle politimestre
og statsadvokater har riksadvokaten innskjerpet fristregelen. Betydningen
av å ha gode rutiner i disse sakene har også tidligere
vært understreket herfra.»

Etter at spørsmålet kom opp
i media, er forståelsen av straffeprosessloven på dette
punkt også blitt vurdert av Justisdepartementets lovavdeling.
Lovavdelingen antar for sin del at gjeldende lovgivning ikke er
til hinder for å realitetsbehandle en klage som er fremsatt
innen tremånedersfristen, selv om klagen først
kommer frem til overordnet påtalemyndighet etter utløpet
av denne fristen. Også professor Johs. Andenæs
gir i siste utgave av «Norsk Straffeprosess»,
som nettopp er utkommet, uttrykk for at omgjøring i klageinstansen
kan skje etter utløpet av tremånedersfristen.

På denne bakgrunn vil jeg ta initiativ
til en avklaring. Jeg vil med det første sende på høring
forslag til en mulig lovendring. Gjennom høringen vil vi
få belyst de kryssende interesser som ligger bak klageordningen
og regelen om vern for siktede mot omgjøring av henleggelser. Med
dette opplegget kan et forslag til lovendring bli satt frem tidsnok
til at Stortinget kan få behandlet det i vårsesjonen.

  Det var ikke min mening å bagatellisere
at saker rotes bort eller ikke behandles på den måten
de skal. En sak som behandles slik, er en sak for mye. Det er det
ingen tvil om. 

Det er nettopp fordi jeg har sett de negative
konsekvensene av den praksis som er ført, kombinasjonen
av feil og regel, som gjør at jeg mener at vi bør
legge fram forslag til en lovendring som vi sender på høring
så snart det er praktisk mulig. 





                

  Svaret er for så vidt ja på begge
spørsmål, men jeg skal begrunne det nærmere.

Justisdepartementet godkjente høsten
1993 laser fartsmåler, laser LTI 20.20, til bruk ved fartskontroll
i politiet etter utredning fra en arbeidsgruppe nedsatt av Justisdepartementet.
Arbeidsgruppen la særlig vekt på rapporter og
godkjenningsbevis fra forskningsinstitusjoner både i Tyskland,
Sverige og Norge. I tillegg ble det gjennomført praktisk
metodeutprøving av laser LTI 20.20 foretatt av norsk politi.
Sammen med godkjenning av laser LTI 20.20 ble det også utarbeidet
en instruks for bruken av laserfartsmåler og en brukerveiledning.

Domstolene har godkjent måling ved
laser som bevismiddel i saker hvor måling har vært
gjort ved bruk av laser LTI 20.20.

For å sikre ekstern kontroll er det
inngått en intensjonsavtale med Justervesenet som overordnet
kontrollorgan for måleteknisk materiell i politi- og lensmannsetaten.
Denne avtalen gjelder for laserfartsmåler. Etter avtalen
skal Justervesenet bl.a. typegodkjenne slike apparater. Det samme
gjelder kontroll første gang og årlige periodiske
kontroller. Dessuten kan saker, der dette apparatet har vært
brukt, legges fram for Justervesenet for sakkyndig uttalelse. Påtalemyndigheten
har alt benyttet Justervesenet i denne anledning.

Kvalitetssikring har vært et overordnet
mål for departementet ved gjennomgang av laserfartsmåler
når det gjelder opplæring, bruk og instruksverk
samt kvalitetssikring. Antall instruktører i politiet er
av den grunn redusert fra ca. 50 til 11. Dette er gjort for å høyne
kvaliteten på opplæringen. Dessuten er undervisningsmateriell endret,
og det er utarbeidet egen brukerveiledning. Brukerne skal således
være kjent med mulige brukerfeil som kan påvirke
måleresultatet. Sist, men ikke minst har departementet
bedt om at antall brukere av laserfartsmåler skal avgrenses
ved politidistriktene. Dette også for å sikre
stor sikkerhet i bruken av laserfartsmåler.

På bakgrunn av dette mener jeg laser
fartsmåler fyller de krav man kan stille til bruk av denne
som måleinstrument i hastighetssaker, og jeg ser ingen
grunn til å stanse bruken. Ut fra brukerveiledning og instruksverk
skal det ikke være grunn til ulik praksis i bruken av laserfartsmåler.

For ordens skyld kan jeg opplyse at UP i Agder
igjen benytter laserfartsmåler ved fartskontroller.

  Det fremgår av mitt første svar
at jeg for det første er opptatt av å kvalitetssikre
lasermålingene, men at jeg samtidig mener at de tiltak
som er iverksatt, er med på å sikre kvaliteten
godt nok til at det fortsatt kan brukes som et godt hastighetsmålingsverktøy
i norsk politi. Vi har også domstolene, generelt sett,
som en kontrollinstans av om dette er tilstrekkelig.





                

