 I ethvert politidistrikt er det politimesteren
som har ansvaret for å planlegge oppgaveløsningen
slik at innbyggerne kan få best mulig polititjeneste innenfor
de ressursene som til enhver tid er til disposisjon.

Politimesteren på Romerike har organisert
den operative polititjenesten i Romerike politidistrikt i tre soner. Målsettingen
med dette har vært å få en lik polititjeneste og
en god faglig styring av ressursene i hele distriktet. Omorganiseringen
med bl.a. en felles operasjonssentral med meldingsmottak innebærer
vanligvis ingen praktiske endringer i polititjenesten for publikum.
Det vil primært være lensmannsbetjenter innen
etablert samarbeidssone som tar de oppdrag som kommer innenfor sonen.

Jeg er klar over at i enkeltstående
tilfeller, særlig når arbeidsbelastningen i Romerike
politidistrikt har vært stor, har publikums behov for politiservice
fra sitt nærpoliti vært følt lite tilfredsstillende.
Når det er sagt, må jeg også understreke
at politiet skal rykke ut i saker som ikke tåler utsettelse,
men av og til kan det være slik at politiet og den som
melder fra om uregelmessigheter, kan ha ulik oppfatning om hva som
kan utsettes.

I Romerike politidistrikt er det to politistasjoner
og ti lensmannskontor. Hvis hvert enkelt lensmannskontor skulle
hatt vakt og reservetjeneste for bare sitt eget distrikt, ville
dette medført atskillig større kostnader og gitt en
dårligere ressursutnyttelse enn ved samordning av polititjenesten.
Derved ville også det totale tjenestetilbudet i politidistriktet
blitt dårligere.

Forholdet mellom ressursutnyttelse og ønsket
publikumsservice er et stadig dilemma for en politimester, som derfor
både må vise rimelig grad av imøtekommenhet
overfor publikum og samtidig ha nødvendig kontroll over
budsjettet.

Organiseringen av polititjenesten på Romerike
må være under kontinuerlig evaluering for på best
mulig måte å tilfredsstille publikums behov. Departementet
følger nøye med i denne utviklingen, men vil la
den nye ordningen få noe lenger tid på å gå seg
til før det eventuelt drøftes justeringer med
politimesteren.

  Jeg kan i grunnen ikke gjøre noe
annet enn å vise til det jeg sa i svaret. Det vil alltid måtte
være en avveining mellom imøtekommenhet overfor
publikum og en best mulig organisering av tjenesten, basert på en
effektiv ressursutnyttelse. Å samordne i en mottakssentral er i
utgangspunktet en bedre ressursutnyttelse. Departementet må følge
med i situasjonen, men denne omorganiseringen er såpass
ny at det er ingen grunn til umiddelbart å gjøre
noe. Vi ønsker å følge med i utviklingen
før vi eventuelt tar dette opp med politimesteren på Romerike.

  Jeg er selvfølgelig helt enig med
representanten Sjøli i at man fortsatt må holde veldig
klart fast at polititjenesten skal være nærtjeneste og
at det skal være et desentralisert politi med politi nær befolkningen.
Det dette er en diskusjon om, er hvordan man organiserer dette best
mulig innen politidistriktet. Jeg er overbevist om at også politimesteren
er opptatt av å ha en best mulig organisering, som gjør
at man både gir et best mulig tilbud til publikum, og utnytter
resurssene på best mulig måte. Jeg kan ikke her
og nå gi noe svar på hvor lenge departementet
eventuelt vil vente med å gripe inn, for det er jo avhengig
av hvordan saken utvikler seg. Mitt svar foreløpig er at
jeg kommer til å følge nøye med og eventuelt
ta en samtale med politimesteren på Romerike dersom det
viser seg nødvendig.





                

  Justisdepartementets mål er at straffereaksjoner
ilagt av domstolene skal iverksettes straks og senest innen to måneder
etter at de er mottatt. Den siste tiden har det vært en økning
av antall domfelte som venter lenger enn dette. Vi har dermed forsinkelse
i iverksettelse av soning. Utviklingen følges nøye, og
man vurderer fortløpende tiltak for å utnytte
kapasiteten best mulig, slik at man sikrer mest mulig effektiv gjennomføring
av straffereaksjonene.

Noe av dette problemet skyldes stenging av
en celleblokk i Oslo kretsfengsel som følge av nødvendig
rehabilitering. Denne blokken gjenåpnes på nyåret
i 2001. I tillegg er Stavanger kretsfengsel stengt på grunn
av rehabilitering og vil bli gjenåpnet i første
kvartal 2002.

Når det gjelder konkret planlegging
av et nytt fengsel i Østfold, arbeides det for fullt med dette.
Departementet har til nå arbeidet med størrelse,
kriterier og funksjoner for et nytt fengsel, og i samarbeid med
Statsbygg starter arbeidet med byggeprogrammet og kostnadsestimat
etter påske. Det er for øyeblikket for tidlig å si
når forprosjektet med kostnadsramme kan foreligge, men
fremdriften blir nøye fulgt opp fra vår side gjennom
hele prosjektperioden. For øvrig vil selvfølgelig
et nytt fengsel være avhengig av at det blir tildelt de
nødvendige budsjettmidler. Eventuelle bevilgningsforslag
vil Regjeringen komme tilbake til ved de årlige budsjettbehandlinger.

  At soningskøen vokser, er bl.a. et
resultat av den kontinuerlige utfordringen vi har med på en
måte å holde balanse i straffesakskjeden. Når politi
og domstoler får flere saker unna, øker også behovet
for fengselskapasitet, og det kan oppstå flaskehalser på fengselssiden.
Det er bl.a. det som kan være noe av grunnen til at soningskøen
vokser, i tillegg til de to tingene jeg nevnte i mitt første
svar, at både Oslo kretsfengsel og Stavanger kretsfengsel
har plasser ute av drift for øyeblikket.

Når det gjelder spørsmålet
om løfter om å legge dette fram i budsjettet,
er sikkert også representanten Holten klar over at den
type forslag fremmer Regjeringen i forbindelse med budsjettet og
ikke utenfor kø.

  Det er riktig som representanten Holten sier,
at utbygging i Østfold og for så vidt også Tromsø er
to utbygginger på fengselssiden som står veldig
høyt oppe på listen, og er slik sett av de høyt
prioriterte utbyggingene innen justissektoren, altså på fengselssiden.





                

  Innledningsvis vil jeg reservere meg mot virkelighetsbeskrivelsen
som gis i representanten Hernæs" spørsmål.
Hvis drap og mordbrann hadde vært blant de lovbrudd som
begås av denne gruppen, legger jeg til grunn at politi
og påtalemyndighet umiddelbart hadde reagert med pågripelse
og fremming av sikringssak for domstolene. Det er imidlertid opplyst fra
politiet i Tromsø at fem-seks av disse personene utgjør
et stort ordensmessig problem.

Stortinget har etter omfattende og grundig
behandling gitt nye regler om strafferettslig utilregnelighet og
om strafferettslige særreaksjoner:

		Lovbrytere som på handlingstiden
var psykotiske eller bevisstløse, og som derfor ikke kan
straffes, skal kunne dømmes til overføring til
tvungent psykisk helsevern

		Lovbrytere som er tilregnelige, skal kunne idømmes forvaring,
som er en tidsubestemt straff.

Vilkårene er at en lovbryter gjentatte
ganger har begått eller forsøkt å begå alvorlige
lovbrudd som truer liv eller helse, og at særreaksjonen
er nødvendig for å verne samfunnet mot nye lovbrudd.

Regler om særreaksjon overfor lovbrytere
som er psykisk utviklingshemmet i alvorlig grad og derfor ikke kan straffes,
er ikke vedtatt. I februar i år sendte Justisdepartementet
på høring et forslag til regler om særreaksjonen 

tvungen omsorg 

for denne gruppen lovbrytere.
Etter forslaget skal vilkårene i hovedsak være
de samme som for overføring til tvungent psykisk helsevern.
Høringsfristen utløper 10. mai i år.
Tanken er at lovendringene fra 1997 skal tre i kraft samtidig med
disse reglene når de er vedtatt. Dette nye særreaksjonssystemet
skal erstatte dagens sikringsregler.

Vår straffelov har som kjent allerede
i dag særlige regler overfor alvorlig sinnslidende
lovbrytere og kroniske tilbakefallsforbrytere. Slike personer kan,
på nærmere angitte vilkår, undergis sikring.

Når det gjelder de utilregnelige,
er prinsippet som legges til grunn i loven, at de på grunn
av sin sinnstilstand er uten skyld. Derfor kan de heller ikke straffes.
Sikring er derfor ikke straff i straffelovens forstand. Hovedformålet med
særreaksjonene er å beskytte samfunnet mot fremtidige
lovovertredelser. 

Men for at det skal kunne bli reist sikringssak,
må det hovedsakelig etter rettspraksis være en
alvorlig volds- eller voldspreget forbrytelse samt at det er fare
for gjentakelse av en liknende forbrytelse.

Et dilemma er den gruppen som er utilregnelige
og plagsomme, men ikke farlige. Normalt vil det være uaktuelt å reise
sikringssak mot disse. Både i de nåværende sikringsbestemmelser
og i de nye reglene om særreaksjoner er det foretatt en
verdiavveining av forholdet mellom behovet for samfunnsbeskyttelse
på den ene side og hva samfunnet kan tåle av plagsomme
handlinger på den annen side. Her har Stortinget – og
et bredt flertall i Stortinget – gitt klart uttrykk for
at det er de alvorlige lovbrudd mot liv og helse som skal gi grunnlag
for særreaksjoner.

Det er dessuten naturlig at politi og påtalemyndighet sørger
for at det foreligger grundige og oppdaterte undersøkelser
av hvorvidt en person i den aktuelle gruppen virkelig er å anse
for tilregnelig eller ikke, fordi utilregnelighet i lovens forstand
ikke behøver å være en varig tilstand
som er avklart en gang for alle. Hvis resultatet av en slik undersøkelse
er at personen er tilregnelig, vil følgen av det være
at det vurderes tiltale. Gjennom pressen har det kommet fram i de
siste dagene at enkelte av de personer som jeg oppfatter at Bjørn
Hernæs snakker om i sitt spørsmål, antakelig
har vært tilregnelige, men det har likevel ikke fått
noen oppfølging i form av tiltale. Jeg vil gjennom henvendelse
til riksadvokaten forsikre meg om at det foreligger gode rutiner
for nettopp å vurdere for så vidt løpende
en persons tilregnelighet, slik at man ikke en gang for alle legger
til grunn at utilregnelighet foreligger.

For øvrig vil det være slik
at personer som tilhører den gruppe som spørreren
er opptatt av, i mange tilfeller vil være avhengig av hjelpetiltak
fra ulike instanser, f.eks. psykiatri, rusmiddelomsorg eller andre
kommunale eller fylkeskommunale tjenester. Å sikre at disse etater
er i stand til å følge opp på best mulig
måte, er en løpende politisk og administrativ
utfordring.

  Selvfølgelig, det er avgjørende
viktig at de dokumenter justiskomiteen mottar, er korrekte. Det
som i tillegg ligger i mitt svar, for så vidt uavhengig
av om opplysningene justiskomiteen har mottatt, er korrekte eller
ikke, er at dersom det er snakk om forbrytelser som drap eller mordbrann,
er det helt uakseptabelt at det ikke reageres. Men man har i tillegg
en utfordring og et dilemma knyttet til mer ordensmessige forstyrrelser
av personer som er utilregnelige. Jeg skal imidlertid følge
opp de opplysningene representanten Bjørn Hernæs
kommer med i forhold til å sjekke hva som er korrekte opplysninger.

  Jeg vil ta med meg oppfordringen fra representanten
Hernæs og også understreke at det er klart at
det har vært et tett samarbeid med Sosial- og helsedepartementet
i forbindelse med utarbeidelsen av de videre lovforslag når
det gjelder hvordan man skal håndtere alvorlig psykisk
utviklingshemmede. Representanten Hernæs har helt rett
i at det her er behov for koordinering mellom mange etater og departementer. Men
dette er ikke bare et spørsmål om koordinering
på departementsnivå, her er det i stor grad også et
spørsmål om godt samarbeid og koordinering på lokalt
nivå.





                

