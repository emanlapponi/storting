  Alle fartøyer i verden fra land tilknyttet
FNs Internasjonale Maritime Organisasjon, IMO, er i dag forpliktet
til å lytte på kanal 16. IMO arbeider med spørsmål
om videreutvikling av kanal 16 og nytt utstyr for varsling av nød
over denne kanalen, og hvor hovedpoenget er nye og bedre systemer
for melding og mottak av nødmeldinger.

Det knytter seg selvfølgelig stor
interesse til hvordan utviklingen av nødkommunikasjonen
over kanal 16 vil bli i fremtiden. Justisdepartementet følger
nøye med i utviklingen og er i kontinuerlig kontakt med
de miljøene som håndterer disse spørsmål
både nasjonalt og internasjonalt. 

IMO har spørsmål om fortsatt
lytteplikt til vurdering, og spørsmålet må ses
i sammenheng med virkningene for sikkerheten til sjøs,
tilliten til det nye systemet og i hvilken takt det nye systemet
implementeres på skip, og på hvilke skip. IMO
har, som representanten Stensaker er inne på, antydet at
en som følge av det nye systemet vil kunne la lytteplikten
opphøre i 2005 dersom utviklingen er positiv. Men det er
opp til hvert enkelt land å avgjøre om de ønsker å beholde
lytteplikten på kanal 16. 

Som ansvarlig for nød- og sikkerhetstjenesten
ved kystradiostasjonene vil jeg imidlertid bidra til at sikkerheten
ikke skal bli svekket i fremtiden. Jeg mener derfor at lytteplikten
må opprettholdes dersom ikke det nye utstyret for varsling
over kanalen gir like god eller bedre sikkerhet. Sikkerheten til
sjøs må således ikke bli svekket.

For øvrig vil jeg nevnte at som et
ledd i å bedre sikkerheten til sjøs vil hovedredningssentralene
på ettersommeren bli i stand til å overhøre
all nødkommunikasjon over kanal 16 parallelt med kystradiostasjonene.
Det har de altså ikke kunnet tidligere.

  Det er korrekt som representanten Stensaker
sier, at dette nye systemet primært er beregnet for de
store fartøyene. Derfor er det også korrekt at
det ikke ivaretar behovet til alle de mindre fartøyene
som går langs norskekysten. Det er også grunnen
til at jeg understreket at jeg ikke kommer til å gå inn
for noen oppheving av lytteplikten hvis ikke vi mener at sikkerheten
blir like godt ivaretatt ved de systemer som eventuelt avløser
lytteplikten på kanal 16. Men det er som kjent fremdeles
fem år til 2005, og vi må for så vidt holde åpent
for at utviklingen kan tilsi at verden ser litt annerledes ut da.
Gjør den ikke det, er jeg ikke innstilt på å oppheve
lytteplikten.

  Jeg har da lært at jeg alltid må svare,
men jeg har for så vidt ikke så veldig mye mer å tilføye,
annet enn å vise til det svaret jeg gav, og at vi i fellesskap
får prøve å sørge for at sikkerheten
til sjøs opprettholdes på et høyt nivå.





                

  Bekjempelse av ranskriminalitet
er et prioritert område for politiet. Disse forbrytelsene
representerer grove trusler og vold og skaper frykt og skader hos
de som utsettes for forbrytelsene. I tillegg dreier det seg om svært
store økonomiske verdier.

Det er politidistriktene Oslo, Drammen og Romerike som
har vært rammet av de såkalte verditransportranene. Ranene
er profesjonelt utført, og de kan synes å ha flere likhetstrekk.
Det har derfor vært naturlig å etterforske om de
samme gjerningspersonene står bak flere av ranene. For å få en
effektiv etterforskning av disse sakene besluttet derfor førstestatsadvokaten
ved Oslo statsadvokatembeter at etterforskning og påtale
skulle samordnes ved Oslo politidistrikt. Det er utpekt én
statsadvokat med ansvar for sakene.

Etterforskning og samordning av så mange
store saker krever store ressurser, og Justisdepartementet har etter søknad
fra Oslo politidistrikt tildelt 840 000 kr i ekstraordinære
midler til etterforskningen. Å etterforske slike store ranssaker
er et krevende og møysommelig arbeid. Erfaringsmessig løses
likevel slike saker ofte etter grundig etterforskning.

Etter å ha undersøkt denne
saken med ledelsen ved Oslo politidistrikt, opplyses det at man
der ikke kjenner seg igjen i spissformuleringene i avisartikkelen,
og man kan vanskelig forstå at etterforskningen har vært
hemmet, slik det er fremstilt i media. Ransetterforskningen i disse
sakene har god fremdrift. Totalt er 24 personer siktet i de forskjellige
sakene. Det er den utpekte ansvarlige statsadvokat som sammen med
ledelsen i Oslo politidistrikt har det overordnede ansvaret for
fremdrift og etterforskning av denne saken.

  Svaret på det er egentlig nei. Jeg
har snakket om den saken med Oslo politidistrikt da jeg var på besøk
der på fredag. Vi har fått svaret i forbindelse
med spørretimespørsmålet, og de bekrefter
at etterforskningen er i god gjenge. De har også vært
i kontakt med statsadvokaten og diskuterte oppslaget den gangen
det fant sted. Det er altså 24 siktede. I 10 av de 15 sakene – slik
jeg har forstått at det er – er det siktede personer,
og Oslo politidistrikt mener at etterforskningen er i god fremdrift.
Og da føler jeg meg så betrygget som jeg synes
jeg kan og bør være, sett i forhold til det store antallet
saker som til enhver tid foreligger ved de ulike politidistriktene.

  Jeg oppfatter det slik at her har man bl.a.
som følge av representanten Nymos spørsmål
i spørretimen undersøkt nærmere den saken
som representanten tar opp, og jeg føler at jeg har fått
tilstrekkelig bekreftelse på at etterforskningen er i god
gjenge. Men det betyr selvfølgelig ikke at jeg ikke generelt
sett for så vidt er enig med representanten Nymo i at noen ganger
er det slik at departementet bør følge med og
gripe inn hvis det er vanskelige samarbeidsforhold eller andre forhold
som ikke er som de skal i politiet. Men det håper jeg for
så vidt også at den nye organiseringen av den
sentrale politiledelsen i enda større grad kan ivareta på en
god måte i fremtiden.





                

