Jeg ønsker å få komme med noen nye opplysninger vedrørende fremdriften i forbindelse med behandlingen av St.prp. nr. 53 om utvidelse av kostnadsrammen for nytt tinghus i Tromsø.




Forslaget om en utvidelse av kostnadsrammen ble fremsatt på bakgrunn av beregninger foretatt av Statsbygg. Beregningene var basert på de anbud som var innkommet før jul, justert for de endringer den påfølgende kritiske gjennomgang av prosjektet medførte.




Ved den nye anbudsfristens utløp for noen få dager siden viste det seg at det kun ble levert ett nytt tilbud. Dette tilbudet ligger høyt over det som er lagt til grunn i forslaget om revidert kostnadsramme.




Statsbygg mener at det foreliggende tilbudet er altfor høyt til at det bør aksepteres. En aksept av dette prisnivå vil også kunne få uheldige konsekvenser for senere byggeprosjekter i Tromsø.




Statsbygg er allerede i ferd med å ta kontakt med aktuelle entreprenører for å få til et byggeprosjekt basert på en fremdrift som er tilpasset entreprenørens kapasitet og ressurser. Det vil si at Statsbygg mener at det er mulig å gjennomføre prosjektet innenfor den foreslåtte kostnadsramme, men at fremdriften må justeres. Det er derfor sannsynlig at det ikke vil være mulig å få til en byggestart allerede i mai, slik opprinnelig planlagt. På den bakgrunn vil Justisdepartementet legge stor vekt på å følge prosjektet aktivt opp og gjøre det som er mulig for at prosjektet sikres kontinuitet, i samsvar med justiskomiteens anmodning og tidligere uttalte forutsetninger.




Jeg ber for så vidt derfor fortsatt om at Stortinget gjør vedtak om at kostnadsrammen for nytt tinghus i Tromsø fastsettes til 154,7 mill. kr pr. 1. juli 2001, inklusive kunstnerisk utsmykking, og at det tas til etterretning at ferdigstillelse av tinghuset i Tromsø kan bli noe senere enn antatt. Jeg vil orientere Stortinget når fremdriften er avklart.




