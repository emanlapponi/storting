  Det er riktig at internasjonale overvåkningsorgan
har kritisert enkelte sider ved Norges bruk av varetekt. Denne kritikken
tar jeg svært alvorlig.

Den europeiske torturovervåkningskomite,
CPT, rettet i fjor kritikk mot Norges bruk av brev- og besøksforbud
og andre restriksjoner. Bruken av restriksjoner ble også kritisert
av FNs torturovervåkningskomite i 1998. Videre rettet FNs
menneskerettskomite i 1999 kritikk mot urimelig lange varetektsopphold
i enkelte saker. Tidligere har Norge fått kritikk for bruk
av lange opphold i politiarrest, men dette problemet er nå langt
mindre, og kritikken er ikke gjentatt. I dag overføres
normalt en siktet fra politiarrest til fengsel senest 24 timer etter
at kjennelse for varetektsfengsling er avsagt.

Norge har ikke fått kritikk for å benytte
varetekt for ofte. Et enstemmig odelsting vedtok da også sist
fredag at rettshåndhevelsesarrest skal kunne brukes i flere
tilfeller, og at varetekt i større grad skal kunne nyttes
ved brudd på besøksforbud. I debatten var det
heller ingen som tok til orde mot departementets og justiskomiteens anbefaling
av at varetekt i større grad må brukes som virkemiddel
overfor gjengangere.

Problemet med lange varetektsopphold må løses
ved at straffesaksbehandlingen blir mer effektiv. Forslaget om forlenget
fremstillingsfrist må ses i lys av dette. I dag må en
pågrepet fremstilles for retten senest dagen etter pågripelsen.
Jeg understreker at vilkårene for å holde en person
pågrepet er de samme som vilkårene for å varetektsfengsle.
Forskjellen er først og fremst at inngrepet lettere vil
bli uforholdsmessig desto lengre tid inngrepet varer. Der retten
finner at vilkårene for varetekt er til stede, settes fengslingsfristen
normalt til to eller fire uker. Dette innebærer at en siktet
ofte vil bli holdt i varetekt i to eller fire uker, selv om det
på få dager hadde vært mulig å redusere
bevisforspillelsesfaren ved å foreta flere undersøkelser
eller vitneavhør. Formålet med det forslaget som
er sendt på høring, er med andre ord å øke
siktedes rettssikkerhet ved å korte ned den totale fengslingstiden.

Jeg har merket meg at forslaget har blitt kritisert
i noen medier, men jeg har så langt bare mottatt noen få høringssvar.
Høringsfristen er 1. mars. I høringsnotatet er forholdet
til Den europeiske menneskerettighetskonvensjon drøftet.
Jeg kan ikke se at en endring vil være problematisk
i forhold til våre internasjonale forpliktelser. I flere
europeiske land har fristen i mange år vært like
lang eller lengre. I Sverige må siktede fremstilles senest
kl. 12 tre dager etter pågripelse, og i Nederland innen
tre døgn og 15 timer. Andre land har kortere frister, men
poenget er at vi innen visse rammer har frihet til å velge
den løsning som vi finner best. Jeg vil i den sammenheng
fremheve at fremstillingsfristen etter forslaget fortsatt skal være «snarest
mulig». Det er ikke meningen at lengstefristen skal bli
hovedregelen. For å forhindre misbruk ligger det også i
forslaget at siktede skal ha krav på offentlig oppnevnt
forsvarer om han eller hun ikke er løslatt innen 24 timer,
og at en eventuell endring i første omgang bare skal gjelde
i en prøveperiode på tre år.

Jeg har ikke tatt stilling til om forslaget
bør fremmes for Stortinget. I tilfelle Regjeringen velger å fremme
et forslag om forlenget fremstillingsfrist, vil hensikten være å redusere
varetektstiden og øke rettssikkerheten. Dette vil i så tilfelle
være i tråd med Handlingsplanen for menneskerettigheter
og Stortingets ønske om bedre å ivareta hensynet
til Den europeiske menneskerettighetskonvensjon.

Gunnar Breimo hadde
her gjeninntatt presidentplassen.

  Jeg viser til det jeg sa i svaret. Hvis det
ender med at Regjeringen fremmer dette forslaget, er det fordi vi
mener at dette til sammen vil redusere den totale bruken av varetektsfengsling
og dermed øke rettssikkerheten for dem som eventuelt ender
i varetekt. Det vil være begrunnelsen. Jeg kan ikke se
at det er i strid med menneskerettighetene, da ville vi ikke ha
fremmet et slikt forslag. Vi har sendt det på høring fordi
vi genuint ønsker å høre hva høringsinstansene
sier. Og jeg minner om at forslaget i første omgang ble
fremsatt av en enstemmig arbeidsgruppe, bredt sammensatt, som et
forslag som kunne bidra til både å redusere saksbehandlingstiden
i straffesaker og redusere den totale fengslingstiden. Jeg minner
også om at sammen med dette forslaget er det sendt på høring
en rekke andre forslag som nettopp også skal bidra i riktig
retning når det gjelder bruken av varetekt, bl.a. med en
kortere normalfengslingsfrist og større restriksjoner ved
bruk av brev- og besøksforbud.

  Ja, jeg er villig til å vurdere alle
mulige praktiske løsninger som kan bidra til å gjøre
situasjonen bedre for dem som sitter enten i politiarrest eller
i varetekt. Det står klart i høringsnotatet at
selv om man utvider fremstillingsfristen til tre dager, så skal man
ikke sitte i politiarrest lenger enn det som er fristene i dag.
Så hvis man skal fremme forslaget, vil det være kombinert
med at man må overføres til alminnelig fengsel
i løpet av tredagersperioden, og ikke sitte i politiarrest.

Jeg er ikke så sikker på om
døgnåpen dommervirksomhet vil bidra til å løse
det problemet vi her diskuterer, for formålet når
man foreslår utvidet fremstillingsfrist, er nettopp å gi
politiet tid til eventuelt å redusere mistanken, slik at
det er grunnlag for løslatelse, altså enten redusere mistanken
eller redusere bevisforspillelsesfaren. Og det løser man
ikke ved å ha døgnåpen dommervirksomhet. Det
er ikke det som er problemet. Problemet er at politiet på en
måte tvinges til å fremstille for fengsling fordi
de ikke har rukket å ta de skrittene som eventuelt kunne
avvikle en mistanke eller en bevisforspillelsesfare. Og det er en
av de tingene man ønsker å oppnå med
forslaget, og som har vært hensynene bak det forslaget
som er sendt på høring.





                

 Representanten Stangs spørsmål
berører i høy grad forsvarsministerens ansvarsområde.
Jeg har derfor funnet det riktig å samordne svaret
med ham. 

Etter både forsvarsministerens og
min vurdering vil den grenseovervåkingen som Forsvaret
står for på land og til sjøs, bli vel
ivaretatt når Schengen-avtalen iverksettes neste måned.
Når det gjelder sjøgrenseoppsynet, som er utgangspunkt
for spørsmålet, skal det opplyses at Forsvarets
overkommando og Forsvarsdepartementet, med utgangspunkt i de krav
som stilles til grenseoppsynet i Schengenkonvensjonen og Schengen-håndboka,
har vurdert de sju fartøyene som til daglig patruljerer
langs kysten og i indre kystfarvann, «indre kystvakt»,
som tilstrekkelig for å ivareta det mobile tilsynet mellom
de faste grenseovergangsstedene. Det er blitt lagt vekt på at
det er naturlig å benytte de fartøyene som er
best egnet til å patruljere nære kystfarvann,
til grenseoppsyn. Fartøyene i «indre kystvakt» opererer
langs hele kysten. I Sør-Norge og i Nord-Norge
er det henholdsvis tre og fire fartøyer som patruljerer.
Forsvarsministeren understreker at dette er basert på dagens
vurdering av faren for uhjemlet grensepassering. Forsvaret vil kunne
sette inn ytterligere kystvaktfartøyer for å styrke
grenseoppsynet ved behov.

Verken jeg eller forsvarsministeren kan si
oss enige i påstanden om at det ikke finnes tilstrekkelige
ressurser for kystovervåking i Sør-Norge. Forsvaret
har flere ressurser til dette, bl.a. fartøyer fra hele
Sjøforsvaret, Luftforsvarets maritime patruljefly og innleide
sivile fly. Videre får de respektive forsvarskommandoene
viktig informasjon fra radaranlegg og satellittbilder. Det kan også nevnes
at Forsvaret får et helikopterbærende kystvaktfartøy
i Sør-Norge når det nye KV «Svalbard» settes
inn i operativ tjeneste til neste år. I tillegg til disse
virkemidlene har Forsvaret mer passiv overvåking gjennom
kystovervåkingssystemet COSS. Dette systemet baserer seg på meldinger
fra fartøyer og annen egenrapportering. Til sammen bidrar
disse kildene til å gi et overvåkingsbilde av
aktiviteten på kysten.

Dagens kystradarkjede i Sør-Norge
nærmer seg slutten av sin levetid. En utredning av Forsvarets
behov for denne ligger nå til vurdering i Forsvarsdepartementet. Jeg
vil understreke at kystradarkjeden bare er ett av mange elementer
i Forsvarets maritime overvåking.

Når det gjelder antall utenlandske
fartøyer som årlig anløper norsk indre
farvann, opplyser representanten Stang at dette utgjør
ca. 100 000. Jeg vil for ordens skyld opplyse at det i
1998 ble registrert ca. 32 000 anløp av fremmede
ikke-militære fartøyer til norsk havn.

  Jeg viser til det jeg sa i mitt svar, for
det første at kystradarkjeden bare er ett av mange elementer
i Forsvarets maritime overvåking, videre at den nærmer
seg slutten av sin levetid, og at utredning av Forsvarets behov
for denne nå ligger til vurdering i Forsvarsdepartementet. 

Jeg har også lyst til å vise
til at den vurderingen vi har gjort i forbindelse med Schengen-implementeringen
når det gjelder trusselvurdering av den aktuelle og fremtidige risiko
for illegal innvandring og grenseoverskridende kriminalitet over
våre maritime grenser, er meddelt EU. I forbindelse med
evalueringen av våre forberedende tiltak har EU også fått
en detaljert redegjørelse for vår kvantitative og
kvalitative maritime grenseovervåking, og den er av EU
fullt ut godkjent som ledd i vår Schengen-deltakelse.

  Jeg kan egentlig ikke annet enn å vise
til det jeg har svart. Vi har gjort en vurdering av hvilket behov
man mener er til stede, og på bakgrunn av dagens vurdering
av faren for uhjemlet grensepassering er den overvåkingen
jeg har redegjort for i mitt hovedsvar, den man mener
er tilstrekkelig. Jeg viser for så vidt også til
at jeg sa at Forsvaret vil kunne sette inn ytterligere kystvaktfartøyer
for å styrke grenseoppsynet ved behov.

Med andre ord er vurderingen fra min side at
på bakgrunn av den trusselvurdering som er gjort, er den
overvåkingen som vi har, god nok i forbindelse med Schengen-implementeringen.





                

