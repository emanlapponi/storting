  Staten v/ Statens bibliotektilsyn
har inngått en kontrakt med Oslo kommune v/Deichmanske
bibliotek om kjøp av bibliotektjeneste for innvandrere
og flyktninger. Tjenesten omfatter fjernlån, dvs. enkeltlån
og bokdepoter, av bøker og andre medier på innvandrerspråk,
og informasjons- og kompetanseoverføring til
kommuner utenfor Oslo. Samlingen, Det flerspråklige bibliotek,
omfattet i 1998 ca. 154 000 bind på 37 språk,
hvorav ca. 61 000 bind for barn og unge.

Bibliotektjenesten er statlig og kommunalt
finansiert, og i 1998 utgjorde den statlige tilskuddsandelen 73 pst. Statstilskuddet
for 1999 er på 2 965 000 kr.

Tiltaket er delegert til Statens bibliotektilsyn,
som i sin budsjettsøknad for år 2000 har foreslått økte
ressurser til formålet. Når det konkret gjelder
bibliotektilbudet til kosovoalbanske flyktninger, mottok Kulturdepartementet den
28. mai i år brev fra Statens bibliotektilsyn som tillegg til
budsjettforslaget, der de ber om en økning på 335 000
kr for år 2000 som særlig påplussing
for å styrke dette tilbudet. Bakgrunnen for brevet er en
henvendelse fra Oslo kommune v/Deichmanske bibliotek om
en ekstrabevilgning for å dekke økte utgifter
i forbindelse med forventet økt utlån og veiledningsvirksomhet
på grunn av mottak av 6 000 kosovoalbanske flyktninger
til Norge i 1999.

Jeg er klar over at gode bibliotektilbud er
et viktig innslag i flyktningenes hverdag, fordi de på biblioteket kan
møte både landsmenn og lokalbefolkning, og fordi de
kan få tilgang til informasjon om hjemlandet og bøker på morsmålet.
Særlig for barn og unge er det viktig med litteratur på eget
språk.

Behovet for statlig bevilgning til Det flerspråklige
bibliotek i år 2000 – herunder det behovet som
flyktningene fra Kosovo genererer – er imidlertid en budsjettsak
som jeg på dette tidspunkt ikke kan kommentere utfallet
av.

  Som representanten Valle selv pekte på,
er vi enige om betydningen av dette tilbudet til språklige
minoriteter, og kanskje spesielt i en situasjon hvor vi har den
flyktningtilstrømningen fra Kosovo som vi har i dag, er
det svært viktig at vi kan gi et tilbud på morsmålet.
Representanten understreket hvor viktig det er at foreldre kan lese
bøker for barna på morsmålet, og det
er jo av veldig stor betydning.

Når det gjelder statstilskuddets størrelse,
er det en budsjettsak. Jeg kan ikke kommentere det nærmere.
Men når situasjonen er ny, i og med at vi har fått
så mange ekstra flyktninger, er det klart at jeg vil ta
med meg det og min forståelse av betydningen av et slikt
tilbud inn i den videre budsjettbehandlingen.





                

  Kulturdepartementet er kjent med og har tatt
fatt i problemet med at øvre tilskuddsrammer for lokale
og regionale kulturbygg ikke har vært prisjustert på lang
tid. 

For lokale kulturbygg er øvre tilskuddsramme
i størstedelen av landet inntil 1 mill.
kr. I Nordland og deler av Nord-Trøndelag, dvs. Namdalen,
er tilskuddsrammen inntil 1,6 mill. kr, og i Troms og Finnmark inntil
     2 mill. kr. For regionale kulturbygg er tilskuddsrammen inntil
5 mill. kr lik for hele landet. For regionale bygg har øvre
ramme stått fast siden ordningen ble innført i
1989. Øvre tilskuddsramme for lokale kulturbygg har ikke vært regulert
siden 1984. 

Tilskuddssatsene for både lokale og
regionale bygg er inntil en tredjedel av godkjente byggekostnader
i størstedelen av landet, og inntil 50 pst. i de nordligste
fylkene. 

For søknader som gjelder mindre lokale
kulturbygg eller ombygging av eksisterende hus, oppnås
ofte maksimalsatsene på henholdsvis en tredjedel eller
halvparten av godkjente kostnader. For større lokale kulturbygg
og for regionale bygg ligger den statlige andelen ofte vesentlig
lavere enn maksimalsatsene.

Bevilgningen på kap. 320 post 60,
Lokale og regionale kulturbygg, i 1999 var på 36, 312 mill.
kr. Samlet godkjent søknadssum fra fylkeskommunene er på 177,5 mill.
kr. Det blir i 1999 fordelt 26,1 mill. kr til lokale kulturbygg og
ca. 10,2 mill. kr til regionale bygg. 

Når det gjelder en økning
av de statlige tilskuddsrammene, må også presset
som er på ordningen, tas med i vurderingen. Økte rammer
til de enkelte hus uten at posten økes tilsvarende, vil
nødvendigvis medføre at færre søknader
kan imøtekommes, og at ventetiden økes ytterligere,
noe som anses som lite ønskelig.

I denne situasjonen har Kulturdepartementet
valgt å differensiere rammene innenfor de lokale kulturbyggene. Fra
og med år 2000 heves øvre ramme fra 1 mill. kr
til  1,6 mill. kr for lokale kulturbygg som har et stort omland, og
som skal fungere for en kommune eller del av en større kommune.
Det forutsettes at søknaden oppfyller en del vilkår:
Planene skal forhåndsgodkjennes i departementet. Det må dokumenteres
arkitektonisk kvalitet, at kulturbygget rommer et bredt spekter
av aktiviteter, og at det vil nå mange brukere. Fylkeskommunen
skal tas med på råd når det gjelder hvilke
hus som kommer i denne kategorien. For de nordlige fylker, som allerede
har en øvre ramme på 1,6 eller 2 mill. kr, medfører
dette ingen endring.

Det gjøres på nåværende
tidspunkt ingen endringer i rammene for de regionale kulturbyggene.

  Hvis jeg skulle ta utfordringen og si hva
jeg mener om kultur- og distriktspolitikk, ville det nok komme til å ta
litt mer enn ett minutt. La meg bare understreke den store betydningen
kulturtilbudet har, også med tanke på valg av
bosted. Det forsøker jeg å få fram ved
alle anledninger, slik at kultur kan være sektorovergripende
og gjennomsyre hele vår tenkning når det gjelder
hva slags samfunn vi egentlig vil ha.

Det er rett at vi har forsøkt å løfte
posten for lokale kulturbygg noe, men vi har ikke kommet særlig
langt. Den endringen som jeg nå har pekt på, er
avhengig av totalbevilgningen, men det er et skritt i riktig retning. 

Ellers vil jeg i forbindelse med revidert nasjonalbudsjett
gjerne peke på den satsingen som ligger på de
kommunale møteplassene, og som jeg håper at Stortinget slutter
opp om ved at man sier ja til en bevilgning til dette, og at vi
også i forbindelse med tusenårsskiftet forsøker å få til
et system hvor vi kan gi noe støtte til fylkenes tusenårssteder,
selv om heller ikke det blir så omfattende som man kanskje
hadde grunn til å håpe.





                

 : Kulturdepartementet foretar gjennom Statens
medieforvaltning en løpende evaluering av økonomien
i avisene. Statens medieforvaltning har nylig avgitt en rapport
om lønnsomhetsutviklingen i dagspressen i 1998.

Rapporten viser at aviser som mottar pressestøtte,
i 1998 hadde et samlet underskudd før støtte på ca.
       155 mill. kr. Dette er en økning på 3 mill.
kr fra 1997. Tallene viser at som tidligere er det særlig
nr. 2-avisene og de fem riksspredte meningsbærende avisene
som går med betydelig underskudd, og som har behov for
pressestøtte for å overleve. Imidlertid er det
ingen aviser som er lagt ned på grunn av kuttene i pressestøtten.

Målene for Regjeringens pressepolitikk,
slik de er uttrykt i budsjettproposisjonen for 1999, er: «Opprettholde grunnlaget
for utgivelse av aviser» og «Opprettholde grunnlaget
for at det kan komme ut alternativer til de ledende daglige avisene
lokalt og nasjonalt». Disse målsetningene står
fast fra Regjeringens side og har ligget til grunn for fordelingen
av produksjonstilskudd til dagsaviser for 1999. 

Jeg mener at dagens pressepolitikk langt på vei
oppfyller de målsetningene vi har satt oss. Samtidig er
det klart at de siste to årenes budsjettreduksjoner i tillegg
til andre endringer i pressens rammebetingelser har skapt behov
for å vurdere målene og virkemidlene i pressepolitikken
på nytt. Regjeringen oppnevnte derfor 16. april i år
et offentlig utvalg, ledet av Hallvard Bakke, til å gjennomgå de
offentlige virkemidlene for pressen.

For å unngå avisdød
er det nødvendig å opprettholde mest mulig stabile
rammevilkår i perioden fram til utredningen foreligger.

  Til det siste spørsmålet
vil jeg nok si at vi har pressestøtteordningene, som er
relativt generelle, og jeg finner ikke rom for å sette
i gang med ekstratiltak knyttet til enkeltaviser, slik som man kunne
tolke Alstads spørsmål. 

Jeg er klar over at dette er en vanskelig situasjon.
Det er også bakgrunnen for at vi har nedsatt dette utvalget. Det
er på mange områder usikkerhet knyttet til rammebetingelsene
for avisene – vi har selvfølgelig en diskusjon om
moms, vi har annonsepolitikken, som ble nevnt her, omlegging av
porto og altså en omlegging av pressestøtte. Jeg
vil også peke på at eierstrukturene endrer seg,
og at vi får alternative medier. Så vi har store
forventninger til at det utvalget som Hallvard Bakke leder – og
som jeg er veldig glad for at han sa ja til – skal komme
med tiltak og virkemidler som vi kan bruke for å opprettholde
det jeg vil legge opp til fortsatt skal være målene
for pressestøtten, som er demokratisk begrunnet. 

