  Den reelle dekningen av NRK2 i Nordland er
ca. 55 pst., og ikke 12, slik representanten Bastesen gir
uttrykk for i spørsmålet.

Jeg minner dessuten om at utbyggingen av NRK2
har skjedd i samsvar med Stortingets forutsetninger om at NRK2 primært
skal være en satellittkanal og med en viss tilleggsdekning
fra bakkesendere.  Da Stortinget behandlet saken, ble det lagt til
grunn at en full utbygging av bakkesendere ikke var forsvarlig av økonomiske
og frekvensmessige grunner.  En full utbygging av bakkesendere ville
dessuten langt på vei umuliggjøre utbygging av et
digitalt sendernett.  Stortinget forutsatte en dekningsgrad på nær
opp til 80 pst. av seerne på landsbasis.  Om lag
80 pst. av befolkningen har i dag muligheter for å ta inn
NRK2. Dette er således i samsvar med Stortingets forutsetninger.

Jeg har likevel i samsvar med vanlig praksis
bedt NRK om å redegjøre for hvilke planer NRK
har for videre utbygging av bakkesendere for NRK2, og da særskilt
i forhold til situasjonen i Nordland fylke.  NRK opplyser at det
ikke er aktuelt å etablere flere analoge bakkesendere for
NRK2.  Det er to grunner til dette.  For det første består
sendernettet for NRK1 av i alt 2 670 sendere.  Det ville
bli urimelig dyrt å bygge ut et tilsvarende bakkenett for
formidling av NRK2.  Det andre er at dersom Stortinget vedtar en
utbygging av et bakkenett for digitale fjernsynssendinger, ville
en utbygging av analoge NRK2-sendere utelukkende fylle et behov
for noen år framover.  Ved digital formidling via bakkenett
vil hele landet kunne ta imot NRK2.  NRK vil prioritere områder
med dårlig NRK2-dekning dersom det bygges et slikt bakkenett for
digitale fjernsynssendinger.  Dersom det nå bygges ut til
full analog dekning, vil dette legge beslag på nødvendig
formidlingskapasitet til slik digital formidling.  Ifølge NRK
vokser likevel antallet som kan ta imot kanalen.  Dette har sammenheng
med at kabelfjernsynsnettene bygges ut, og at flere skaffer seg
satellittmottakere.  Ifølge de siste tallene har 21 pst.
av husstandene i Nordland satellittmottakere samt 20 pst.
kabeltilknytning.  Gjennom bakkenettet er ca. 15 pst. dekket.
 Opplysninger om eventuell dobbeltdekning foreligger ikke.  

Jeg konstaterer derfor at NRK2s dekning er
i samsvar med Stortingets forutsetning.  En videre utbygging av
det analoge sendernettet vil bli urimelig dyrt.  Samtidig ville en
slik videre utbygging skape problemer i forhold til mulighetene
for å bygge ut et digitalt sendernett for fjernsyn.  Jeg
tar sikte på å legge fram en stortingsmelding
om utbygging av digitalfjernsyn i løpet av vårsesjonen.

Lodve Solholm hadde
her teke over presidentplassen.

  Til representanten Bastesen vil jeg si når
det gjelder spørsmålet om dekning, at den er i
mitt anslag på ca. 55 pst. eller 56 pst. Hvis
jeg legger sammen dette, er det inne at 21 pst. av husstandene
har satellittmottaker, 20 pst. har kabeltilknytning, og
dekningen gjennom bakkenettet er på ca. 15 pst.
 Derfor er det ikke riktig når Bastesen hevder i sitt spørsmål
at for NRK2 er det i Nordland fylke 88 pst. av seerne som
ikke får inn kanalen.  Det er altså ikke riktig, for
de andre ca. 55-56 pst. får også inn
kanalen, som jeg nevnte.

Når det gjelder spørsmålet
om kringkastingsavgift, er det et spørsmål jeg
har svart på gjentatte ganger.  Det er slik at lisensavgiften
er knyttet til fjernsynsapparatet og ikke til hvor mange kanaler
man får inn.  Jeg forstår at spørsmålet
reises, men vi må holde fast ved at Stortingets forutsetning
var at 80 pst. skulle dekkes av NRK2, og at dette må ses
i sammenheng med utbyggingen av digital-TV.

   Jeg tror talldebatten mellom Bastesen og
meg gir liten mening.  Hvis man studerer svaret, er det nok dekning
for det.  

Det jeg imidlertid ser som et viktig anliggende
for Bastesen og meg, er selvfølgelig at NRK2 ikke når
langt nok ut, men jeg vil da presisere at dette er i tråd
med Stortingets forutsetning om ca. 80 pst. på landsbasis.
 Begrunnelsen for at man ikke velger å bygge videre ut
bakkesendere til NRK2, har sammenheng med at kostnadene for det
blir urimelig store i forhold til hva man dekker opp, i tillegg
til at vi i vårsesjonen regner med å legge fram
en melding om digitalfjernsyn.  NRK har i den sammenheng sagt at
man ønsker å begynne der hvor dekningen er dårligst
ved en eventuell stortingstilslutning til et forslag, et eventuelt
forslag vil jeg si, om å bygge ut digital-TV via bakkesending.

 Kulturhusene er arenaer for formidling av kunst
og kultur og som ramme for aktivt kulturliv i lokalsamfunnet. Ungdom
er blant de viktigste brukerne av husene. Kulturhusene bidrar til å styrke
sosiale og kulturelle nettverk, lokal identitet og tilhørighet.

I 1998 ble det tildelt i alt 35 mill. kr
til lokale og regionale kulturhus, fordelt med 11 mill. kr
til regionale bygg og 24 mill. kr til lokale kulturbygg.
Samlet forelå det i 1998 154 mill. kr
i søknader som ikke kunne innvilges. Dette er noe mindre
enn året før. Ventetiden for godkjenning til første
delutbetaling har i de siste årene vanligvis ligget på fra
to til fire år for lokale kulturbygg, men enkelte søknader
har ventet mer enn fire år. For de regionale kulturbyggene
er ventetiden vanligvis tre år før første
tildeling.

Regjeringen ser det som et mål å få ned
ventetiden, og økte derfor bevilgningen med 10 mill. kr
til 35 mill. kr i 1998 i Regjeringens St.prp.
nr. 1 Tillegg nr. 3, som ble fremmet høsten 1997. I 1999
er det bevilget 36,3 mill. kr. Formålet
med økningen var å sikre at flere kulturbyggprosjekter
skulle kunne gjennomføres i kommunene. De statlige tilskuddene
utløser langt større lokale tilskudd. I tillegg
er det vedtatt endringer i stønadsordningen med det formål å oppnå en
bedre balanse mellom søknadsmengde og bevilget beløp.

Drift av husene er et lokalt ansvar.

Regjeringens opplegg for 1999, med klare begrensninger
i budsjettets utgiftsside, som representanten kjenner godt til,
fikk også konsekvenser for kulturbudsjettet. For å kunne
opprettholde og i en del tilfeller styrke driftsgrunnlaget for kulturinstitusjonene
valgte Regjeringen å holde en del igjen på investeringsutgiftene.
Regjeringen valgte imidlertid å skjerme tilskudd til lokale
og regionale kulturbygg, slik at realverdien av denne bevilgningen
ble fullt opprettholdt i forhold til 1998.

Spørsmålet om ytterligere økninger
i bevilgningen til lokale og regionale kulturhus må ses
i sammenheng med den samlede behandlingen av statsbudsjettet i årene fremover,
og det er derfor ikke mulig for meg å gi noen signaler
nå om fremtidige bevilgninger til formålet.

 Jeg deler fullt ut representantens understrekning
av betydningen av lokale kulturbygg. Det var også derfor
vi i Tillegg nr. 3 til budsjettet for 1998 økte bevilgningen
fra 25 mill. kr til 35 mill. kr.
Men sett i forhold til behovet er det også et lavt beløp. 

Representanten tolket meg dit at det var en
positiv grunntone i svaret, og det er det. Det vi gjorde i Tillegg nr.
3, var nettopp et uttrykk for at vi ønsker å heve
denne posten. Møteplasser lokalt er svært viktig,
fordi dette har en forebyggende effekt, som representanten peker
på, og fordi det også vanligvis utløser
stor dugnadsinnsats lokalt.

Når det gjelder framtidige budsjetter,
har jeg ikke noen mulighet for å gå inn på det
her. Men jeg tar med meg at representanten ønsker at det
skal satses på dette, og det er i tråd med de prioriteringer
som også jeg legger til grunn, fordi jeg synes at lokale
møteplasser er svært viktig å få til.





                

 Innledningsvis vil jeg vise til mitt svar i
spørretimen 21. januar 1998 på spørsmål
fra representanten Gjedrem og mitt svar 18. februar 1998 til representanten
Grethe G. Fossum om teksting for hørselshemmede.
Jeg viser også til departementets svar av 26. oktober 1998
på skriftlig spørsmål fra representanten
Jon Olav Alstad om samme sak.

Jeg har forelagt saken for NRK. NRK opplyser
at man er i sluttfasen med å fremstille en prototyp av
dataprogrammet som er nødvendig for å konvertere
tale til direkte tekst. NRK har allerede bidratt med 2 mill. kr
til prosjektet. For inneværende år er prosjektet
tilført 2 mill. kr over Handlingsplanen
for funksjonshemmede. I St.meld. nr. 8 for 1998-99 har Regjeringen
lagt til grunn at et nytt tekstesystem vil være klart innen
utgangen av neste år.

Når det gjelder prosjektet med valgbar
simultan tegnspråktolking, opplyser NRK at prøvesendinger
har vært i gang i flere måneder, med positive
reaksjoner fra de 16 testgruppene som har utplasserte mottakere.
En del tekniske justeringer er allerede foretatt, og en fullstendig evaluering
vil bli foretatt når prøvesendingene er over i slutten
av mars i år. I prøvetiden er det gjort forsøk
med tolking av forskjellige programtyper, også barneprogrammer.
Det gjenstår å avgjøre hvilke tekniske
løsninger man skal satse på for å sikre
at flest mulig skal kunne ta imot tolkesignalene med dagens fjernsynsmottakere.

Jeg vil understreke at selskaper med allmennkringkastingsforpliktelser
har et særskilt ansvar for å tilby teksting
av programmer for hørselshemmede. Målsettingen
er at allennnkringkastere skal kunne ta den nye teknologien i bruk
så snart den er tilgjengelig, slik at sendingene i størst
mulig grad kan tilrettelegges for døve og hørselshemmede.

Direkte teksting og direkte døvetolking
vil bli et verdifullt hjelpemiddel for døve og
hørselshemmede, slik at de lettere kan følge med
i aktuelle begivenheter.

  Spørsmål knyttet til tilbudet
til hørselshemmede og døve har jeg svart på en
rekke ganger. Jeg mener at det svaret jeg gav i dag, gir positive
signaler i den forstand at man ser at her satses det midler både
fra NRK og fra Handlingsplanen for funksjonshemmede for å få fortgang
i arbeidet.

Jeg kan ikke svare konkret på de detaljerte
spørsmålene som representanten Gjedrem nå stilte,
men jeg skal love å følge opp dette etter beste
evne, slik at tilbudet til de 400 000 hørselshemmede
og døve kan bedres i tråd med det som er vår
felles målsetting.

  Jeg vil si til representanten Gjedrem at jeg
skal følge opp dette også i forhold til TV2 og
NRK. Allmennkringkasterne har et spesielt ansvar. Det er naturlig
at det også tas opp i forbindelse med konsesjonsbehandlingen,
og NRK har – som jeg pekte på – fulgt
opp dette ved å bruke en del penger på det. 

Jeg vil også vise til det svaret jeg
skrev på spørsmål fra representanten
Alstad av 26. oktober 1998, hvor jeg også åpner
for å vurdere andre løsninger. Dersom det skulle
vise seg at prosjektet for direkteteksting ikke lar seg realisere
innen år 2000, eller at det blir vesentlig forsinket, har
jeg her også antydet at man kan vurdere å gjøre
teksting til en lovpålagt oppgave for norske allmennkringkastere.





                

