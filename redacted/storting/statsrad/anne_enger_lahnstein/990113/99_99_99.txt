 I Odelstingets vedtak av 9. juni 1998 ved behandling
av forslag om lov om opphevelse av lov av 12. juni 1981 nr. 68 om
forbud mot profesjonell boksing ble departementet bedt om å vurdere
om også profesjonell kickboksing burde forbys i Norge,
på linje med profesjonell boksing.

Underveis i vurderingen av profesjonell kickboksing har
problemstillingen knyttet til nye og andre kampidretter dukket opp.
Mye kan tyde på at flere av kampidrettene overgår
profesjonell boksing når det gjelder grad av vold og brutalitet.
Det er imidlertid grunnlag for å presisere at Kulturdepartementets
ansvarsområde er knyttet til organisert idrett. Når
det gjelder shootfighting spesielt, er dette ikke en aktivitet organisert
gjennom Norges Idrettsforbund og Olympiske komite.

For kampidretter kreves det en grad av organisering og
et reglement for at aktiviteten skal kunne karakteriseres som idrett.
Hvis det organiseres det en kan kalle slåsskamper, utenfor
det organiserte idrettsliv, bør slik virksomhet anses som
en del av politiets ansvarsområde. Virksomheter som på mer
spontan måte eller i mer organisert form tar sikte på å påføre
motstanderen skader som kan være farlig for liv og helse,
må fanges opp gjennom det generelle lovverk for regulering
av vold i samfunnet.

I det tidligere nevnte arbeidet med et lovforbud
mot profesjonell kickboksing er departementet allerede i gang med å vurdere
et generelt lovforbud mot kampidretter der en utøver kan
vinne ved hjelp av knockout.

  Det er en litt forhastet slutning, for av
grunner som jeg nevnte, har jeg ikke gått inn og vurdert
dette, da det ikke er en organisert idrett og derfor ikke kommer
inn under mitt ansvarsområde. Det var derfor jeg viste
til at aktiviteter som nærmest kan kalles slåsskamper,
må gå inn under Justisdepartementets ansvarsområde
og reguleres av lovverket mot vold. Det som imidlertid er viktig å poengtere,
er at man i oppfølgingen av vedtaket her om å vurdere
lovligheten av kickboksing i Norge også har sett på muligheten for å få et
mer generelt forbud mot idretter som innebærer at man vinner
på knockout på motstanderen. Det er en ganske
omfattende sak, hvor en selvfølgelig må vurdere ulike
sider, men departementet arbeider altså med et lovforbud
på dette området.

  Til representanten Husøy kan jeg
si at vi skal følge opp dette. Jeg er helt enig i det representanten
sa avslutningsvis. Jeg oppfatter det også slik at det i
Stortinget vil være et flertall for å gå nærmere
inn på dette – det samme flertallet en hadde i forbindelse
med pålegget om å vurdere kickboksing.





                

