  Det er uten tvil slik at den internasjonale
olympiske bevegelse, det være seg IOC eller EOC, står
overfor store utfordringer knyttet bl.a. til de hensyn som jeg nevnte,
og som lå inne i stortingsmeldingen som vi har basert oss
på for 1990-årene. Jeg syns derfor det er viktig
at vi følger opp de signalene som ble gitt om at man skal
ta et internasjonalt ansvar og forsøke å få fram
norske verdier i disse organisasjonene. Derfor har vi på basis
av NIFs styrevedtak gått inn for en slik løsning.
Når det gjelder NIF, er det en demokratisk bevegelse som
vi har i Norge, bygd opp på en måte som jeg regner
med representanten Fossum kjenner meget vel. Vi forholder oss altså til
styrevedtak i NIF og ønsker med det å si at vi
vil styrke de norske interessene og verdiene i internasjonal idrett.





                

  La meg for ordens skyld presisere at det er
Statens medieforvaltning som er konsesjonsmyndighet for lokal-TV.

Ifølge opplysninger Kulturdepartementet
har mottatt fra Statens medieforvaltning, skal NYTV fra begynnelsen
av februar produsere og sende lokale sendinger for Oslo. Selskapet
regner med å være på luften fem dager
i uken med et halvtimes magasin. Dette vil komme i tillegg til de
programmene som lages av NYTVs samarbeidspartnere. Under NYTVs redaktøransvar
sendes det nå ca. 35 timer pr. måned med programmer
fra ulike lokale aktører.

På grunn av problemer med refinansieringen
har NYTV besluttet å utsette full lansering av sitt planlagte TV-konsept
til august/september 1999. Da skal de sende ca. 8 timer
hver kveld, 3-4 timer vil være lokalprodusert. Statens
medieforvaltning har akseptert disse endringene i framdriftsplanen.

Det er selvsagt svært uheldig at det
har vært så vanskelig å få til
permanente sendinger med lokalfjernsyn i Oslo. Det er likevel et
lyspunkt at konsesjonæren har inngått avtaler
med tidligere lokal-TV-konsesjonærer i Oslo. Disse får
nå nok en mulighet til å nå ut til sine
målgrupper.

Dette dreier seg om både arbeidsplasser
og store investeringer. Statens medieforvaltning har vist forståelse for
de problemene konsesjonæren har hatt. Men det sier seg
selv at det må være en grense for hvor langt man
kan strekke seg. På bakgrunn av de opplysninger som nå foreligger,
ser det ut til at denne saken kan stå foran en akseptabel
løsning.

Lodve Solholm hadde
her teke over presidentplassen.

  La meg være den første til å innrømme
at det er en uheldig situasjon som har oppstått. Det er
selvfølgelig slik at hvis det skulle oppstå ytterligere
forsinkelser, vil vi vurdere å instruere Statens medieforvaltning
om å sette en endelig frist for når regulære
sendinger må være kommet i gang. Hvis denne fristen
da ikke blir overholdt, må konsesjonen trekkes inn og vurderes
utlyst på nytt. 

Når det gjelder de lokale konsesjonærene
som nå får mulighet til å sende i den
perioden vi er inne i, spør representanten Lånke
om samarbeidet kan fortsette også etter at sendingene etter
planen kommer i gang for alvor i august/september. Det
vil jeg mene er en veldig fornuftig tanke. Jeg kan ikke her stå og
si at de skal samarbeide, men jeg tror at en på dette området
kan se muligheter for samarbeidsordninger som kan innebære
at man får en løsning til alles tilfredshet. Det
må være et mål.





                

