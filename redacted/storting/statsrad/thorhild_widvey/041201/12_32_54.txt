  Konsesjon til å regulere
Meltingvatnet mv. i Mossavassdraget ble gitt Nord-Trøndelag
Elektrisitetsverk ved kongelig resolusjon av 4. desember
1981. I konsesjonsvilkårene ble det bestemt at
det pålagte vannslippet skulle tas opp til revisjon etter
forutgående fiskeribiologiske undersøkelser. Slike
undersøkelser er gjennomført, og Nord-Trøndelag
Elektrisitetsverk har søkt om endring av vannslippet.
Søknaden ble, i tråd med vanlig
praksis, sendt på bred høring av NVE, og det var
i denne sammenheng uttalelsen fra Direktoratet for naturforvaltning
framkom. På grunnlag av søknaden
og de i høringsrunden innkomne uttalelser har NVE laget
en innstilling i saken, som ble oversendt Olje- og energidepartementet
for videre behandling. NVEs innstilling ble så sendt på høring
til Miljøverndepartementet, Nord-Trøndelag fylkeskommune og
Mosvik kommune.

Departementet arbeider nå med å fastsette
et endelig manøvreringsreglement
for reguleringen av Meltingvatnet mv. i Mossavassdraget. Arbeidet
foregår i nært samarbeid med
natur- og miljøvernmyndighetene. Departementet ønsker å finne
fram til et endelig manøvreringsreglement
som ivaretar så vel miljøinteressene som hensynet
til kraftproduksjonen. Manøvreringsreglementet skal vedtas
ved kgl. resolusjon. Jeg tar sikte på at saken kan avgjøres
i løpet av vinteren.

