 Ja, departementet har vært i kontakt
med BPs ledelse i Norge vedrørende kontraktsstrategien
på Valhall og er kjent med de vurderingene som ligger bak
BPs valg av kontraktsstrategi.

Jeg vil også legge til at
jeg har tiltro til at norsk leverandørindustri
er konkurransedyktig for framtidige oppdrag, både
på norsk kontinentalsokkel og internasjonalt.

  Som jeg sa i mitt svar, har vi hatt kontakt
med BP i dette spesielle tilfellet, og departementet understreker
i de møtene vi har med oljeselskapene, hvilke ønsker både
Regjeringen og Stortinget, ikke minst, har i forhold til
dette. Jeg har lyst til å føye til at
vi har hatt møte med TBL der også representanter
fra fagforeningen var til stede, og også møte med
BP i dette konkrete tilfellet, hvor det har blitt understreket at
både Regjeringen og Stortinget er opptatt av at oljeselskapene
benytter nettopp prosjektstrategier som bygger på kontraktsstrategier
som ikke er en ulempe for norsk industri, jf.
den innstillingen som det også ble vist til her,
hvor det legges vekt på at norsk industri ikke
må diskrimineres gjennom de kontraktsstrategiene som velges.

Jeg føler vel også sterkt
behov for å understreke at det ble det også gjort
oppmerksom på i forbindelse med både KON-KRAFT-
og NORSOK-prosessen, som ledet til at disse EPC-kontraktene har
vært dominerende i de siste ti årene.

  Vi prøver så godt vi kan å påpeke
de enorme erfaringene, den kompetansen og den konkurransedyktighet
som leverandørindustrien i Norge faktisk har.
Vi ser det ukentlig at norsk leverandørindustri
vinner kontrakter både på norsk sokkel og
internasjonalt. Vi skal også være klar
over at mange av de utenlandske selskapene som
har vært veldig aktive på norsk sokkel, drar med
seg norsk leverandørindustri
når de konkurrerer internasjonalt. Så det som
er det viktigste, og som vi må fokusere på, er
at norsk leverandørindustri får
så gode rammebetingelser at de er i stand til å konkurrere,
og at de er konkurransedyktige både hjemme og
ute. Det er først da de har anledning til å kunne
vinne viktige kontrakter.





                

