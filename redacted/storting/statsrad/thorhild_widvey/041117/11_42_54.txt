  Svingningene i elektrisitetsproduksjonen i
den norske kraftforsyningen gjør at vi ikke
kan klare oss uten en godt organisert handel med andre
land. Gode muligheter for import i perioder med svikt
i vannkraftproduksjonen er derfor svært viktig. Uten denne
importen kunne strømprisene vært vesentlig høyere,
og kraftforsyningen ville generelt vært mer utsatt for
svikt i nedbøren enn i dag.

Jeg synes ikke det er grunn til å bekymre
seg over at Norge importerer kraft i perioder med lite
nedbør. Det som imidlertid gir grunn til bekymring, er
at det gjennom mange år har vært liten kapasitetsvekst
i kraftproduksjonen i forhold til veksten i elforbruket.
Jeg ser det derfor som svært viktig at vi utnytter de mulighetene Norge
har for utbygging av en konkurransedyktig og miljøvennlig energiforsyning.

Regjeringen har alt gjort mye for å ta vare
på mulighetene som naturressursene gir oss for en sikker
energiforsyning. Vannkraften vil i mange år framover
fortsette å være vår dominerende
energikilde. Jeg vil legge til rette for en fortsatt økning
av vannkraftproduksjonen.

Det er imidlertid viktig å gjøre
den norske energiforsyningen mindre avhengig
av vannkraften. I henhold til den nye avtalen som departementet
bl.a. har gjort med Enova, skal foretaket bidra til ny, miljøvennlig
energiproduksjon og energisparing
tilsvarende 12 TWh i året innen utgangen av 2010.

Videre er det uten tvil et betydelig potensial
for økt bruk av gass i Norge. En langsiktig strategi for økt
bruk av naturgass kan gi viktige bidrag til en mer fleksibel energiforsyning.
Regjeringen vil støtte opp under en trinnvis oppbygging
av markedet for naturgass.

Jeg er glad for at man nå også går
videre med planene om et gasskraftverk på Kårstø.
Jeg ser det som et viktig bidrag i forhold til kraftbalansen, og også et
viktig bidrag til verdiskapingen i Norge og ikke
minst også for utviklingen av enda
mer miljøvennlige gasskraftteknologier.

Dette viser også at Regjeringen
arbeider over et bredt felt for å sikre en konkurransedyktig
og god energiforsyning i Norge. Det er viktig med økt kapasitet
i den norske elektrisitetsproduksjonen, og det er også veldig
viktig med et godt utbygd overføringsnett mot resten av
det europeiske kraftmarkedet. Jeg kan forsikre representanten om
at jeg vil gjøre mitt beste for at vi skal lykkes
med å fastholde Norge som et ledende energiland også i årene som
kommer.

