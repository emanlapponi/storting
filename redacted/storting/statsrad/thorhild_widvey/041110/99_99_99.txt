 Sem-erklæringen ble framforhandlet
i 2001 på grunnlag av drøftinger mellom de tre
regjeringspartiene. I forhold til varigheten av dette dokumentet
vil jeg svare med å vise til hva som innledningsvis står
i Sem-erklæringen:

«Det
foreliggende dokument gjelder for hele stortingsperioden 2001-2005
og vil utgjøre den politiske plattformen for en samarbeidsregjering
utgått av Høyre, Kristelig Folkeparti og Venstre.»

Når det gjelder forholdet til gasskraft,
heter det i Sem-erklæringen:

«Samarbeidsregjeringen
legger til grunn Stortingets vedtak i Innst. S. nr. 122 (1999-2000)
om at det ikke skal stilles strengere utslippskrav for klimagasser enn
det som er vanlig for gasskraftprodusenter i andre EØS-land.»

Videre heter det:

«Inntil
det er etablert et system for omsettelige utslippskvoter i tråd
med Kyoto-protokollen forutsettes det at ytterligere konsesjons-
og utslippstillatelser kun gis til gasskraftanlegg basert på CO

2

-fri
teknologi.»

Kyoto-protokollen antas som kjent å tre
i kraft fra 2008, som var bakgrunnen for statsråd Hareides
uttalelser.

 Som jeg sa i mitt svar, står det i
Sem-erklæringen, som ble framforhandlet i 2001, innledningsvis
eksplisitt om varigheten av den, og det er miljøvernministeren
og olje- og energiministeren faktisk enige om.

Når det er sagt, er det også riktig å tilføye
at Samarbeidsregjeringen nå har passert tre år,
og vi har i denne perioden gjennomført veldig viktige tiltak
for å sikre energitilgangen i Norge innenfor rammene av
en bærekraftig utvikling.

Vi har gjennom Sem-erklæringen ikke
minst også et godt samarbeid med hensyn til å overkomme
de ulike utgangspunktene som regjeringspartiene har på noen
områder i klima- og energipolitikken. Det faktum at det
også har kommet signaler om at et gasskraftverk på Skogn muligens
er i ferd med å bli realisert, i tillegg til at Regjeringen
også har kommet med store finansielle midler for å fremme
renseteknologi for gasskraftverk, er glimrende eksempler på at
Regjeringen klarer å samarbeide om dette. Jeg føler
meg rimelig sikker på at dersom Samarbeidsregjeringen får
mandat til å fortsette også etter valget, skal
vi kunne klare å komme oss videre i forhold til disse spørsmålene.

  Som jeg sa innledningsvis, har denne regjeringen
i tre år klart å samarbeide veldig godt om disse
spørsmålene, og jeg føler meg rimelig
sikker på at vi – dersom vi får et fornyet mandat
etter valget i 2005 – også skal kunne klare å finne svar
på de utfordringene vi står overfor når
det gjelder disse spørsmålene.

Nå er det også slik at de
ulike politiske partiene som er representert i dette huset, skal
ha sine landsmøter og vedta sine politiske målsettinger
for neste periode og også hva de går til valg
på. Så må man da ta stilling til de ulike
signalene og jobbe ut fra det når man skal prøve å finne
en ny plattform.





                

