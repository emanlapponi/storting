 Det tror jeg ikke det er noe grunnlag for å spekulere om. Denne regjeringens frihetsreform dreier seg først og fremst om at vi skal få til maktspredning, vi skal få til mer mangfold.


Vi skal få til maktspredning ved at man får mer privat kapital inn i kulturlivet – som vi har hatt diskusjoner om her tidligere. Vi skal få til geografisk maktspredning ved at man rundt omkring i det ganske land får et kvalitativt godt tilbud når det gjelder musikk og orkestre. Ikke minst skal vi få til maktspredning ved at man får et godt, bredt utvalg av kvinner og menn i ulike posisjoner, slik at det ikke er en konsentrasjon av få personer som sitter med makten i de ulike kulturinstitusjonene.


Så er jeg veldig opptatt av at når vi har hatt en stortingsmelding og vedtatt de rammene og det innholdet som NRK skal drive med, så har de et styre som skal sørge for den daglige driften, sammen med den administrasjonen som sitter i NRK. Jeg er opptatt av en armlengdes avstand i så henseende.






                

