 Det å ha et nettverk av orkestre som formidler konserter av høy kunstnerisk kvalitet til publikum over hele landet, er viktig for denne regjeringen.


Jeg mener også at det er viktig at vi har orkestre som fungerer som spydspisser, orkestre som markerer seg internasjonalt, og som baner vei for andre. Noen orkestre kan ha spesielle oppdrag eller roller som er viktig for hele landets kulturliv.


I dag har vi to nasjonale og fire regionale orkestre. Vi har et blåseensemble i Halden. Vi har et operaorkester som er tilknyttet Den Norske Opera 

&

 Ballett. Og så har vi Kringkastingsorkesteret, KORK, som er en del av NRKs virksomhet – og som ikke minst er knyttet til NRKs rolle som allmennkringkaster og formidler av norsk kultur.


NRK er gjennom NRK-plakaten forpliktet til å «holde et fast orkester som dekker et bredt repertoar fra underholdningsmusikk til symfonisk musikk».


Inntil noe annet eventuelt er foreslått og besluttet, er vedtektene uttrykk for regjeringens politikk. NRK-plakaten, som også er tatt inn i selskapets vedtekter, angir i dag rammene for NRKs samfunnsoppdrag.


Regjeringen har sagt at den i 2015 vil legge fram en bred stortingsmelding om NRK. Som ledd i arbeidet med meldingen vil jeg om kort tid legge NRK-plakaten ut på alminnelig høring. Jeg vil ha en åpen debatt om NRKs rammer og ønsker ikke på forhånd å legge noen føringer om hva jeg mener om hva NRK bør eller ikke bør befatte seg med.


Uansett vil eventuelle forslag til endringer i NRK-plakaten og vedtektene legges fram for og debatteres i Stortinget.


