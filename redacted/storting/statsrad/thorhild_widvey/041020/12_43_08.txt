  Regjeringens gasskraftpolitikk er redegjort
for en rekke ganger. Politikken på området er
bredt omtalt i Sem-erklæringen og videre fulgt opp i flere
meldinger til Stortinget, bl.a. i gassmeldingen og i meldingen om
innovasjonsvirksomheten for miljøvennlige gasskraftteknologier,
som ble lagt fram tidligere i høst.

Jeg vil likevel benytte anledningen
til å sitere hva som bl.a. står i Sem-erklæringen,
som er selve grunnlaget for denne regjeringen:

«Samarbeidsregjeringen
legger til grunn Stortingets vedtak i Innst. S. nr. 122 (1999-2000)
om at det ikke skal stilles strengere utslippskrav
for klimagasser enn det som er vanlig for gasskraftprodusenter i
andre EØS-land.»

Og videre:

«Inntil
det er etablert et system for omsettelige utslippskvoter
i tråd med Kyoto-protokollen forutsettes det at ytterligere
konsesjons- og utslippstillatelser kun gis til gasskraftanlegg basert
på CO

2

-fri teknologi.»

Naturkrafts beslutning om å gå videre
for å realisere planene om å bygge gasskraftverk
på Kårstø, og samtidig ikke
realisere planene på Kollsnes, endrer ikke Regjeringens
gasskraftpolitikk. For de tre gjeldende gasskraftkonsesjonene legger
Regjeringen til grunn Stortingets vedtak i Innst. S. nr. 122 for
1999-2000 om at det ikke skal stilles strengere utslippskrav
for klimagasser fra disse gasskraftverkene enn det som er vanlig
i andre EØS-land. Regjeringen har forlenget fristen for
idriftsettelse av disse anleggene, og konsesjonene er videreført
helt som de ble gitt av regjeringen Stoltenberg.

Samtidig står Regjeringens strategi
for gasskraftverk med CO

2

-håndtering fast. I
statsbudsjettet for neste år foreslår Regjeringen
at det settes tilgjengelig om lag 150 mill. kr til forskning,
utvikling og innovasjon av teknologier for gasskraft med
CO

2

-håndtering. Etableringen av en innovasjonsvirksomhet
i Grenland vil bli et hovedvirkemiddel i arbeidet for å utvikle
slike teknologier.

Det har gjennom mange år vært
liten kapasitetsvekst i energiproduksjonen i Norge i forhold
til veksten i forbruket. Ny produksjonskapasitet
som ikke er avhengig av værforholdene, vil kunne
bidra til å dempe svingningene i kraftprisen som oppstår
på grunn av variasjoner i vannkraftproduksjonen. Slik produksjonskapasitet
vil også gi viktige bidrag til en konkurransedyktig
og sikker energiforsyning, med akseptable priser på kraft
til husholdninger og næringsliv.

Jeg vil understreke at utviklingen i de norske
og de nordiske energiprisene ikke bestemmes av enkelte
kraftprodusenter alene, men av utviklingen og sammensetningen av
produksjon og etterspørsel i de nordiske
landene til sammen. Også utviklingen i det europeiske
kraftmarkedet, som vi er koblet sammen med gjennom overføringslinjer,
er viktig for strømprisene her hjemme.

