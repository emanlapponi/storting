 Snøhvit-utbyggingen ble behandlet i Stortinget den 7. mars 2002, og et bredt flertall i Stortinget sluttet opp om utbyggingen. Kostnadsrammen for prosjektet da det ble vedtatt, var på 39,5 milliarder kr.




Stortinget ble første gang orientert om mulige kostnadsøkninger for Snøhvit-prosjektet i desember 2002. Økningene ble da anslått til 5,8 milliarder kr, slik at totalkostnad for prosjektet økte til 45,3 milliarder kr.




Min forgjenger, Einar Steensnæs, informerte Stortinget i juni i år om at man forventet en ytterligere kostnadsøkning på 4–6 milliarder kr og en mulig forsinkelse i oppstart av regulære gassleveranser på 6–12 måneder. Det ble samtidig varslet at man ville komme tilbake til Stortinget når resultatene av Statoils vurdering av kostnadene og framdrift forelå.




Statoils oppdaterte anslag viser nå en kostnadsøkning på 6 milliarder kr, dvs. at totale kostnader blir 51,3 milliarder kr, mens forsinkelsen av regulære gassleveranser forventes å bli 6 måneder. Statoil sier for øvrig at prosjektet fremdeles tilfredsstiller Statoils avkastningskrav, selv om lønnsomheten nå er redusert.




Som tidligere statsråd Steensnæs meddelte Stortinget i juni, har departementet avholdt jevnlige møter med Statoil for å holdes orientert om utviklingen. Departementet gav Stortinget en orientering om foreløpig status i proposisjonen om nysaldering av statsbudsjettet for 2004.




Statoil har orientert departementet om tiltak som er gjennomført for å sikre framdrift og begrense kostnadsoverskridelsene. I juni forklarte Statoil deler av kostnadsoverskridelsene med problemer med kjølekompressorer som ikke møtte Statoils krav. Dette problemet er nå løst. Statoil opplyser videre at de har gjennomført en rekke tiltak hos hovedkontraktor og hovedverksted, bl.a. bemanningsøkning og bedre oppfølging. Disse tiltakene har ført til bedre prioritering av arbeidet hos hovedkontraktor og derved mindre forsinkelser i leveransene til byggestedene. Ved hovedverkstedet har tiltakene ifølge Statoil ført til bedrede arbeidsforhold og lettere tilgang til lekteren, hvor prosessanlegget bygges, noe som igjen har gitt en økning i ukentlig gjennomført arbeidsmengde ved verftet. Selv om tiltakene har hatt effekt, understreker Statoil at det vil være nødvendig med nøye oppfølging også i den videre prosessen.




Statoil opplyser at hovederfaringene de har fått fra Snøhvit-prosjektet, er at arbeidet i tidlig fase av et prosjekt må vektlegges og tilføres enda større ressurser enn det som her er blitt gjort. Statoil understreker viktigheten av å ha et mer bevisst forhold til teknisk modenhet for derved å få bedre oversikt over arbeidets omfang, og derigjennom mer realistiske planer. Statoil understreker videre viktigheten av å unngå endringer i designbasis underveis i prosjekteringen.




Jeg registrerer at Statoil har omorganisert sin prosjektvirksomhet for å sikre bedre kvalitetskontroll og tilstrekkelig modenhet før prosjektene blir godkjent. Statoil har også opprettet et nytt forretningsområde for å forsterke fokuseringen på og utviklingen av kompetansen innenfor prosjektgjennomføring.




Det er uheldig at Snøhvit-prosjektet blir forsinket, og at utbyggingen blir svært mye dyrere enn det som lå til grunn da Stortinget godkjente den. Snøhvit er et stort og komplisert prosjekt, med elementer av ny teknologi som er svært krevende å planlegge i detalj. Overskridelser av denne størrelsesorden er allikevel svært uheldig og burde vært unngått. Jeg registrerer at Statoil har lagt ned et stort arbeid med å ta tak i de problemene som har oppstått. Jeg forventer at de fortsetter denne innsatsen i den videre utbyggingsprosessen. Jeg vil fortsatt følge utviklingen i prosjektet nøye.




