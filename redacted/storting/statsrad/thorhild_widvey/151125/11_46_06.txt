 Representanten Storberget tar opp to viktige problemstillinger. Den ene gjelder kostnadene ved å få på plass Norsk helsearkiv, og den andre gjelder sikkerhetskrav ved behandling av pasientopplysninger.


Stoltenberg-regjeringen foreslo i sitt siste budsjettforslag å iverksette byggingen av et arkivbygg på Tynset med en kostnadsramme på 808 mill. kr. Statlige byggeprosjekter med en kostnadsramme på mer enn 750 mill. kr skal underlegges en særskilt kvalitetssikring. Stoltenberg-regjeringen valgte altså å se bort fra regelverket ved å foreslå bevilgning allerede før slik kvalitetssikring forelå.


Regjeringen Solberg la derimot opp til å følge gjeldende regelverk, dvs. at kvalitetssikringen skulle foreligge før Stortinget ble forelagt forslag om oppstartsbevilgning. I tillegget til budsjettproposisjonen høsten 2013 ble derfor dette bevilgningsforslaget fjernet. Oppdraget om kvalitetssikring ble gitt til Holte Consulting AS 11. desember 2013.


Rapporten fra ekstern kvalitetssikrer påpekte en rekke uforholdsmessig kostbare løsninger og anså et alternativt forprosjekt som mest kostnadseffektivt. Etter at rapporten forelå i mars 2014, har departementet gjennomført en grundig prosess med Statsbygg med sikte på endringer i prosjektet for å få redusert kostnadene. Noen justeringer vil kunne foretas, men de tilleggsvurderinger departementet har fått fra Statsbygg, tilsier at det ikke er mulig å realisere et vesentlig rimeligere anlegg på Tynset, dersom dette også inkluderer magasiner for permanent lagring av papirarkiver.


Regjeringen har på bakgrunn av de høye kostnadene kommet til at det er nødvendig å få undersøkt en alternativ modell, som departementet gjennomfører nå. Dette gjøres for å få kostnadene vesentlig ned.


Statsbygg har foretatt foreløpige vurderinger av magasiner i fjellet i Rana i tilknytning til Nasjonalbiblioteket. Dette blir nå analysert grundigere av Statsbygg. Departementet har også undersøkt om det er mulig å kunne utvide kapasiteten ved Statsarkivet i Trondheim, som har sine magasiner i Dora.


På dette grunnlaget vil Stortinget bli bedt om å ta endelig stilling til gjennomføringen.


Helsearkivet omfatter materiale med særskilte krav til tilgangsbegrensning og oppbevaring; dette gjelder både for de digitale dokumentene og for det papirbaserte. Det er en selvsagt forutsetning at alle sikkerhetskrav som følger av helseregisterloven og arkivloven, skal etterleves uansett løsning.


Å digitalisere arkivdokumenter i stor skala krever omfattende ressursinnsats, særlig i form av arbeidskraft. Det er denne funksjonen som vil kunne tilføre Tynset et betydelig antall nye arbeidsplasser.


Å bevare papirarkiver er også ressurskrevende, men først og fremst i form av investeringer i magasinlokaler, husleie og bygningsdrift. Denne funksjonen vil derimot i liten grad representere nye arbeidsplasser.


Målet vårt er å bruke en størst mulig del av ressursene på digitalisering og å sørge for at vi får til et kostnadseffektivt prosjekt.


