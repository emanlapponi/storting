 Først og fremst vil jeg benytte denne
anledningen til å bringe klarhet i at det var Regjeringen
som initierte straksordningen for husholdningen vinteren 2003, og
ikke Enova, slik som det er skapt inntrykk av. Ordningen ble fremmet
i St.prp. nr. 42 for 2002-2003 og vedtatt av Stortinget
den 25. februar 2003.

Hensikten med ordningen var først
og fremst å gi motiverte husholdninger en mulighet til å gjøre
noe med sin energibruk i lys av den spesielle strømsituasjonen
vi hadde vinteren 2002/2003. Da ordningen ble foreslått,
ble det gjort klart at dette var en avgrenset ordning, og at erfaringen
skulle evalueres. Det er vi nå i ferd med å gjøre, og
evalueringen vil være klar ved årsskiftet.

Enovas rolle i dette har vært å forvalte
den ordningen som Stortinget vedtok i februar 2003. Enova har behandlet
mer enn 50 000 søknader. Av de 50 000
var det om lag 46 500 som oppfylte kriteriene for ordningen
og fikk tilbud om støtte. Av disse igjen er det om lag
20 000 som har takket ja til støtte og foretatt
investeringer. Enova har fulgt opp disse gjennom utbetaling og kontroll
med at tiltakene faktisk er blitt gjennomført som forutsatt.

Når det gjelder spørsmålet
om i hvilken grad Enovas rolle som faginstans må vike for
politiske føringer, vil jeg vise til at rammene for forvaltningen
av Energifondet er forankret i en avtale mellom Olje- og energidepartementet
og Enova. Denne avtalen bygger på de prinsippene for energiomleggingen
og organiseringen av virksomheten som ble fastlagt i forbindelse
med behandlingen av energimeldingen, St.meld. nr. 29
for 1998-1999, og senere i Ot.prp. nr. 35 for
2000-2001 om opprettelsen av Energifondet og Enova. Et viktig prinsipp
i energiomleggingen og i styringen av Enova er at myndighetene setter målene
og de økonomiske rammene for virksomheten, mens det er
opp til Enova å utforme og velge de mest effektive støttetiltakene.

Utover forvaltningen av Energifondet har Enova
en rådgivende rolle overfor myndighetene, og de kan bli
pålagt andre forvaltningsoppdrag. Denne straksordningen for
husholdningene er et eksempel på et slikt forvaltningsoppdrag.

Både når det gjelder rådgiverrollen,
og i forbindelse med slike ekstra forvaltningsoppdrag vil jeg legge
stor vekt på de vurderingene Enova gjør. På den
annen side vil det alltid kunne være andre forhold utover
Enovas kompetanseområde som det må tas hensyn
til.

 Jeg lytter til alle gode råd som kommer,
også fra Fremskrittspartiet. Jeg tror det kan være
mange gode grunner til å se på de ordninger vi
har. Men jeg minner om at denne straksordningen ble vedtatt av Stortinget,
og Enova har fulgt opp den ordningen. Vi er nå i en situasjon
hvor vi har en vurdering og en evaluering av ordningen som vil være
ferdig rundt nyttår. Da vil jeg ha muligheter til å gjøre
meg opp en mening om hvorvidt dette var en fornuftig bruk, eller om
man i framtiden eventuelt vil velge andre typer virkemidler.

 Som jeg sa i mitt først svar, er et
viktig prinsipp for energiomleggingen og styringen av Enova at myndighetene
setter klare mål og økonomiske rammer for virksomheten,
mens det er opp til Enova å utforme og velge de mest effektive støttetiltakene.

Jeg har ingen informasjon som skulle tilsi
at Enova ikke oppfyller de målene som Regjeringen har pålagt dem.
Jeg gjentar at det selvfølgelig er viktig å ha
en åpen dialog med Enova. Vi har nettopp hatt et møte
med dem, hvor vi faktisk har gjort en ny avtale. Jeg har ingen informasjon
som indikerer at de målene vi har satt oss, ikke blir fulgt
opp.





                

