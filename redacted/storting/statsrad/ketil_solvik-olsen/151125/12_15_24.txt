 Vi sa i mai at vi ventet på at Jernbaneverket skulle gjøre en del tilleggsutredninger, for i denne saken har det vært sånn at fagetatene har gitt én klar anbefaling, og kvalitetssikreren en stikk motsatt anbefaling. Det er en relativt sjelden greie i forhold til de fleste andre konseptvalgsutredninger.


Vi har fått den informasjonen som Jernbaneverket skulle utrede, og vi diskuterer fortsatt noen av elementene i det, men nå er det stort sett ferdig på utredningssiden. Nå er det den politiske siden som gjelder. Det er derfor jeg sier at vi tar sikte på at vi skal få behandlet dette før jul.


Men når temaet tas opp, skylder jeg likevel å gjøre Stortinget oppmerksom på at da den forrige regjeringen gjorde sitt arbeid med dagens nasjonale transportplan, var det ikke E16 den forrige regjeringen sa lå lengst framme i køen – det var E39. Den 29. august 2013 – altså rett før forrige stortingsvalg – var statsråd Marit Arnstad på Voss og fikk se på dette, og hun sa at E39 helt klart lå fremst. Nå er det plutselig E16 en gir inntrykk av at er viktigst. Da er det fint å få vite om dagens opposisjon har endret oppfatning.


