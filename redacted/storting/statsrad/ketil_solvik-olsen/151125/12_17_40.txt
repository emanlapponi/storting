 For det første: Jeg er opptatt av veistrekningen, og jeg er opptatt av Vossebanen. Jeg har vært på de stedene sju ganger siden jeg ble statsråd. Jeg har kjørt tog, Bergensbanen og Vossebanen, kjørt lastebil og kjørt personbil på strekningen. Vi har møtt alle ordførerne, og vi har snakket med folk som bor der.


Når en da, etter selv å ha styrt i åtte år og knapt nok brukt én krone på strekningen, plutselig nå er bekymret for en steinblokk som ens egen regjering kjente til, og den regjeringens eneste respons på det var å sette opp en overvåkingsmekanisme, er det litt rart å framstille det som at dette nå er en nyhet. Dette er faktisk noe som den forrige regjeringen, med Vegvesenet, håndterte allerede i 2012. Da satte en opp et varslingsanlegg, og det er litt rart at det varslingsanlegget som en mente var godt nok da en selv styrte, plutselig nå er blitt en trussel.


Jeg vil bare minne om at dagens regjering bruker mye mer penger på rassikring på denne strekningen. Vi har framskyndet rassikringsprosjekt som ikke skulle vært igangsatt før neste år. Det blir gjennomført allerede nå. Vossebanen er en av de strekningene som får mye midler i tiltakspakken, til oppgradering, bl.a. rassikring, men også til vedlikehold og fornying.


Så denne strekningen får mer penger til vedlikehold, fornying og rassikring enn noen gang før. Samtidig er det viktig å få på plass en ny trasé, sånn at en unngår dette i framtiden.


