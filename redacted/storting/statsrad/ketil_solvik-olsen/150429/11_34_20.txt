 La meg først takke for spørsmålet, for jeg synes temaet er veldig viktig. Det skal være trygt å ta drosje i Norge – uavhengig av kjønn, alder og hvor i Norge man er.


Generelt sett er det trygt for brukerne å ta drosje i Norge. I de aller, aller fleste tilfellene er dette noe som går uten problem, og sånn må det være. Drosjenæringen består av selvstendig næringsdrivende, og det påhviler næringen selv å tilby transport som både er og oppleves som trygg for brukerne. Drosjene inngår som ledd i et offentlig tilgjengelig transporttilbud, og det er derfor en oppgave for myndighetene å fastsette rammevilkår som er hensiktsmessig for å oppnå trygghet for brukerne – så myndighetene skal også bidra her.


Alle som kjører drosje eller buss, må ha kjøreseddel som blir utstedt av politiet. For å få kjøreseddel må vedkommende ha en slik vandel at politiet ikke finner vedkommende uskikket til å arbeide som sjåfør i yrkestransport av personer. Politiets vurdering er basert på gjennomgang av politiets egne registre.


At en person har tilfredsstillende vandel på et gitt tidspunkt, er ingen garanti for at man vil skikke seg riktig i all framtid. Det er dessverre noe av risikoen vi har i et samfunn, men allikevel er en kjøreseddel et slags forhåndsmiddel for å sikre at man ikke slipper hvem som helst til som sjåfør.


Politiet kan inndra kjøreseddelen om det foreligger lovbrudd av betydning for å kunne inneha kjøreseddel, så det er mulig å reversere en tillatelse som er gitt. En kjøreseddel kan også beslaglegges hvis innehaver av skjellig grunn er mistenkt for straffbare forhold som kan være avgjørende for retten til å få eller inneha kjøreseddel.


Det som kom fram av NRK-programmet, er at etter at en drosjesentral hadde slått alarm, hadde det blitt avdekket bruk av forfalskede kjøresedler. Det tror jeg nok er et større problem med tanke på sikkerhet. Jeg vil på den bakgrunn se til at dette regelverket blir gjennomgått, for å se om det er forhold ved kontroll og oppfølging av kjøresedler som kan forbedres. Dette arbeidet vil skje sammen med Justisdepartementet.


