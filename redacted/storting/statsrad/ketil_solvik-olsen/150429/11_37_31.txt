 Ja, vi har og har lenge hatt en god dialog med drosjenæringen, rett og slett fordi vi også diskuterer regulering av bransjen som helhet. Poenget med trygghet og sikkerhet for passasjerene er en viktig del av dette, så vi får mange innspill. Et av temaene som har vært oppe til diskusjon, er f.eks. om man skal kunne legge til rette for mer videoovervåking i drosjene. Det er noe som enkelte drosjesjåfører har etterlyst. Vi vet at i noen drosjeselskap har man prøvd å ta det i bruk, men de har blitt stoppet av Datatilsynet. Jeg har sagt til NRK at jeg synes dette er interessant å gå videre med for å se hva vi kan gjøre for å legge til rette. Får man overvåking i drosjen, vil man også kunne dokumentere dårlig oppførsel, trakassering eller eventuelle lovbrudd som gjøres av sjåføren. Dette må likevel veies opp mot personvernhensyn til både sjåføren og passasjeren. Det er de avveiningene vi nå må gjøre en vurdering av for å se hva som er den best mulige måten å sikre passasjerenes rettigheter og trygghet på.


