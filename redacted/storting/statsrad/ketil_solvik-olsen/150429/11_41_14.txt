 La meg først få understreke at Avinor og flyselskapene er ulike selskaper. Avinor er statens selskap som drifter flyplassene. De har en rimelig robust og god økonomi. Flyselskapene, som altså drifter flyene og gir selve reiseopplevelsen til passasjerene, er selskap som vi nå kan lese om at går med store underskudd, og derfor er det viktig at vi – i og med at avgiftene her ble tatt opp – skiller mellom de inntektene som Avinor har, og de kostnadene som vi ønsker å pålegge flyselskapene.


Så er det også viktig at vi ser på Avinors inntekter. De hadde i 2014 samlede inntekter på rundt 10 mrd. kr – halvparten av dette var avgiftsinntekter, halvparten var såkalt kommersielle inntekter. Av de kommersielle inntektene var ca. halvparten av dem, altså rundt 2,5 mrd. kr, inntekter fra taxfree-salg. Det gjelder både parfyme, kosmetikk, sjokolade, tobakk og alkohol. I en kronikk av Avinor-sjefen sto det at ca. 1–1,2 mrd. kr av de inntektene hadde med alkohol å gjøre. Det er altså ca. 10–15 pst. av Avinors inntekter som kommer fra alkoholsalget.


Så må vi diskutere hvordan vi skal finansiere den lufthavnstrukturen som vi ønsker å ha i Norge. Der kan ulike partier ha ulike ønsker, men generelt ønsker en å ha lufthavner i hele landet, ikke minst på Nordvestlandet og i Nord-Norge. Jeg har selv nå vært to dager i Lofoten, Vesterålen og Salten. Lufthavner er en viktig del av hverdagsreisen for en del folk, ikke minst for næringsliv og offentlig forvaltning. Derfor mener jeg det er fornuftig og ønskelig å ha flyplasser med den type struktur som vi har i dag. Da blir spørsmålet: Hvordan finansierer vi dette? Vi har en etablert ordning med taxfree-salg, hvor alkoholinntektene gir ca. samme økonomi som det vi i dag subsidierer kortbaneflyplassnettet med. Vi kunne selvsagt sagt at dette fjerner vi, og så bevilge de pengene over statsbudsjettet. Det vil jeg advare mot, for da ville det blitt mer penger vi måtte ha omprioritert i statsbudsjettet, noe som ville ha ført til at vedlikeholdssatsingen som vi nå har på jernbane og på vei, som er viktig for kollektivsatsingen, ville måtte bli redusert, og vi ville fått et fortsatt forfall.


Jeg ønsker derfor at vi viderefører den ordningen vi har, fordi så lenge vi har lov til å ta hjem kvoter, altså alkohol uten å beskatte det med særavgifter, så vet vi at dersom vi legger ned taxfree-utsalgene i Norge, betyr det bare at en flytter salget til utlandet. Med den ordningen får dermed staten et nettotap, og det betyr at vi vil tape inntekter, vi vil tape arbeidsplasser, og vi vil også tape flyplasser. For meg er det viktig at vi har et godt reisetilbud over hele landet, men jeg ser helt klart den prinsipielle siden at det ikke ser logisk ut at en sier at en bruker taxfree-inntekter til å finansiere flyplasser. Men det er en del av en helhet som jeg mener fungerer godt i dag.


