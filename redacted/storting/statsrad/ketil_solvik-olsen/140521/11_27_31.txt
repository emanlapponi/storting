 Jeg er veldig glad for å få lov til å orientere om framdriften på mange av de reformene vi holder på med. Vi har sett for oss at samferdsel ikke bare skal handle om hvor mye penger vi bevilger, men om hvordan vi gjennomfører prosjekter. Derfor har vi satt i gang, som det blir nevnt her, et reformarbeid, der vi skal få på plass et eget veiinvesteringsselskap. Det er for å kunne løfte prosjektene til å bli større, med lengre traseer, kunne tenke nytt når det gjelder traseer og ikke bli så bundet til de årlige budsjettbevilgningene. Vegvesenet gjør en veldig god jobb, men de er fortsatt avhengig av årlige budsjettbevilgninger. Et veiinvesteringsselskap med dedikerte veitraseer vil kunne planlegge på en helt annen måte. Vi har i revidert budsjett lagt fram forslag om å opprette et interimsselskap, altså et foreløpig selskap, som får i oppgave å ta denne jobben videre, med sikte på at det etableres i løpet av 2015.


Vi jobber også med en bompengereform som skal gjøre at vi får finansiert veibygging og bompengeprosjekter som Stortinget vil ha, billigere og mer effektivt enn i dag. Det er også viktig.


Infrastrukturfondet handler om å kunne vedlikeholde vei og jernbane på en bedre måte enn i dag. Det å gi et klart signal til Vegvesenet og Jernbaneverket om at det er et fond der avkastningen vil gå til vedlikehold, gjør at de kan inngå kontrakter med mer langsiktig horisont. Det betyr at entreprenørene også kan investere i utstyr, for de vet at kontraktene varer lenger, dermed har de en mulighet til å avskrive det mer forutsigbart. Det tror vi gjør at en får mer igjen for vedlikeholdspengene, og det at dette fondet skal vokse de neste årene – opp til 100 mrd. kr – gjør at det også blir en gradvis vekst i bevilgningene. Så ikke bare er den bevilgningen en hadde i fjor, trygg for neste år, men det kommer også ytterligere penger. Da kan en planlegge på en helt annen måte.


Vi jobber også for å få på plass en tilsvarende ordning som veiselskapet når det gjelder jernbane. Det kommer til å komme litt etterpå – vi jobber med veiselskapet først. Men når det gjelder intercitysatsingen som ble nevnt, har vi varslet Stortinget om at vi øker den planlagte kostnadsrammen for Follobanen. Der har det kommet en del økte kostnader sammenlignet med da en begynte å planlegge prosjektet, men også fordi en har prissatt usikkerhetsmomenter en del. Nå er vi ferdig med planleggingen av den. Det har vært planlagt over lang tid. Nå kan en begynne å bygge, hvis Stortinget gjør sine vedtak. Her er jeg veldig godt fornøyd.


Så er det noen utfordringer lenger nede på linjen – når det handler om Ski stasjon og påkobling til Østre linje – men også her har vi hatt veldig god dialog med de lokale kommunene. Vi mener at de problemene som ble reist, nå er løst, og at vi kan sikre framdriften av dette.


Vi har også sagt at en del prosjekter godt kan finansieres som OPS. Det handler om kortere strekninger, som veiselskapet gjerne blir for stort for. Vi ser nå på både veistrekninger og jernbanestrekninger der denne løsningen kan fungere.


Alt i alt er vi godt i rute med det store løftet – og det vil ta litt tid.


