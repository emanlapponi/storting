 Jeg er like utålmodig som representanten: Vi må endre systemet som ble praktisert under forrige regjering, et system som tok for lang tid. Det er nettopp derfor vi er i gang med å få på plass et veiinvesteringsselskap, et infrastrukturfond. Det muliggjør en mer forutsigbar framdrift.


Vi må også sørge for at planleggingen blir effektivisert. Forrige regjering brukte fire år på å bli enige om E6s trasé gjennom Åkersvika – denne regjeringen brukte tre uker på å ta saken videre. En vil også på mange andre steder se at en politisk griper fatt der det er konflikter mellom embetsverket i ulike departementer eller mellom ulike nivåer i statsforvaltningen og kommuneforvaltningen. Her tror jeg at Høyre–Fremskrittsparti-regjeringen evner å skjære igjennom raskere enn det andre gjør.


Vi har også sagt at når det gjelder planlegging, skal vegvesenet og Jernbaneverket sammen sette seg ned tidlig og ha felles konfliktløsningsråd, slik vi har sett i forbindelse med Ringeriksbanen og E16. Det viser at en kan kutte tid. Vegvesenet sa på Dagsrevyen at slik har vi aldri jobbet før, men vi tror det kan fungere. Det tilsier at etter hvert som vi får et endret system, vil det også være en betydelig raskere planlegging og en raskere gjennomføringsperiode.






                

