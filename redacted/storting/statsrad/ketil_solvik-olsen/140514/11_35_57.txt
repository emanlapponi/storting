 Ja, det skal en absolutt ikke utelukke. Her kan jeg jo invitere Stortinget til i behandlingen av revidert budsjett å gi mer føringer på hvordan de ønsker at belønningsordningen skal være når den kommer i gang neste år. Jeg tror at den type grep som gjerne rettes inn spesielt på elsykler, kan ha en effekt. Det kan også ha en effekt at en retter ordningen mer inn mot frivillige grupper som skaper entusiasme, f.eks. Sykle til jobben-aksjonen og den type tiltak. Her er det egentlig bra hvis Stortinget bidrar.


Det jeg skulle til å si nettopp, er at det som er viktig for meg akkurat nå, er å sørge for at regelverk og forskriftsverk ikke gjør det vanskelig å bruke elsykkel, fordi det er en grense her for når et motorisert kjøretøy blir definert som moped, og da får en plutselig helt andre krav. Derfor har vi nå en gjennomgang for å sørge for at forskriftene her ikke blir til hinder for bruk av elsykkel. Det er viktig. Vi har ikke til hensikt å gjøre det vanskelig, så vi må også sørge for at lovverket er i tråd med den utviklingen vi ser.


