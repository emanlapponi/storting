 Dette har vi jo diskutert lite grann allerede, men la meg få lov til å utdype at jeg har veldig sans for elsykkel, for jeg tror det bringer sykkelglede til mange av dem som i dag ikke sykler, rett og slett fordi den fysiske formen ikke gjør det så veldig gøy, eller rett og slett fordi de er i en transportetappe der de foretrekker å komme fram i en «usvett» tilstand.


Vi har bedt Transnova i vårt tildelingsbrev i år om å gjøre det mer attraktivt for elsykkel, og at tiltak som fremmer elsykkel, prioriteres. Det er bl.a. at de skal gi støtte til et prosjekt som heter «Gi sykkelen et dytt», som skal gjøre elsykkelen mer kjent i Norge. Jeg tror et innslag som var på NRK fra Sørlandssendingen nå for ca. halvannen måned siden, som viste litt godt voksne damer som plutselig hadde funnet sykkelgleden igjen, fordi de nå kunne sykle rundt i Kristiansand, få hjelp i oppoverbakkene, men ellers ta seg fram med eget tråkk, viser at dette er et veldig spennende grep. Tiltak som gjør det mer kjent, vil vi være veldig positive til.


Jeg vet at noen diskuterer momsfritak og den type grep. Det kan vi alltid vurdere, men jeg tror at effekten ikke nødvendigvis er så stor, for da vil en også spørre hvorfor en skal ha en belønning for dem som ikke tråkker fullt ut selv hele veien. En får alltid en avgrensing på når en skal la momsgrepet være virkningsfullt. Jeg tror dette handler mer om å gjøre produktet kjent enn å spare noen få tusenlapper, som en momsendring ville gjort.


