 Det er ikke uaktuelt å se på løsninger og omprioriteringer, og dagens regjering har ved hjelp av Kristelig Folkeparti og Venstre fått så mye midler til både vei og jernbane at vi har kunnet framskynde en rekke prosjekter. Så er det også viktig å se på hva som er mulig å få til rent fysisk. En del ting er gjerne ikke planlagt godt nok, og vi må se på hva det har av konsekvenser for drift av jernbane og av vei. Men vi er positive til å se på dette.


Det jeg er opptatt av, er at når vi gjør grep, skal det ha en langsiktig nytte og ikke være noe som varer i et par år, og så har en lagt om veien. Nå vet vi at en del av dagens E16, nærmest uansett hvordan en legger den nye, fortsatt vil være en lokalvei. I så måte er det langsiktig nytte i å rassikre den, fordi den fortsatt vil være brukt.


Jeg er også positiv til å se på stykkevis utbygging når det er fornuftig. I utgangspunktet ønsker jeg å bygge ut lange strekninger, for da får en mer igjen for pengene, men det går også an å se for seg at en gjør fornuftige prosjekter som gjerne ikke ser på hele strekningen Voss–Bergen på en gang, men som ser på lange strekninger, f.eks. spesielt rundt Vaksdal-området.






                

