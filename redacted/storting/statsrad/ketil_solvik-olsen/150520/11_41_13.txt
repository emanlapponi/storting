 Når det gjelder KVU-arbeidet, er det riktig: Det ble framlagt i fjor vår. Så tar det en viss tid med kvalitetssikring. Denne regjeringen er opptatt av at sånt skal gå raskere, men vi har ennå ikke fått reformert det systemet, og derfor har det tatt den tiden det tar. Så har vi, når vi har sett på de to ulike synspunktene som altså spriker fullstendig – fra å gjøre ingenting til å gjøre alt – sett at her må vi gjøre en grundigere jobb, for i lys av alt det andre som også skal gjøres på vei og jernbane, er det viktig at vi legger fram prosjekter som vi tror Stortinget også vil stemme ja til og bevilge penger til. Det hjelper ikke å ha gode planer hvis de hele veien blir skjøvet ut i Nasjonal transportplan.


Det arbeidet som Jernbaneverket nå gjør, har de satt i gang. De regner med at det vil ta noen måneder til, så det betyr at de nok vil komme tilbake til oss på et tidspunkt etter sommeren, sånn at vi da får supplerende informasjon og kan gå videre for å finne ut hvordan vi kan sette i gang gode grep som gir langsiktig nytte, og som er kostnadseffektive.


