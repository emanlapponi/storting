 La meg først takke for spørsmålet. Det er et veldig viktig tema som blir tatt opp.


Trafikksikkerhet, uansett om det skjer på vei eller jernbane, er for oss veldig, veldig viktig. Det gjelder også uavhengig av om det skyldes atferden til trafikanter, eller om det skjer uhell fra naturens side. Det å sørge for at både jernbanen mellom Bergen og Voss og E16 på samme strekning blir tryggere og bedre, er for oss viktig – både med tanke på trafikksikkerhet og med hensyn til reisetid. Potensialet her for å utvikle regionen er svært stort.


Jeg har også, i løpet av de 19 månedene jeg har vært statsråd, vært i dette området fem ganger, tatt tog Bergen–Voss og Voss–Bergen og kjørt bil på strekningen. Jeg vet, og har erfart, hvilke utfordringer som finnes, både når det gjelder situasjonen på veien, og når det gjelder fare for ras.


Det har nylig blitt utarbeidet en konseptvalgutredning, i samarbeid mellom Jernbaneverket og Statens vegvesen, som har skissert ulike løsninger, alt fra å gjøre veldig lite til å gjøre noe veldig omfattende. Prosjektet, hvis en tar det største alternativet som har blitt anbefalt, er svært kostbart. I kvalitetssikringsprosessen derimot har konsulentene anbefalt at en velger den enkleste løsningen og knapt gjør noen ting. For meg er ikke det et godt alternativ. Derfor har vi satt i gang et arbeid, som Jernbaneverket nå gjennomfører, for å se på ulike måter en kan finne gode løsninger på – innenfor en kostnadsramme som jeg tror også Stortinget vil akseptere – for å få løst disse problemene på en best mulig måte. Dette arbeidet pågår akkurat nå.


I Nasjonal transportplan for inneværende tiårsperiode er det ikke foreslått å gjøre noen grep for å legge om verken vei eller jernbane. Det er ikke godt nok. Derfor gjør vi denne jobben veldig grundig, men også med et visst tempo.


På kort sikt er det lagt inn flere grep. Denne regjeringen har framskyndet arbeidet med vedlikehold og fornying av jernbane. Vi har også økt bevilgningene til vedlikehold av vei, og vi ligger foran skjema når det gjelder bevilgning til rassikring. I Statens vegvesens handlingsprogram for denne fireårsperioden er det lagt inn et behov på rundt 100 mill. kr for tiltak på E16 mellom Voss og Arna. Det gjelder tiltak i form av sikring av terreng, bolting, nett og fanggjerde. Det er også varslet at en kan trenge et varslingssystem basert på radarovervåkning og signalregulering.


På jernbanen er det i denne fireårsperioden lagt opp til å benytte om lag 120 mill. kr på rassikring, og bevilgningene er økt kraftig sammenlignet med 2013. Det er lagt opp til å bruke rundt 270 mill. kr til fornyelse av jernbanen, og i tillegg rundt 30 mill. kr til forebyggende vedlikehold av Vossebanen.


Så det vil skje mye. Det vil ikke være en endelig løsning som gjør at en får lagt om traseene, men det vil gjøre at det år for år blir bedre og tryggere enn det det har vært. Men som sagt: Det er ikke en endelig løsning. Det jobber vi med gjennom KVU-arbeidet.


