 Bård Hoksrud hadde helt rett i at dette er et spennende opplegg som vi må se nærmere på – derfor har vi gjort det. Vi ønsker å bygge ut bedre kollektivløsninger, og derfor har denne regjeringen gjort det som den forrige regjeringen ikke gjorde: Vi har sagt at staten skal bidra med 50 pst. på de store kollektivinfrastrukturløftene i de fire største byene. Det var noe som den forrige regjeringen og de forrige regjeringspartiene harselerte litt med i Nasjonal transportplan, men som denne regjeringen nå holder på å gjennomføre. Derfor var vi inne på planlegningssiden på Fornebubanen, og derfor er vi med og jobber aktivt med buss, vei, bybane og liknende i de andre byene. Og vi synes det er spennende å kikke på Ahus-banen når man også fra Oslo nevner den som en av de potensielle.


Men jeg registrerer at vi nå blir utfordret av dem som sa nei til disse prosjektene da de selv styrte, og som plutselig blir skuffet over at deres nei blir stående i akkurat denne saken. Det er jo fordi at når vi ser på kostnadene og forsinkelsene det ville bety for intercityprosjektet, mener vi det er mer fornuftig at man ser videre på T-baneløsninger enn å ødelegge Follobaneprosjektet.


