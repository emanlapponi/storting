 Dette er fakta som var kjente under den forrige regjeringen. Jan Bøhler satt som en del av den forrige regjeringens grunnlag. De vedtakene som ble gjort av Stortinget, har lagt til grunn at man ikke skulle ha et stopp der – rett og slett fordi det ville fordyre og forverre Follobaneprosjektet.


Det er mulig – og det kommer til å skje – at man bygger ut andre kollektivtilbud, nettopp for å dekke dette området. Det er summen av dette, hvordan man tilbyr et best mulig kollektivtilbud til Oslos, Akershus' og hele Østlandets innbyggere i forhold til Stor-Oslo-regionen, som er det viktige.


Jeg synes dette er litt rart: Når man har planlagt Follobanen, og vi arver mange års planlegging, betyr det å gjøre omkamp på dette at man forsinker hele framdriften. Da er det ikke urimelig å peke på at når Arbeiderpartiet har vært med å legge forutsetningene for dette prosjektet, kan man ikke bare si at man skal la være å se på historien – om noe Arbeiderpartiet faktisk har lagt grunnlaget for.


Vi skal på en best mulig måte gjennomføre en intercitysatsing som alle partiene er for, , og så skal vi i tillegg stimulere til kollektivutbygging lokalt, gjennom bymiljøavtalene.






                

