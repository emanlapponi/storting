 Jeg takker for spørsmålet.


Ideen som ble tatt opp fra Bøhler, er besnærende, men den er langt fra ny. Den ble faktisk vurdert under den forrige regjeringen, av daværende samferdselsminister Magnhild Meltveit Kleppa. Den forrige regjeringen mente at dette ikke var en god løsning, alt tatt i betraktning, for det er et prosjekt som i så fall ville forsinket hele Follobaneprosjektet med mange år og fordyret det med mange milliarder kroner. For meg er det viktig at vi får ferdigstilt Follobaneprosjektet og brukt pengene effektivt, sånn at vi når et langt større publikum i Akershus og Østfold og binder dem tettere til Oslo.


Vi må også se på de mulighetene som ligger i å bygge ut større boareal rundt Oslo, men i kommunedelplanen ser vi at dette området er tenkt koblet opp med T-bane. Det finnes også bussmuligheter, og da må man også se på de løsningene man jobber med lokalt og ikke bare se for seg at man skal knytte enda flere ting til Follobanen – til de enorme prisene og forsinkelsene det vil medføre.


Den forrige regjeringen vurderte dette likedan, og det er interessant når representanten Bøhler i nok en sak begynner å ta omkamp på de vedtakene som hans eget parti fattet mens de satt og styrte landet.


Follobanen er det største jernbaneprosjektet i Norge i nyere tid. Det vil bli bygd en 22 km lang tunnel, som dimensjoneres for hastigheter opp mot 250 km/t. Det å legge til et stopp inni en hall er enklere sagt enn gjort, for området er ikke regulert for jernbanestasjon i dag. Det betyr at vi måtte ha startet de prosessene om igjen. Man vil ikke bare kunne sette en perrong der og la alt annet forbli likt. Man måtte bygd 5–6 km lenger tunnel for å gi rom for at man også skulle kunne stoppe tog der. Det sier seg selv at når farten på togene i utgangspunktet skal være 250 km/t, taper man mye tid på å bremse ned, starte opp og ved at tog blir stående der.


Derfor må man heller sørge for at lokalområdene rundt Oslo blir betjent med det som er lokalkollektivtrafikken der, og det er en blanding av buss, trikk og T-bane. Og så skal man sørge for at det som er litt mer fjerntliggende, og som er intercitysatsingens poeng, kommer raskere til Oslo, og at man dermed knytter sammen boregionene og arbeidsregionene på en bedre måte.


Jeg opplever at man i Oslo kommune ser potensialet for å bygge ut flere områder, og at det er et godt samarbeid med Akershus, men at man også velger de løsningene som er best ut fra lokale tilsnitt, i stedet for å ødelegge Follobaneprosjektet.


Kostnadsrammene for dette har blitt lagt. Stortinget har allerede vedtatt denne løsningen, som også ble framlagt av den forrige regjeringen. Jeg har ikke til hensikt å begynne en omkamp om dette, men jeg er helt enig i det som er hensikten med spørsmålet: Når man bygger ut nye boarealer i og rundt Oslo, må man sørge for at kollektivtrafikken også er på plass, slik at folk lettere kan reise til og fra og ikke blir avhengige av bil.


