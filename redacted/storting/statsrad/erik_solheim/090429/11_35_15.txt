 Jeg deler helt representanten Gitmarks syn, at det haster. Det er klart at folk
                     i Zimbabwe har enorme forventninger til denne regjeringen, men hvis den ikke
                     klarer å levere noe, vil folk igjen bli skuffet, og det vil være veldig farlig.
                     Vi skal se på hvordan vi raskest mulig kan få stilt norske midler til rådighet,
                     men vi skylder også norske skattebetalere og Zimbabwes befolkning sikkerhet for
                     at det skjer på en måte som er akseptabel – det kan ikke sås tvil om hvorvidt
                     disse pengene blir misbrukt, eller at noe kan komme avveie. Det er
                     balansepunktet her vi må arbeide med. 

Så arbeider vi altså med å mobilisere det mye videre internasjonale samfunn.
                     Det var veldig positivt å se hvordan dette nå samlet sammen linjer som vi var
                     nokså alene om bare for noen få uker siden. Det er klart at de store
                     bankinstitusjonene er viktige. Verdensbanken setter nå opp et flergiverfond for
                     Zimbabwe som vil være en institusjon for å hjelpe. Men det tar alltid litt tid
                     å komme i gang, og Norge kan gjøre noe bilateralt i mellomtiden. 

