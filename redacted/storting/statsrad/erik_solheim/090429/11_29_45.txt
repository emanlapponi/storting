 Først vil jeg si at det er godt å kunne bevege seg fra et område hvor det er så
                     vanskelig akkurat nå, til et land hvor det tross alt er betydelige lyspunkter.
                     La meg gi en veldig stor kompliment til stortingsrepresentant Peter Skovholt
                     Gitmark, som har vist et utrolig engasjement – og interesse – for Zimbabwe over
                     en lang periode, også da det var nesten helt ute av nyhetsbildet. 

La meg så si: Vi møttes i Washington for to dager siden, hvor Norge og Danmark
                     brakte sammen hele det internasjonale giversamfunnet, mange viktige
                     vesteuropeiske land, de store bankinstitusjonene, Sør-Afrika og andre. Det
                     interessante var at det møtet viste et totalt skifte i hele det internasjonale
                     samfunns holdning. Det lederskapet som Norge og Danmark har vist ved raskt å
                     komme i kontakt med den nye samlingsregjeringen, ble nå bifalt av alle. Det ble
                     sagt av alle at det finnes ingen plan B i Zimbabwe, det er bare en plan A, og
                     det er å hjelpe den nye samlingsregjeringen til å fungere og få landet på beina
                     igjen. Plan B er Somalia, eller noe som er veldig, veldig mye verre. Så vi må
                     satse alt på å bidra til at dette hjelper. 

Da vi var i Zimbabwe fikk vi også et veldig klart inntrykk av at det er de
                     demokratiske kreftene i landet som nå er politisk på offensiven. MDC, under
                     ledelse av statsminister Tsvangerai og finansminister Biti, føler at de setter
                     den politiske dagsordenen og driver tingene videre i en riktig retning. Det er
                     oppnådd veldig mange positive ting allerede. Hyperinflasjonen, hvor en
                     titrillionerdollarseddel ikke var verdt noe, er over. Selv om det fortsatt har
                     vært noen landokkupasjoner, har voldsnivået i Zimbabwe gått drastisk ned, og
                     reformprosessen er i gang på mange, mange områder. 

Mange har vært redde for at økt bistand til Zimbabwe nå skulle være en måte å
                     styrke Mugabe og hans støttespillere på. Jeg tror det motsatte er tilfellet.
                     Jeg tror det innen ZANU-PF finnes «hardliners» som ikke ønsker at denne
                     samlingsregjeringen skal virke, og som ser at makten vil gå tilbake til dem
                     hvis den ikke fungerer, og derfor at nå å komme inn med bistand tvert imot vil
                     være en veldig sterk støtte til de demokratiske kreftene. Det er også det
                     budskapet som gjentas og gjentas av finansminister Tendai Biti. 

Så er det mange praktiske problemer knyttet til hvordan bistand kan komme inn i
                     Zimbabwe. Sentralbanken i Zimbabwe er i stor grad skyldig i den ekstreme
                     inflasjonen i landet. Den har vært en finansiell melkeku for ZANU-PF, og dermed
                     for Mugabe, men finansministeren arbeider nå intenst for å flytte fullmakter
                     fra sentralbanken og over til finansdepartementet. Vi er i tett dialog med
                     Biti, og håper også han vil kunne komme til Norge i nær framtid for å se på
                     hvordan vi kan få til en økt bistandsinnsats som ikke går gjennom institusjoner
                     vi ikke kan akseptere. 

Den danske utviklingsministeren og jeg skrev i dag et felles brev til de store
                     internasjonale bankinstitusjonene: Verdensbanken, Den afrikanske
                     utviklingsbanken og Det internasjonale pengefondet, og ber dem se på hvordan
                     det internasjonale samfunn skal forholde seg til Zimbabwes enorme gjeldsbyrde.
                     Den er et stort problem for den videre økonomiske gjenoppbyggingen, og dette
                     kan ikke løses på kort sikt. Vi må ta fatt på dette store problemet, og vi
                     tilskynder en felles innsats fra alle bankene på det området. 

Så mener vi at vi umiddelbart bør se på hvordan vi bilateralt kan gå inn og
                     hjelpe til med å betale lønninger i noen avgjørende sektorer som helse – det
                     kan være snakk om til leger og sykepleiere – eller utdanning. Som spørreren er
                     vel kjent med, fikk Biti lærerne i Zimbabwe tilbake på jobb ved å gi hundre
                     dollar i måneden. Det ville vært nokså lite i Norge, men det var altså nok til
                     at folk gikk tilbake på jobb. Det ville være katastrofalt for Zimbabwe hvis
                     lærerne igjen sluttet å undervise. 2008 var nærmest et tapt år i
                     utdanningssystemet i Zimbabwe. 

Kombinasjonen av disse tingene: arbeidet med banksystemet, bilaterale tiltak og
                     en konstant dialog med Zimbabwes demokratiske krefter er veien framover, og,
                     slik jeg ser det, svaret på spørrerens spørsmål. 

