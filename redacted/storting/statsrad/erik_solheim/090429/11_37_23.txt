 Jeg kan forsikre spørreren om at vi vil se på hvordan vi raskest mulig kan
                     bidra til dette, og at utdanning er et område der Norge kan gå inn og hjelpe
                     til. Men igjen må vi bare være helt sikre på at strukturene her er vanntette og
                     patente, og det er vi felles om. 

La meg også si at Zimbabwe – hvis det begynner å gå oppover – er et land med et
                     gigantisk potensial. Interessant nok ser Harare bedre ut enn veldig mange
                     afrikanske hovedsteder, selv etter så mange år med vanstyre. Det er mer orden,
                     det ser bedre ut, og landet har et gigantisk økonomisk potensial som kan hjelpe
                     ikke bare Zimbabwes hardt prøvede befolkning, men hele området. Zimbabwe var en
                     gigantisk eksportør av mat, men er nå netto importør av mat. Det å få
                     landbruket tilbake på rett kjøl, er jo kanskje hovedutfordringen ved siden av å
                     få de grunnleggende tjenestene som helse, med koleraepidemi, og utdanning til å
                     fungere. 





                

