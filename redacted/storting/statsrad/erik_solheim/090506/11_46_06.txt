 Jeg takker for spørsmålet. 

La meg først si at jeg er svært fornøyd med Stortingets samlede tilslutning til
                     at EUs vanndirektiv innlemmes i EØS-avtalen. Jeg er også glad for den brede
                     oppslutningen om behovet for reelle miljøforbedringer i regulerte vassdrag. Jeg
                     deler også de formuleringene til spørreren som er tilknyttet spørsmålet om
                     minstevannføring, utviklingen av politikken når det gjelder elver, og EUs
                     vanndirektiv. 

Framtidige revisjoner av konsesjonsvilkår i regulerte vassdrag og gjennomføring
                     av vanndirektivet må ses i sammenheng. Den lokale tiltaksanalysen for det
                     enkelte vannområde vil gi viktige innspill til revisjonsprosessen, og de
                     regionale forvaltningsplanene vil være retningsgivende for revisjonene. Når
                     revisjonen gjennomføres først, vil denne være med på å danne grunnlaget for
                     fastsetting av miljømål og tiltaksprogram. 

I første planfase skal det utarbeides regionale forvaltningsplaner for noen
                     utvalgte vannområder. Etter at forvaltningsplanen er vedtatt i fylkesting og
                     regjering, vil den være retningsgivende for sektorenes videre arbeid med å
                     forvalte vannressursene. Tiltak som krever revisjon av konsesjonsvilkår i
                     regulerte vassdrag, vil inngå i planen. 

I revisjonsprosessen skal det foretas en konkret vurdering der alle
                     samfunnshensyn avveies. Hovedformålet vil være å bedre miljøforholdene i
                     regulerte vassdrag, herunder å ta opp spørsmålet om minstevannføring på steder
                     hvor det ikke har vært det til nå. Dette hensynet må imidlertid avveies mot
                     andre samfunnshensyn, bl.a. håndtering av klimautfordringene og behovet for ny
                     fornybar energi. I dette bildet vil det være en viktig oppgave å sikre at
                     pålegg av vannslipping prioriteres for vassdragsavsnitt der man får de største
                     miljøforbedringene. 

Det kan oppnås vesentlige miljøforbedringer ved revisjoner av gamle
                     vannkraftverk. Selv mindre vannslipp kan bedre vassdragsmiljøet. I tillegg vil
                     revisjoner også omfatte tiltak som terskler, bedring av vandringsmuligheter for
                     fisk, restaurering og opprydding. 

