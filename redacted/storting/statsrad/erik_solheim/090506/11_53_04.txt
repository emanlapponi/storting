 Verden står overfor svært alvorlige klimaendringer. Den globale
                     middeltemperaturen har økt med om lag 0,8 grader i forhold til før-industrielt
                     nivå, og vi er inne på et spor nå som – hvis ikke drastiske tiltak settes i
                     verk – vil lede menneskeheten til 4–5 graders økt oppvarming i løpet av de
                     neste 100 år. Denne økningen forventes å fortsette selv om vi skulle klare å
                     redusere utslipp av klimagassene fra nå av. 

Jeg er klar over at den såkalte biomembranen fra Albedo Tech bl.a. har som
                     formål å øke energirefleksjonen fra jorda og dermed kan senke temperaturen. Det
                     er inspirerende å høre om en sånn oppfinnelse. Som tidligere sagt, synes jeg at
                     denne teknologien virker lovende, selv om det selvsagt er vanskelig – nærmest
                     umulig – for en statsråd personlig å gjøre en teknologivurdering. 

Det er god dialog mellom Albedo Tech og mitt embetsverk om alle aspekter
                     knyttet til videre utvikling av teknologien. Jeg har selv hatt møte med Albedo
                     Techs representanter i Norge. Det var planlagt et møte med deres amerikanske
                     representanter da jeg var i USA for en uke siden, men fordi de ikke hadde
                     anledning på det tidspunktet jeg kunne, ble ikke det møtet noe av. Men jeg vil
                     gjerne møte dem igjen ved neste anledning. Jeg er også mer enn beredt til å
                     diskutere saken med amerikanske myndigheter, og jeg er beredt til å ta
                     initiativ til å snakke med dem for å få klargjort hvor stor den reelle
                     interessen er på amerikansk side. 

Det er oppmerksomhet om teknologien i USA, og vi vil bidra til å klargjøre hvor
                     stor den er, og hva amerikanerne eventuelt er villig til – på myndighetsnivå –
                     å bidra med. 

Innovasjon Norge har allerede støttet Albedo Tech, og vi har nylig oppfordret
                     Albedo Tech til å fortsette å søke støtte gjennom de ordinære kanalene, som
                     f.eks. Innovasjon Norge. 

Så i sum: Ja, dette er en spennende, ny teknologi som det er all mulig
                     foranledning for å støtte, men også Albedo Tech må gå gjennom de vanlige
                     kanalene for å overbevise fagfolk om betydningen av sin teknologi. Men jeg er
                     villig til å bruke min status som miljø- og utviklingsminister til å være
                     døråpner og ha dialog med amerikanske myndigheter på området. 

