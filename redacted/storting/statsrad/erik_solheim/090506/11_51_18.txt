 Jeg kan vel bekrefte alt spørreren her sier. Jeg mener det er veldig positivt
                     at komiteen legger en klar føring her. Regjeringen oppfatter ikke det som
                     flertallet i Stortingets komiteer sier, som rene meningsytringer. Vi oppfatter
                     det som klare føringer for hva som skal være politikken. Jeg oppfatter de
                     formuleringene som spørreren tar utgangspunkt i, som klare føringer. 

La meg også si at EUs vanndirektiv er et veldig positivt direktiv. Det vil
                     kunne bidra til å drive norsk miljøpolitikk i en grønnere retning. Det vil nok
                     ha større betydning i land som har mye større problemer enn Norge, men generelt
                     har innføring av denne typen direktiv fra EU hatt dramatisk betydning i Europa
                     for forbedring av miljøpolitikken i det enkelte land. Også Norge må ta dette
                     direktivet. Når vi tar det, må vi ta det på alvor og se det som en tilskyndelse
                     til at også vi tar skritt i riktig retning. 





                

