 Jeg kan forsikre at det jeg framfører her, selvsagt er en felles oppfatning fra
                     Regjeringens side. Man skal gå igjennom vannkraftrevisjonene og starte med dem
                     som er viktigst, og der det er størst forbedringspotensial. 

Jeg tror også jeg kan si at det antakelig ikke ville ta mer enn brøkdelen av et
                     sekund for spørreren og meg å bli enige på disse områdene. Jeg føler meg helt
                     trygg på at både Venstre og SV vil være drivkrefter her. Så vil man selvsagt
                     komme opp i samfunnsmessige avveininger, som alle vil forstå, mellom behovet
                     for ren energi fra vannkraft og behovet for minstevannføring. Man vil sikkert
                     også støte på motstand og motsetninger knyttet til ren konservatisme, men den
                     uenigheten får vi ta når den kommer. La det ikke være noen tvil om at
                     Miljøverndepartementet og jeg skal gjøre alt hva vi kan for å få til
                     forbedringer. Men vi må selvsagt velge ut områder der det er størst
                     forbedringspotensial, og der relativ begrenset reduksjon av
                     vannkraftpotensialet gjennom minstevannføring kan gi de beste resultatene. Der
                     må vi starte. 

