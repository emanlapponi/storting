 Siden spørreren som vanlig velger å være sur istedenfor å se de positive
                     mulighetene som verden byr på, så la meg bare gjenta: Jeg er villig til å ha
                     dialog med amerikanske myndigheter. Gjennom den dialogen kan vi klargjøre om
                     amerikanske myndigheter faktisk er beredt til å gjøre det vi hører, å stille et
                     vesentlig beløp til rådighet. Det vil selvsagt også ha betydning for norske
                     vurderinger. For hvis USAs myndigheter velger å satse på noe, er det helt
                     sikkert gjort på basis av en faglig – ikke en personlig/politisk – vurdering,
                     og det vil ha betydning også for vårt svar. 

La meg også nevne det utrolig paradoksale: Et parti som ikke tror at
                     klimaendringer eksisterer, skal fortelle oss at vi skal reise til USA og
                     promotere en teknologi som er for å begrense klimaendring. Det
                     Fremskrittspartiet sier, er jo at vi skal selge til amerikanerne noe
                     amerikanerne ikke trenger – etter Fremskrittspartiets egen oppfatning. 

