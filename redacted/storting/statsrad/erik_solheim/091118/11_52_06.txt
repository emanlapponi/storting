 Ut fra min kontakt med Lofoten-kommunene og deres ordførere har jeg et helt annet
              inntrykk enn det som formidles av spørreren her. Det er et inntrykk av kommuner som
              var betydelig entusiastiske for en verdensarvnominasjon, og som ønsket at det skulle
              skje, og også kommuner som ønsker alle fordelene ved en verdensarvnominasjon, når den
              skal veies opp mot de ulike oljerelaterte spørsmålene og andre spørsmål som kommer i
              forvaltningsplanen. 

Så jeg oppfatter overhodet ikke det at man ønsker en utsettelse, som manglende
              entusiasme eller manglende forståelse for betydningen av verdensarvnominasjonen, tvert
              imot, men det er naturlig at man ønsker, før man tar stilling på vegne av sine
              innbyggere, å ha alle kort på bordet samtidig. Det er en avveining som
              Lofoten-kommunene og til sjuende og sist Stortinget må gjøre om verdensarvnominasjonen
              og de mange turistmulighetene som ligger i Lofoten, versus betydningen av
              oljevirksomhet. 

