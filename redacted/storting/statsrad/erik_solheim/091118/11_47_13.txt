 Jeg må selvfølgelig gjenta at det er olje- og energiministeren som har ansvaret for
              dette politikkområdet. Men selvfølgelig må alle de vesentlige argumentene i saken som
              her framføres, komme fram før man tar en endelig beslutning, slik at man kan avveie
              fordeler og ulemper ved de ulike alternativene. Det at det er meget betydelig lokal
              motstand eller engasjement i slike saker, tror jeg vi alle forstår. Det er sagt at den
              største demonstrasjonen i Oslos historie, muligens med unntak av demonstrasjonene mot
              Irak-krigen og i EU-kampen, var mot kraftledning gjennom Nordmarka. Det var altså i
              1946, et år etter den andre verdenskrig. Man skulle tro, ut fra historiebøkene, at den
              norske befolkning var opptatt av helt andre ting enn kraftlinjer da. Så tilsvarende
              engasjement som det var i Oslo i 1946, er det fullt forståelig at det er i mange
              bygder på Vestlandet knyttet til disse. 





                

