 La meg innledningsvis si at det spørsmålet som her stilles, er blant de viktigste og
              vanskeligste miljøutfordringene Norge vil ha i årene framover. Hvis vi skal bygge ut
              vesentlig ny fornybar energi i Norge, vil et viktig siktemål med det nødvendigvis være
              eksport. Det vil også kreve ledningsnett, og man vil da stå overfor avveininger mellom
              viktige hensyn ved utbygging av ny fornybar energi og de lokale miljøskader som kan
              komme av et ledningsnett. Så dette er et stort og viktig og vanskelig felt. 

De kraftledningene som representanten Lødemel viser til, innebærer betydelige
              naturinngrep. Det er vanskelige saker nettopp fordi hensynet til en sikker
              energiforsyning og produksjon av mer ny fornybar energi nødvendigvis må få
              konsekvenser for miljøet og andre samfunnsinteresser. Jeg har derfor stor forståelse
              for at de planlagte ledningene har skapt stort engasjement og betydelig motstand i
              flere av de kommunene og regionene som kan bli berørt. 

Som det vises til, er disse sakene nå under klagebehandling. Olje- og
              energidepartementet er konsesjonsmyndighet i klagesaker om elektriske anlegg.
              Miljøverndepartementet vil ha en viktig rolle i denne behandlingen, og jeg må be om
              forståelse for at jeg ikke kan uttale meg konkret nå. Jeg kan imidlertid love at
              konsekvensene for landskap, naturmangfold og kulturminner vil bli grundig vurdert før
              det treffes endelige vedtak. 

Jeg vil også forsikre representanten Lødemel om at både olje- og energiministeren og
              jeg er svært bevisst på de miljøutfordringene som er knyttet til nødvendig styrking av
              ledningsnettet i Norge. Regjeringen har fått tilslutning fra Stortinget til en
              strategi for å styrke hensynet til miljø, estetikk og lokalsamfunn i
              kraftledningssaker, og denne skal naturligvis legges til grunn for det videre arbeidet
              med disse sakene. 

