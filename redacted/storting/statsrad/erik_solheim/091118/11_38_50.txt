 Jeg tror ikke jeg skal fortsette en slik pingpong rundt denne statsråden, men
              anerkjenne at et av de mest sentrale problemene i norsk statsforvaltning er at vi har
              en veldig fragmentert stat, hvor de ulike departementene ofte arbeider for ulike mål.
              De ivaretar ulike samfunnsmessige interesser, og disse kan komme i strid med
              hverandre. 

Det å samordne både kommuner, fylkeskommuner, statlige etater, statlige foretak og
              staten som sådan er en svær og vanskelig oppgave. Den samordningsinstansen vi har i
              Norge, heter statsministeren. For øvrig er det en kjempestor utfordring hele tiden å
              få til et bedre samarbeid. Jeg er selvsagt beredt til å engasjere meg i saker hvor
              representanten Helleland eller andre i Stortinget mener det er behov for å gjøre mer
              for å bringe de ulike instansene sammen. 

