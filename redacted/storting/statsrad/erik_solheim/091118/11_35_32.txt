 Jeg har registrert – jeg har riktignok vært i utlandet – at det har vært en
              omfattende diskusjon om statsråden ved Statsministerens kontor. Dette ligger under
              mitt ansvarsområde, og det er derfor jeg som svarer. 

I St.meld. nr. 26 for 2006–2007, Regjeringens miljøpolitikk og rikets miljøtilstand,
              og i tidligere meldinger som St.meld. nr. 23 for 2001–2002, Bedre miljø i byer og
              tettsteder, og St.meld. nr. 31 for 2002–2003, Storbymeldingen, er det lagt vekt på at
              statlig virksomhet skal bygge opp under lokale planer og strategier for by- og
              tettstedsutvikling, når planene er i samsvar med nasjonal politikk. Dette er føringer
              som fylkesmennene i tildelingsbrevene er bedt om å følge opp i regionale og lokale
              arealplaner. 

Likevel oppstår det konflikter og uklarheter i møtet mellom kommunen som
              planmyndighet og staten som grunneier og sektoransvarlig. 

Miljøverndepartementet og Statsbygg har samarbeidet om hvordan staten best kan feie
              for egen dør også ved lokalisering av statlige virksomheter. Samarbeidet har resultert
              i en rapport som forelå i august i år. Rapporten inneholder en samling av eksempler på
              statlig lokalisering i byer og tettsteder. Eksemplene er valgt ut i dialog med de
              statlige foretakene. La meg legge til at flere av dem var fra representantens
              hjemfylke og var lokalisert, ifølge den rapporten, nettopp i Drammen, som hadde et par
              av de beste eksemplene på hvordan man legger statlige virksomheter i sentrum av byen
              på en positiv måte. 

Rapporten viser at det kan bli gode løsninger, særlig der kommunene nytter
              kommuneplanen aktivt for å påvirke lokaliseringen. Den påpeker imidlertid at de
              statlige virksomheters egne mål blir prioritert. Virksomhetene opplever ofte de
              nasjonale målene som hindringer, i stedet for at man ser hvilke muligheter og positive
              effekter en god lokalisering kan innebære. 

En hovedutfordring er å få innarbeidet de nasjonale målene bedre i de statlige
              virksomheters målstruktur og interne prioriteringer. 

Jeg vil som ansvarlig for plandelen i plan- og bygningsloven ta til orde for felles
              nasjonale retningslinjer som kan innarbeides i styrende dokumenter for statlige
              virksomheter og foretak. Det er vesentlig at statlige virksomheter skal rette seg
              etter de overordnede målene for miljøvennlig by- og stedsutvikling. Dette innebærer
              bl.a. at virksomhet med mange ansatte og stort publikumsbesøk gjøres lett tilgjengelig
              ved å lokaliseres sentralt i byene, der det er god kollektivdekning. 

