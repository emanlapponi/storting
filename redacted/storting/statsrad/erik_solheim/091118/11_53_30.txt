 Mitt inntrykk er at det er delte meninger i Lofoten, som alle andre steder i Norge,
              knyttet til en eventuell oljeboring. Våre to partiers representanter i de ulike
              kommunestyrene i Lofoten har vidt forskjellige syn på det. Det samme gjelder en rekke
              andre partier. Det er rett og slett forskjellige oppfatninger i Lofoten om spørsmålet.
              Det at Lofotens ordførere gjør det som ledere normalt i en slik situasjon gjør, nemlig
              å ønske alle fakta på bordet – alle de forskjellige tingene man må veie opp mot
              hverandre – før man tar endelig stilling, anser jeg som helt naturlig og noe
              demokratiske ledere svært ofte og naturlig gjør. Man må til slutt veie dette mot
              hverandre. Det vil bare være en fordel for den prosessen at alt arbeidet med
              nominasjonen er kommet så langt som det kan komme, slik at man ikke taper unødig tid
              hvis vi skulle bestemme oss for å sende en søknad, og slik at man har alle
              konsekvenser – og jeg vil si alle de enorme fordelene ved en slik verdensarvnominasjon
              – på bordet når man tar endelig stilling. 





                

