 Miljøverndepartementet startet arbeidet med en mulig nominasjon av Lofoten-området
              til UNESCOs verdensarvliste på bakgrunn av initiativ fra og politiske vedtak i fem av
              seks kommuner i Lofotoen-området i 2004. Direktoratet for naturforvaltning fikk den
              30. mars 2005 i oppgave å utarbeide nominasjonen/søknaden for Miljøverndepartementet,
              et arbeid som er veldig omfattende på grunn av de kravene UNESCO og det internasjonale
              samfunnet setter til dokumentasjon, begrunnelser og sammenlignende analyser. Arbeidet
              ble igangsatt etter oppstartmøte den 22. august 2005 med statsråd Knut Arild Hareide,
              i Bondevik II-regjeringen. I september samme år vedtok den sjette og siste kommunen,
              Vågan, å støtte nominasjonen. Jeg deltok selv i forskjellige møter med
              Lofoten-kommuner i sakens anledning. 

Søknaden var tenkt ferdigstilt fra norsk side i desember i år. Direktoratet for
              naturforvaltning var derfor kommet svært langt i dette arbeidet da Lofotrådet i
              september i år i vedtak uttrykte ønske om å vente med nominasjonen inntil
              forvaltningsplanen for Barentshavet og havområdene utenfor Lofoten er oppdatert. 

Lofotrådets vedtak tas til etterretning av Miljøverndepartementet. Det ble imidlertid
              ikke vurdert som en effektiv bruk av ressurser og kompetanse å avslutte et stort
              nominasjonsarbeid rett før det ble ferdigstilt. Direktoratet for naturforvaltning fikk
              derfor i brev den 2. november i år beskjed om å ferdigstille nominasjonen/søknaden
              ifølge opprinnelig tidsplan så langt det lar seg gjøre innenfor de rammer og
              begrensninger vedtaket i Lofotrådet legger for prosessen. Direktoratet for
              naturforvaltning er bedt om å sluttføre samarbeidet med eksterne faginstitusjoner og
              klargjøre oversending av søknadsmateriale som er utarbeidet i prosjektperioden. Det
              vil da foreligge et best mulig grunnlag for å vurdere den dokumentasjonen og de
              analyser som er framskaffet gjennom nominasjonsprosessen i sammenheng med arbeidet med
              forvaltningsplanen. 

Dersom berørte kommuner i Lofotrådet endrer sine politiske vedtak, vil departementet
              gjøre en ny vurdering av om det på det tidspunkt fortsatt er relevant å nominere
              Lofoten-området. 

Den motsetningen mellom nominasjonsprosessen og arbeidet med forvaltningsplanen som
              indikeres i spørsmålet, eksisterer derfor ikke. Jeg ser derfor ingen grunn til å ta
              initiativ utover det som er beskrevet, for å kunne håndtere de to prosessene i
              sammenheng på en god måte. 

