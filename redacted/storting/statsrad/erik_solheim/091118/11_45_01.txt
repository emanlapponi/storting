 Det er en selvfølge at alle de negative virkningene av et slikt ledningsnett, som her
              trekkes fram, må være med i den totalvurderingen som må gjøres før man trekker en
              konklusjon. Jeg tror vi allerede nå må se i øynene at mange av de nye fornybare
              energikildene som vi i Norge ønsker å bygge ut, nettopp har denne typen avveininger i
              seg. Det finnes ikke en eneste ny fornybar energikilde som er konfliktfri, slik noen
              av og til synes å mene i debatten. Selv noe så fint som solenergi er enormt
              arealkrevende. Vindkraft vil alle ha, men ikke nødvendigvis på hvert eneste sted. En
              stor utbygging av fornybar energi i Norge vil føre med seg et betydelig ledningsnett,
              som enten må gå i jord- og sjøkabler, som er vesentlig dyrere, eller i luftkabler, som
              har mange av de motargumentene mot seg som Lødemel trekker fram. 

Så jeg vil bare varsle at dette kommer til å bli en av de vesentlig store
              miljødebattene i Norge framover, og det kan bare skje på basis av at alle argumentene
              kommer fram i full åpenhet før det trekkes konklusjoner. 

