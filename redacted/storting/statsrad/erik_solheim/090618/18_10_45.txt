 La meg først si at Mosambik er jo en av Afrikas store suksesshistorier de siste 15
                  årene. Etter en av Afrikas aller blodigste borgerkriger sitter nå både Frelimo og
                  Renamo, de to partiene – frontene i borgerkrigen – sammen i parlamentet og
                  utkjemper sine kamper på fredelig vis. Det er et av de landene som stadig får
                  premie i afrikansk målestokk for demokratisk skifte fra en statsleder til en
                  annen, noe som jo ikke er en selvfølge i mange afrikanske land, og det er et av de
                  landene i Afrika som har hatt den høyeste økonomiske veksten de siste 10–15 årene,
                  om enn fra et ekstremt lavt utgangspunkt. Så hvis man skal velge seg et land som
                  er en opplagt kandidat for å drive budsjettstøtte, kommer Mosambik utvilsomt
                  veldig høyt på den lista: demokratisk, fredelig, politisk stabilt og med økonomisk
                  framgang. 

At det er korrupsjon i Mosambik som i alle andre fattige land, for den del rike
                  land, er helt opplagt. Men hvis vi i det hele tatt skal vurdere budsjettstøtte, og
                  det sprang jo ut av Paris-erklæringen som Stortinget hadde et positivt forhold
                  til, hvor giverne skal harmonisere sin atferd, er det vanskelig å tenke seg noen
                  tydeligere kandidat i Afrika enn Mosambik. 

Når det er sagt, er det fantastisk bra at Riksrevisjonen har tatt opp dette
                  arbeidet, og ikke minst at den har samordnet seg med riksrevisjoner i andre land.
                  Det er nettopp den typen harmonisert arbeid fra giverne som vil gi større tyngde
                  når resultatene framlegges. 

Datakvaliteten er selvsagt svak på mange områder i et land som Mosambik. De har
                  ikke det statistiske materiale som Norge har. Men de tre funnene som
                  Riksrevisjonen har lagt fram, er viktige funn – og saksordføreren var inne på dem
                  – øke bruken av elektroniske finansforvaltningssystemer, giverne bør gjøre mer
                  aktiv bruk av rapporter fra nasjonale revisjonsinstitusjoner, og giverne bør
                  sammen med myndighetene treffe tiltak for å sikre kvaliteten på
                  oppfølgingsinformasjonen. Dette vil vi selvsagt følge opp gjennom vår ambassade i
                  Maputo og i samarbeid med alle de andre giverne som er inne både i bilaterale
                  programmer og i budsjettstøtte i Mosambik. 

Morten Høglund spurte om hva vi vil gjøre for å følge opp korrupsjonsspørsmålene.
                  Norge er en internasjonal drivkraft i å ta opp dette i alle sammenhenger – jeg tar
                  opp disse spørsmålene i en serie multilaterale og bilaterale sammenhenger. Senest
                  i dag la det såkalte Kapitalfluktutvalget fram sin rapport, og vi venter en bred
                  debatt om den og om hvilke tiltak den bør føre til, både i fattige land og i
                  Norge. For det er et samordnet internasjonalt økonomisk system som gjør korrupsjon
                  mulig. Innenfor den rammen vil vi selvsagt også ta opp korrupsjonsspørsmål i
                  Mosambik sammen med andre givere. Det er et hovedanliggende for Norge i enhver
                  dialog med andre givere, og vi vil ta det opp med Mosambiks myndigheter med
                  tydelige krav, og se det som en selvfølge at alle bistandsprogrammer,
                  budsjettstøtte, bilaterale programmer og for den del programmer gjennom frivillige
                  organisasjoner skal ha nulltoleranse for korrupsjon, også i land hvor korrupsjon
                  ellers er en stor del, en farlig del, av samfunnsstrukturen. 

