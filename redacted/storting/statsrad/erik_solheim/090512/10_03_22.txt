 Vi er snart halvveis i et skjebneår, hvor det på den internasjonale dagsordenen
                  egentlig bare er to retter: finanskrise og klimakrise. Alle tegn tyder på at
                  klimaendringene går mye fortere enn vi har trodd, men likevel har den økonomiske
                  krisen stilt verdens ledere overfor andre og veldig akutte utfordringer. Det som
                  gir håp, er at EU ikke skyver klimaproblemet til side, men gjennom sine
                  klimapakker fastholder at krisepolitikken også skal innfri klimamål. Det er også
                  håpefullt at innsettelsen av president Obama i januar gir en helt ny giv i
                  amerikansk klimapolitikk, og det gir håp om at USA blir den positive kraften i
                  klimaarbeidet som verden så sårt trenger. Om sju måneder er verdens fokus rettet
                  mot København, der vi forhåpentlig avrunder dette året med undertegning av en ny
                  og ambisiøs klimaavtale. 

Tiden er definitivt ute for dem som har ment at de menneskeskapte klimaendringene
                  var en vitenskapelig misforståelse, eller, enda verre, et bestillingsverk fra
                  vitenskapelige nikkedukker. Bare siden klimaforliket ble undertegnet i januar i
                  fjor, har forskningen vist at situasjonen er enda mer alvorlig enn vi da trodde.
                  En stor forskerkonferanse i København i mars oppsummerte nyere forskning fra tiden
                  etter FNs klimapanels fjerde hovedrapport. Forskerne la fram alarmerende
                  resultater som tyder på at klimaendringene skjer raskere enn klimapanelet beregnet
                  i 2007, med bl.a. større oppvarming og havnivåstigning. Debatten i verden i dag er
                  bare én: Hva gjør vi med dette gigantiske problemet som menneskeheten står
                  overfor? 

Temperaturen i Arktis stiger to til tre ganger raskere enn det globale
                  gjennomsnittet. På et århundre har den økt med gjennomsnittlig 2 °C. Det er ett av
                  flere tegn som bør gjøre oss bekymret. Sjøisen har de siste tiårene trukket seg
                  betydelig tilbake og blitt vesentlig tynnere. Breene minker. De fleste steder
                  smelter og forsvinner snødekket tidligere om våren enn før. Endringer i klima- og
                  isforhold påvirker allerede dyrelivet og urbefolkningenes muligheter til å drive
                  tradisjonell jakt og fiske i mange områder. Også i Antarktis er det registrert
                  betydelig temperaturøkning de siste 50 årene. Forskerne oppdaterte meg om dette da
                  vi samlet mange av verdens miljøvernministre i Antarktis på den norske
                  Troll-stasjonen i februar. I april ble det rapportert at en iskappe på størrelse
                  med Jamaica brøt seg løs fra Wilkinsbreen i Vest-Antarktis – eller for å ta en
                  norsk sammenlikning: en iskappe så stor som Østfold, Vestfold og Akerhus til
                  sammen brøt løs og fløt ut i havet. 

Men mer alvorlig, iallfall på kort sikt, enn nedsmeltingen i Arktis og Antarktis
                  er nedsmeltingen av de store breene som forsyner Kina og India med vann.
                  Ismassivene i Himalaya har et dekningsområde for kanskje 1,3 milliarder mennesker.
                  En elv som Ganges vil gå over til å bli en delårselv hvis den ikke lenger blir
                  forsynt fra breer, men bare er en monsundrevet elv – med helt gigantiske
                  konsekvenser for jordbruket og for de mange menneskene som bor rundt Ganges.
                  Tilsvarende gjelder mange av de andre store elvene i Asia. 

Havet har absorbert over halvparten av de økte utslippene av karbondioksyd til
                  atmosfæren. Slik har havet lenge vært en buffer mot klimaendringene. Dette har
                  samtidig gjort at havet har blitt merkbart surere, noe som kan få dramatiske
                  konsekvenser for havmiljøet og livet i havet. Samtidig ser vi også at den
                  oppvarmingen som har skjedd i havet, gjør at havet nå tar opp mindre
                     CO

2

 enn før – og dermed svekkes karbonkretsløpet. 

Klimaendringene vil føre til mer tørke der det fra før av er tørt. Tørke vil bl.a.
                  kunne gi flere skogbranner, som de katastrofale brannene vi så i Australia
                  tidligere i år. Med forørkning i Afrika ventes det at jordbruksproduksjonen kan
                  falle med over 30 pst. Andre steder vil økt vann og nedbør skape problemer i form
                  av flom, sykloner og ødeleggende stormer. 

Dette kan bare bli noen korte inntrykk av de drastiske endringene kloden står
                  overfor. Men la meg også legge til at klimaendringene er en økende trussel mot
                  naturmangfoldet. Opptil 30 pst. av artene på jorda står i fare for å bli utryddet
                  dersom temperaturen øker med mellom 1,5° og 2,5°. La oss minne oss selv på at vi
                  nå er inne på spor som vil gi en mye større oppvarming enn dette. For å oversette
                  det til norske forhold: Fjellet er en del av den norske folkesjela. Villreinen er
                  en art som vil kunne få dårligere levevilkår. Varmere og fuktigere klima om
                  sommeren vil gjøre at reinen blir mer påvirket av sjukdommer og parasitter, og
                  mildere vintre vil gi mer ising som gjør at reinen får det vanskeligere med å
                  skaffe seg mat. Rovfuglene kan være truet når klimaendringene virker direkte inn
                  på matfatet deres gjennom økte svingninger i smågnagerbestanden. Men også når vi
                  ser ut over kysten – og Norge har mye kyst – har vi allerede sett massedød av
                  sukkertare. Dette skyldes sannsynligvis en kombinasjon av oppvarming av havet –
                  det er snakk om en art som er helt spesialisert mot bestemte temperaturer – og
                  lokal påvirkning fra nedslamming og avrenning. Kombinasjonen av dette er en
                  dødstrussel mot sukkertaren. Vi ser mye av det samme når det gjelder korallrevene.
                  Forsuring av havene er en sterk trussel mot korallrevene, og på toppen av det
                  kommer lokalt stress som vi på ulike måter påfører dem. Det var også en av
                  grunnene til at korallrevene fikk en så sentral plass, sammen med tareskogen, i
                  forvaltningsplanen for Norskehavet, som vi nettopp la fram. 

Tap av arter er alvorlig i seg selv, men det er også et tydelig tegn på en
                  svekkelse av økosystemene, av selve grunnlaget for menneskenes liv og velferd.
                  Samtidig er bevaring av naturmangfoldet en del av løsningen på klimautfordringene.
                  Våtmarker gir flombeskyttelse. Mangrover og korallrev gir kystbeskyttelse.
                  Naturlig vegetasjon holder på jordmasser og forhindrer ras. Et bredt genetisk
                  mangfold gir beskyttelse til matproduksjon og grunnlag for tilpasning til et
                  endret miljø gjennom naturlig seleksjon. Utnyttelse av de naturlige
                  forsvarsverkene er den beste formen for beskyttelse mot klimaendring, og på sikt
                  den billigste. En bærekraftig forvaltning av økosystemer må derfor styrkes for å
                  sikre at økosystemene får best mulig bufferkapasitet og tid til å tilpasse seg de
                  endrede miljøforholdene. Kortsiktig avkastning i form av ulike inngrep må veies
                  mot framtidas behov. Dessuten gjelder det samme for nesten alle
                  naturmangfoldstiltak som for klimatiltak: Det koster langt mindre å sette i verk
                  nødvendige tiltak nå, enn å betale for konsekvensene senere. 

Vi mener det er viktig å styrke samspillet mellom de tre Rio-konvensjonene om
                  klima, biomangfold og forørkning. Velfungerende økosystemer er selve grunnlaget
                  for overlevelse på denne kloden. 

La meg oppsummere det jeg har sagt til nå: Planeten Tellus vil bestå selv med
                  drastisk klimaendring, men drastisk klimaendring er en meget alvorlig trussel mot
                  plante- og dyreliv og potensielt en dødelig trussel mot menneskene på jorda. 

Den krisen som startet med et sammenbrudd i det amerikanske finansmarkedet, har nå
                  bredt seg til nær sagt hele verden. Millioner av mennesker har mistet jobben. Også
                  i Norge har mange fått en hverdag preget av usikkerhet. Regjeringen står sammen
                  med andre lands regjeringer overfor en enorm oppgave: å begrense skadevirkningene
                  av krisen og få økonomien tilbake på sporet – tilbake på sporet, men ikke tilbake
                  på det gamle sporet. Det må ikke bli sånn at når veksten igjen får tak, er alt ved
                  det gamle. Krisepolitikk kan og skal ha en grønn profil i alle de spørsmål vi tar
                  tak i. Det har Regjeringen vist med den tiltakspakken vi la fram i januar. Da
                  plusset vi på med mye penger til energieffektivisering i bygg, til jernbane, til
                  ladestasjoner for elbiler og til gang- og sykkelveier. Vi må ha som ledestjerne
                  innen den nye grønne krisepolitikken den generasjonen av politikere ledet av
                  Franklin D. Roosevelt som omformet krisen på 1930-tallet til en ny gigantisk
                  mulighet, og som ut av den krisen skapte en ny sosial kapitalisme med
                  alderspensjon, inngrep i markedet, velferdsstater, osv. Akkurat det samme må vi
                  gjøre nå: gjennom krisen omforme samfunnet til en grønnere økonomi. 

Jeg er enig med den sveitsiske forfatteren Max Frisch som en gang sa: «Krise er en
                  produktiv tilstand. Man må bare fjerne bismaken av katastrofe.» Finanskrisen har
                  vist at regjeringer over hele verden kan handle med besluttsomhet og kraft – hvis
                  de bare vil. Klimaendringene vil gi større og mer langsiktige skader enn
                  finanskrisen. Stern-rapportens regnestykke er ikke forandret. Det er langt
                  billigere for verden å kutte utslippene nå enn å skyve problemene foran seg og
                  vente og så bære kostnadene ved framtidige klimaendringer. 

Det som gjør klimaendringene vanskelige å håndtere, er at de rammer urettferdig.
                  De er utrettferdige på tvers av generasjoner og på tvers av landegrenser. De
                  største problemene rammer de fattigste landene, mens de historisk er skapt av den
                  rike verden. Og de rammer her og nå. I all kontakt vi har med kinesiske og indiske
                  ledere sier de bare: Kom ikke og fortell oss om klimaendring. Klimaendringen er en
                  større trussel for India for enn den er for Europa, den er en større trussel for
                  Kina enn den er for Nord-Amerika. Vi er sammen i dette, vi må bare ha en
                  rettferdig internasjonal avtale. 

FNs klimapanel har nylig vedtatt å lage en spesialrapport om katastrofer og
                  ekstremvær etter forslag fra Norge. Katastrofer og ekstremvær vil være et større
                  problem for andre land enn for Norge, men det vil også kunne ramme vårt land.
                  Denne rapporten vil bidra til kunnskap bl.a. om forebygging av konsekvenser av
                  ekstremvær. 

I Norge har Regjeringen denne våren lagt fram både en utviklingsmelding og en
                  melding om norsk utenrikspolitikk som begge setter klima som et helt sentralt
                  element på dagsordenen – både i utviklingspolitikken og i utenrikspolitikken. Her
                  framheves sammenhengene i vår politikk. Vi viser hvordan klimautfordringene er
                  grunnleggende i utviklingspolitikken, og hvordan klima og energipolitiske
                  interesser inngår som en helt avgjørende del av norsk utenrikspolitikk. 

Noen kritiserer fortsatt Regjeringen for å bruke bistandsmidler på klimatiltak.
                  Jeg er og blir helt uenig i denne kritikken. Løser vi ikke klimakrisen, vil den
                  over tid kraftig forsterke verdens fattigdomsproblemer, i en slik grad at de blir
                  uoverkommelige. Gjør vi ikke betydelige framskritt for å løse verdens
                  fattigdomsproblemer, vil svært mange utviklingsland verken kunne eller ville være
                  med på en internasjonal forpliktende klimadugnad. 

– Beklager stemmen, president, jeg har pådratt meg et eller annet. Jeg har ikke
                  vært i Mexico, og har heller ikke gitt klem til noen som kom fra Mexico, slik som
                  Barack Obama åpenbart snakket om her om dagen! 

Verden står overfor en særlig utfordring i år. Etter stor dramatikk på Bali i
                  2007, ble det enighet om veikartet som fører fram til København og klimatoppmøtet
                  i desember. Regjeringens fremste mål for København-møtet er enighet om en ambisiøs
                  global klimaavtale, et virkelig gjennombrudd i klimakampen. Men dette er
                  vanskelig, for siden 1970 har verden sett en voldsom vekst i energiproduksjon og
                  transport. De globale utslippene har økt med hele 70 pst. fra 1970 og fram til i
                  dag, og utslippene fortsetter å øke raskt. Dette står i veldig skarp kontrast til
                  de reduksjoner vi vet må til for å unngå de mest ødeleggende klimakonsekvensene.
                  Da må de globale utslippene ikke øke, men tvert imot reduseres med 50–85 pst.
                  innen 2050. Det betyr at veksten må stanses, så må vi ha reduksjon, og
                  utslippskurvene må snu i løpet av veldig få år. 

En slik reduksjon vil kreve en teknologisk revolusjon. Dette er en omveltning som
                  industrilandene må lede, men som også krever at de største utviklingslandene
                  bidrar. Industrilandene, som bare har 20 pst. av verdens befolkning, står for
                  nesten halvpartene av verdens utslipp, men utviklingslandenes bidrag vil øke i
                  årene framover som følge av en kombinasjon av økonomisk vekst og befolkningsvekst.
                  Det aller meste av den globale utslippsveksten de nærmeste årene, fram mot 2030,
                  er forventet i utviklingsland. 

For å få til de nødvendige reduksjonene i utviklingslandenes utslipp må
                  industrilandene være villig til å komme opp med betydelig ny finansiering,
                  samtidig som utviklingsland selv må bidra basert på sine forutsetninger.
                  Utviklingslandene må gis rom til økonomisk vekst slik at de kan redusere
                  fattigdommen, bl.a. ved at en mye større del av verdens befolkning får tilgang til
                  elektrisitet basert på klimavennlige teknologier. Det er flott at elektrisiteten
                  er fornybar, og at den f.eks. kommer fra solceller. Jeg var nettopp og besøkte
                  Rampura, en landsby i India, hvor det norske firmaet Scatec Solar har
                  elektrifisert landsbyen ved hjelp av solceller. Det er et prosjekt som India og
                  Norge i fellesskap, privat og offentlig, vil forsøke å rulle ut i mange flere
                  landsbyer med det siktemål at det skal kunne være et bredt tilbud til indiske
                  landsbyer om å bli solcellebasert – et godt og enkelt eksempel på noe mange andre
                  også bidrar til. 

EU og Norge har foreslått klare og ambisiøse reduksjonsmål for seg selv og anslag
                  for nødvendige utslippsreduksjoner for industrilandene samlet. Men mange
                  industriland sitter fortsatt på gjerdet. For utviklingslandene bekrefter dette
                  dessverre mangel på vilje og handlekraft. Store utviklingsland ønsker ikke å påta
                  seg bindende utslippsforpliktelser, og i hvert fall ikke før de ser hva de rikeste
                  industrilandene legger på bordet. 

Jeg snakket tidligere i år med Obamas mest sentrale rådgivere i klimapolitikken,
                  og jeg føler meg trygg på at USA vil spille en ledende rolle fram mot
                  København-møtet. Vi så et godt eksempel på hvilken kolossal rolle og betydning USA
                  har da verdens miljøvernministre møttes i Nairobi i februar. Fram til det møtet
                  hadde det vært et klart nei fra hele verden til å innføre et globalt forbud mot
                  kvikksølv. Norge hadde tatt det opp. Vi fikk med oss EU, og så fikk vi med oss
                  Afrika, men alle sa: Ta det ikke opp her. Så snudde USA. De amerikanske
                  forhandlerne smilte 360 grader rundt hodet da de endelig fikk lov til å legge fram
                  det de selv mente, og ikke det Bush mente. Og i løpet av et moment var hele
                  verdens situasjon når det gjaldt kvikksølv, forandret. En grunn til det var
                  selvsagt at man ikke lenger kunne gjemme seg i skyggen bak USAs forrige president.
                  Den skyggen var bred. Det var mange land som gjemte seg i den. Det var også norske
                  politikere som gjemte seg i den skyggen. Men den skyggen er ikke lenger til stede,
                  og det er ikke lenger mulig å gjemme seg bak USA for dem som ikke vil bevege seg
                  på klimaområdet. Klima er vanskeligere enn kvikksølv, men dette demonstrerer USAs
                  nøkkelrolle. 

Kina og USA, de to klart største utslippslandene uten forpliktelser, sitter med
                  nøkkelen til resultater i København. Forholdet mellom Kina og USA i
                  klimapolitikken er komplisert, men samspillet mellom disse, som en del kaller G2,
                  vil være sentralt for det endelige resultatet. Det var derfor et veldig godt tegn
                  at utenriksminister Hillary Clinton satte finanskrise og klima øverst på
                  dagsordenen under sitt besøk i Kina i år, og fikk til en god dialog om disse helt
                  sentrale spørsmålene. Andre u-land er også viktige. Land som har en sterk stemme i
                  forhandlingene, er land som Sør-Afrika, Brasil og India i tillegg til Kina. 

Norge arbeider for en ambisiøs, ny global klimaavtale som har som utgangspunkt at
                  den globale gjennomsnittstemperaturen ikke skal øke med mer enn 2 °C fra
                  førindustrielt nivå. Det er helt nødvendig å understreke at selv om vi skulle nå
                  dette som i forhandlingene framstår som et ambisiøst mål, vil det likevel ha svært
                  dramatiske konsekvenser. I allerede flomutsatte områder som Bangladesh, for å ta
                  det landet som eksempel, vil det gå fra vondt til verre. To grader vil bety at
                  store arealer vil bli oversvømt. Ved så lite som 50 cm havnivåstigning – som er
                  vesentlig mindre enn hva vi frykter vil komme – vil mer enn 17 millioner mennesker
                  måtte evakueres. Når vi vender blikket mot oss selv, vil også Norge måtte belage
                  seg på betydelig mer nedbør, selv om vi antakelig kommer heldigere ut av
                  klimaendringene enn mange andre land. Togradersmålet krever et internasjonalt
                  klimaregime som samlet sett er mye mer ambisiøst enn dagens regime som for lengst
                  er innhentet av virkeligheten. Klimaregimet må være basert på den til enhver tid
                  gjeldende vitenskapelig kunnskap, ikke på hva vi kan gjøre og hva vi har lyst til
                  å gjøre, men på hva vi må gjøre – basert på den samlede sum av verdens beste
                  vitenskapsmennesker. Alle land og sektorer må omfattes av en ny avtale med
                  effektive etterlevelsesmekanismer. For industrilandene må det settes tallfestede
                  mål, slik Norge og EU har gjort. Utviklingsland med store og raskt voksende
                  utslipp må ta sin del av ansvaret ved å forplikte seg til å tilrettelegge for at
                  den forventede veksten i deres egne utslipp blir betydelig redusert. Det sporet vi
                  nå er inne på, vil lede til fire–fem graders temperaturstigning i løpet av det
                  århundret vi allerede er godt inne i, med helt ufattelige konsekvenser for
                  menneskeheten. Derfor må vi snu. Togradersmålet er sentralt, selv om det kommer
                  til å være vanskelig å innfri. 

For å oppnå slike utslippsreduksjoner må det etableres en global incentivstruktur
                  der utslippsreduksjoner lønner seg økonomisk. Det viktigste ved dette er å
                  etablere en internasjonal pris på CO

2

gjennom et globalt
                  karbonmarked. 

Eksisterende klimateknologi må tas i bruk i full skala. Analysene til bl.a. FNs
                  klimapanel og Det internasjonale energibyrået viser at vi må satse på både økt
                  energieffektivisering med tilgjengelig teknologi, økt fornybar energiproduksjon og
                  ny teknologi på det området, og samtidig introduksjon av helt nye teknologier. En
                  slik ny teknologi er karbonfangst og -lagring. 

Karbonfangst og -lagring for kraftproduksjon er viktig for å innfri Norges egne
                  framtidige utslippsforpliktelser. Målet for den teknologien som vi utvikler på
                  dette området, er at den skal bidra til betydelig reduksjon av
                  CO

2

-utslipp også utenfor Norge. Det som startet som et norsk nasjonalt
                  kompromiss, har fått en global betydning som det er stor interesse for. Men
                  kostnadene i dag for denne teknologien er for høye. Det brukes for mye energi på å
                  skille ut karbon, eventuelt for å lagre det til at vi er i stand til å få til et
                  kommersielt marked for karbonfangst og -lagring. Det er situasjonen nå, men vi
                  arbeider hardt for å løse dette.

 Derfor satser vi sterkt på teknologi
                  langs hele teknologikjeden når det gjelder CO

2

-håndtering – fra
                  forskning og utvikling til bygging av renseanlegg i fullskala. Norge har ledende
                  forskningsmiljøer og vil derfor satse tungt på forsknings- og utviklingsprogrammer
                  for å sikre bevilgninger til dette arbeidet. For å illustrere hvor langt framme
                  Norge er, vil jeg trekke fram at SINTEF skal lede EUs nyeste forskningsprosjekt på
                     CO

2

-håndtering i kull- og gasskraftverk, et prosjekt som har 14
                  partnere fra åtte land. Og selv om CO

2

-fangst fra gassproduksjon er
                  viktig, er det klart at den globale betydningen ligger aller mest i å få til dette
                  for kull. 

Vi bygger et europeisk teknologisenter på Mongstad for å utvikle, teste og
                  kvalifisere ny teknologi for fangst av CO

2

 fra røykgass. Dette
                  teknologisenteret vil bidra til omfattende læring, som vil få internasjonal
                  betydning for framtidige anlegg. 

Norge har som ett av få land også mulighet til å ta det første viktige skrittet
                  over til fullskala. Det er aldri før bygd et anlegg for fullskalafangst av
                     CO

2

 fra kraftproduksjon noe sted i verden. Det er ingen tvil om at
                  dette både er kostbart og teknologisk krevende. Dette skal vi likevel få til på
                  Mongstad! Prosjektet vil, sammen med teknologisenteret, føre til omfattende
                  teknologiutvikling. Her avventer vi selvsagt et fruktbart samarbeid med EU-land,
                  USA, Australia og andre som planlegger parallelle løp – i konkurranse, men også i
                  fruktbart vitenskapelig samarbeid. 

Også på Kårstø har staten engasjert seg for å få på plass
                  CO

2

-håndtering. Når gasskraftverket der går for fullt – som det jo bare
                  gjør til tider – er det et av Norges aller største punktutslipp. Her vil et
                  renseanlegg gi viktige erfaringer til senere prosesser. I tillegg oppnår man å
                  rense et stort punktutslipp. 

Internasjonalt har det i lang tid vært en debatt om sikkerheten ved lagring av
                     CO

2

. Norge har hatt en pådriverrolle for å få på plass et godt
                  regelverk for miljømessig sikker geologisk lagring, bl.a. gjennom
                  havmiljøkonvensjoner, som Miljøverndepartementet har ansvar for. EU har nå oppnådd
                  enighet om et nytt lagringsdirektiv, som langt på vei er basert på regelverk
                  utviklet under havmiljøkonvensjonene, og som ellers reflekterer det eksisterende
                  regelverket for virksomhet offshore på en god måte. Dette regelverket vil bli
                  gjennomført i Norge. La meg legge til at for å spre kunnskap om
                  CO

2

-håndtering og for å diskutere både teknologigjennomføring og
                  lagringssikkerhet inviterer statsministeren til en høynivåkonferanse i Bergen mot
                  slutten av måneden, som vil bidra til å sette spørsmålet ytterligere på den
                  globale dagsordenen. 

Norge arbeider for at et nytt globalt klimaregime skal omfatte utslipp fra både
                  internasjonal skipsfart og internasjonal luftfart. Klimagassutslippene fra
                  internasjonal transport er i kraftig vekst. Det er tall som kan tyde på at
                  utslippene fra norskeide skip i forskjellige registre i størrelse tilsvarer
                  omtrent alle andre utslipp fra Norge – det illustrerer størrelsesforholdene her.
                  Under enhver omstendighet er det store utslipp fra norske skip. Men vi samarbeider
                  godt med rederinæringen om å forsøke å gjøre noe med dette. Globalt utgjør
                  internasjonal skipsfart 2–3 pst. av de samlede klimagassutslippene. Norge har nå
                  lagt fram forslag om hvordan skipssektoren skal inkluderes i et nytt globalt
                  klimaregime. Det er et område der vi blir lyttet til siden vi er en stor og
                  moderne skipsfartsnasjon. Det norske forslaget innebærer at det fastsettes et
                  utslippsmål for skipssektoren, og at den internasjonale sjøfartsorganisasjonen IMO
                  utformer virkemidler for å nå et sånt mål. 

En gang het det: «Vår ære og vår makt har hvite seil oss bragt». Mitt håp er at
                  ære og makt heretter skal komme fra den samme driftigheten og dristigheten –
                  anvendt på miljøutfordringene. Vår flåte bør være den «hviteste» i verden i
                  miljøforstand. 

Polarområdene er et annet felt hvor Norge har et særlig ansvar. Roald Amundsen var
                  den første på Sørpolen, i 1911, og han ble også den første til å nå Nordpolen, i
                  1926. Mens Amundsen nådde Nordpolen med luftskipet «Norge», brukte Børge Ousland
                  og Erling Kagge pulk og ski da de nådde polpunktet i 1990. Frykten nå er at
                  framtidige polfarere til Nordpolen vil måtte bruke båt. For et par uker siden
                  inviterte utenriksminister Jonas Gahr Støre nobelprisvinner Al Gore til en
                  ministerkonferanse i Tromsø om issmelting. Fokus ble her satt på sammenhengen
                  mellom nedsmelting av is i Arktis og i Antarktis og global nedsmelting av breer,
                  ikke minst med vekt på Himalaya-platået, men også på Andesfjellene og andre
                  steder. Det ble nedsatt en internasjonal ekspertgruppe som skal skrive en rapport
                  om issmelting globalt. La meg nevne at min svenske kollega, utviklingsminister
                  Gunilla Carlsson fra det svenske høyrepartiet, kom tilbake fra nettopp
                  Andesfjellene, helt sjokkert over hva hun der hadde sett av nedsmelting av breene
                  i Bolivia – og hva det betyr for økosystemene rundt. Deklarasjonen fra møtet i
                  Tromsø inneholder den mest oppdaterte kunnskapen om disse dramatiske konsekvensene
                  av klimaendringene, og den vil bli lagt fram under København-konferansen med et
                  budskap om kraftig forsterket innsats for å redusere globale klimautslipp. FNs
                  generalsekretær Ban Ki-moon vil også komme til Norge i månedsskiftet
                  august/september for selv å ta i øyesyn nedsmeltingen av polarisen i Arktis. 

17 pst. av globale klimagassutslipp skyldes avskoging og skogforringelse i
                  utviklingsland. Regjeringens klima- og skoginitiativ ble lansert av
                  statsministeren på Bali i desember 2007, og har som et sentralt mål å bidra til at
                  utslipp fra skog i utviklingsland omfattes av et nytt internasjonalt klimaregime.
                  Norge arbeider aktivt for at utslipp fra disse kildene skal bli en del av det nye
                  klimaregimet etter 2012. Derfor lovte Jens Stoltenberg på Bali i 2007 at Norge er
                  beredt til å trappe opp innsatsen for tiltak mot klimautslipp fra avskoging og
                  skogforringelse i utviklingsland til inntil 3 milliarder kr årlig. 

Tiltak mot utslipp fra avskoging og skogforringelse i utviklingsland er blant de
                  raskeste og mest kostnadseffektive vi kan sette inn. Men la oss ikke ha noen
                  illusjoner om at de er blant de enkleste. Det er sterke drivkrefter som bidrar til
                  avskoging. Det er alt fra den enkelte bondes ønske om å forsørge sin familie ved å
                  dyrke soya eller tjene penger på kjøttproduksjon til sterke drivkrefter i
                  verdensmarkedets etterspørsel etter papir – hogst og handel med tropisk tømmer –
                  til palmeoljeplantasjer og til lokalbefolkningens behov for dyrkbar mark, ved og
                  tømmer. Det er et sett av ulike årsaker til avskogingen. Vi må bare finne
                  mekanismer som sikrer at det blir mer lønnsomt for både bønder, selskaper og
                  stater å bevare skogen og utnytte den fornuftig enn å hogge den ned. Vi må forene
                  utslippet fra avskoging med det utviklingspolitiske målet om å bidra til redusert
                  fattigdom. 

Utfordringen i mange av samarbeidslandene er store. Noen av dem har et stort
                  korrupsjonsproblem, andre har dårlig styresett mer generelt og i atter andre er
                  det ikke stor forståelse for skogtiltak som en ny type utviklingssamarbeid. Men vi
                  møter også en rekke land som selv har tatt initiativ på dette området. La meg
                  nevne det veldig fattige, og befolkningsmessig lille, Papua Ny-Guinea, som
                  virkelig har vært en drivkraft i å sette dette på den globale dagsordenen. En
                  rekke land i Latin-Amerika har også gått i spissen på dette området. Dette er land
                  som er villige til å diskutere gjennomgripende reformer for å snu utviklingen, og
                  nå er utfordringen å få til denne prosessen i viktige skogland, som er godt i
                  gang, og ikke minst å få flere givere med på laget, slik at størrelsesordenen på
                  midlene i København blir tilstrekkelig til å kunne hjelpe dem som ønsker å hjelpe
                  seg selv. 

For å sikre langsiktige og reelle utslippsreduksjoner blir det særlig viktig med
                  globale løsninger som hindrer «lekkasje», slik at redusert avskoging ett sted, la
                  oss si på den indonesiske øya Kalimantan, ikke fører til økt avskoging på den
                  indonesiske øya Vest-Irian. Det gir ingen mening, og derfor må man ha globale
                  regimer, og nasjonalstatene må ta styring i sin håndtering av utslippene. Vi må
                  internasjonalt etablere kunnskap om og tillit til systemet for overvåking av
                  skogområdene og deres evne til å binde karbon. Det er den enkelte nasjonalstaten
                  som må sette standarden for hva den skal gjøre i eget land. Det enkelte land må
                  utvikle en plan, så kan det internasjonale samfunnet komme inn og støtte den
                  planen. 

Deler av de norske midlene finansierer et nytt FN-program som kalles UN-REDD. I
                  det samarbeider for øyeblikket regjeringer i ni tropiske land om utformingen av
                  nasjonale strategier for redusert avskoging, men vi har en strøm av henvendelser
                  fra viktige skogland, Bolivia, for å nevne ett, og andre, som altså kommer til oss
                  og ønsker at vi skal gjøre mer og i direkte samarbeid med dem, Guyana i
                  Sør-Amerika for å nevne et annet. 

Både frivillige organisasjoner og urbefolkningsgrupper skal være med og utforme
                  strategiene. Norge er også største giver i et lignende initiativ som ledes av
                  Verdensbanken, som heter «The Forest Carbon Partnership Facility». Gjennom norsk
                  påtrykk og gjennom å bruke den store pengegaven som Norge har gitt til dette
                  formålet, har vi bidratt veldig effektivt til å bringe de ulike FN-organisasjonene
                  sammen, bringe FN sammen, med Verdensbanken på dette området. Selv om det kan
                  virke opplagt, må jeg nok si at det å bringe FN-organisasjonene sammen med
                  Verdensbanken er blant de vanskeligste oppgavene på et område som dette. 

I tillegg bidrar Norge til Congo Basin Forest Fund sammen med Storbritannia og
                  andre. Det er et fond for vern og bærekraftig forvaltning av Kongobassengets
                  skogområder, som er de nest største i verden. Vi støtter Brasils Amazonas-fond.
                  Amazonas er den største regnskogen i verden. Brasils Amazonas-fond er nok det mest
                  utviklede redskapet vi har for øyeblikket. Det skal finansiere aktiviteter som
                  støtter opp under de brasilske myndigheters innsats mot avskoging. Da
                  statsministeren og jeg var på reise i Brasil i fjor, så vi selv hvordan urfolk
                  verner skogen mest effektivt, og at det er mulig å finne fram til alternative
                  inntektskilder til tømmerhogst. I tillegg til de veldig gode resultatene som er
                  oppnådd innenfor programmet selv, bidrar også klima- og skoginitiativet til stor
                  positiv oppmerksomhet om Norge og positiv omtale i nesten alle internasjonale
                  miljøkretser, og det har bidratt til å markere Norge som et miljøpolitisk
                  foregangsland. Jo mer vi får stempel som foregangsland, desto større krav vil det
                  bli stilt til oss om å levere på dette området. Det er store forventninger som er
                  bygd opp. 

Det samme gjelder vårt forslag til finansiering av tilpasningstiltak i
                  utviklingsland. Det er behov for å skaffe store summer internasjonalt for å
                  finansiere slike tiltak. Det er fremmet forslag til flere ulike mekanismer for å
                  skaffe penger til dette, men Norge har høstet mye støtte for sitt
                  finansieringsforslag, som sammen med det forslaget Mexico har lagt fram, er de to
                  forslagene som nå grunnleggende diskuteres i de internasjonale
                  klimaforhandlingene. Norge har foreslått at noen få prosent, f.eks. 2 pst., av
                  kvotene under Klimakonvensjonen auksjoneres internasjonalt, og at disse pengene
                  brukes til finansiering. Det vil bety at land med utslippsforpliktelser i en
                  framtidig klimaavtale, de rike industrilandene, vil bære kostnadene. Forslaget er
                  innovativt og robust fordi det bringer fram midler uavhengig av ordinære
                  budsjettbehandlinger i hvert enkelt land. Vi opplever at forslaget møter stadig
                  voksende interesse blant andre land, særlig blant utviklingsland. Også
                  EU-kommisjonen har foreslått dette norske forslaget som ett av to mulige
                  finansieringsmekanismer i en ny avtale. Jeg hadde en god drøfting av dette
                  forslaget med EUs miljøvernminister i Praha for et par uker siden, og, i en rekke
                  andre sammenhenger, med EU-ledere. Vi arbeider aktivt videre med å spre kunnskap
                  om og søke støtte for forslaget. For å illustrere interessen for forslaget kan jeg
                  nevne at jeg er invitert, jeg tror som den eneste ikke-afrikaner, til Den
                  afrikanske unions miljøvernministermøte om 14 dager. Hovedpoenget er å redegjøre
                  for det norske skoginitiativet og det norske finansieringsforslaget på dette møtet
                  i Nairobi. 

Det norske forslaget er særlig tenkt å reise midler til tilpasning og
                  kapasitetsbygging i u-land. Det vil også kunne skaffe penger til å redusere
                  utslipp, som f.eks. ved finansiering av teknologiutvikling og tidlige reduksjoner
                  av utslipp fra avskoging i u-land. 

Til sjuende og sist er det vanskeligste temaet med tanke på å få en avtale i
                  København den manglende tillit mellom industriland og utviklingsland, som fortsatt
                  preger klimaforhandlingene – om enn miljøet i klimaforhandlingene er blitt
                  drastisk endret etter at Barack Obama ble president i USA. Noe av denne uenigheten
                  kan tilskrives forhandlingstaktikk, men det er liten tvil om at det blir meget
                  krevende å oppnå enighet om en ambisiøs avtale i København. Derfor må verdens
                  toppledere, presidenter og statsministre, inn i bildet mer enn noen gang før. De
                  må engasjere seg i klimaforhandlingene. De må ta ledelse i de mange begivenhetene
                  som vil skje fra nå og fram til København-møtet. Det må vises politisk dristighet.
                  Norden har en nøkkelrolle gjennom Danmark, som er vertskap for
                  København-toppmøtet, Sverige, som har formannskapet i EU i perioden for
                  København-møtet, og Norge, som er pådriver på ulike områder der vi kan være mer
                  markert enn Danmark kan være som vertskap, og Sverige kan være som konsensusdriver
                  i EU. Samlet sett tror jeg de nordiske land, gjennom veldig tett kontakt, kan ha
                  langt større betydning enn ellers. 

Det vil bli holdt en rekke møter på statsleder- og ministernivå som skal bidra til
                  politisk trykk og styring fram mot København-møtet. Man trenger ikke stor
                  spåmannskunst for å si at det er ikke i forhandlingene i seg selv alle løsningene
                  vil bli funnet, men når de blir hevet opp på et politisk toppnivå. Regjeringens
                  medlemmer benytter enhver anledning til å ta opp klimaforhandlingene i politiske
                  samtaler, enten det er statsministeren, utenriksministeren, meg selv eller andre
                  regjeringsmedlemmer. Siktemålet er å formidle og få gjennomslag for norske
                  synspunkter, og få større forståelse for og kunnskap om andre lands syn og
                  forventninger. Norge prøver også å fokusere på sammenhengene mellom
                  handelspolitikk og klimatiltak. Det er av stor betydning at regelverket i Verdens
                  handelsorganisasjon og det kommende klimaregimet vil fungere gjensidig støttende,
                  slik at vi løser faren både for sosial dumping, eller miljømessig dumping, som
                  noen er bekymret for, men samtidig ikke går inn i proteksjonisme, som andre land
                  er bekymret for. Her ligger det mye sprengstoff, og det er viktig at det finnes
                  balanserte kompromisser i forhandlingsprosessen. 

Klimaforliket innebar et taktskifte i norsk klimapolitikk. Jeg vil berømme Høyre,
                  Kristelig Folkeparti og Venstre for både dialogen vi hadde, og sluttresultatet. Et
                  tverrpolitisk samarbeid som dette legger et solid fundament for en stø og ambisiøs
                  klimapolitisk kurs. Jeg ønsker allerede nå å invitere forlikspartnerne til
                  samtaler med sikte på å få til en avtale om et klimaforlik II som en oppfølging av
                  rapporteringen til Stortinget om klimapolitikken i 2010. Denne rapporteringen vil
                  være basert på det arbeidet som Statens forurensningstilsyn legger fram på slutten
                  av dette året. I dette ligger det et ønske fra Regjeringen om fortsatt bred
                  forankring av klimapolitikken. Randolph Churchill, Sir Winston Churchills far, sa
                  en gang at det er en opposisjons plikt å opponere. Det er riktig, men samtidig er
                  det også en opposisjons plikt å bidra til de beste resultater for landet, og det
                  gjorde opposisjonen i klimaforliket. Vi er nå i gang med en dugnad som vi må stå
                  sammen om på tvers av de vanlige politiske skillelinjene, og jeg vil gi honnør til
                  opposisjonen for at de i klimaforlikdiskusjonen ikke brukte all tid på å opponere,
                  men heller brukte mye krefter på å gjøre klimaforliket så ambisiøst som mulig. Jeg
                  håper vi kan fortsette å presse hverandres klimaambisjoner i riktig retning både
                  før og etter valget. 

Vi ble enige om tiltak som faktisk kan bevege internasjonalt klimaarbeid og
                  motivere til innsats relativt raskt. Klima- og skoginitiativet, som jeg behørig
                  har omtalt, er det fremste eksempelet på noe som gjennom klimaforliket har satt
                  Norge ettertrykkelig på den globale dagsordenen og beveget dette området raskere
                  enn kanskje noe annet område foran møtet i København. Det er også viktig at Norge,
                  som et rikt industriland, i de internasjonale klimaforhandlingene demonstrerer
                  tydelig vilje til å gå foran og redusere egne utslipp. Dette har i alle år vært et
                  ufravikelig krav fra utviklingslandene i forhandlingene. 

Under behandlingen av klimaforliket var det enighet om at Norge i 2020 skal kutte
                  de globale utslippene av klimagasser tilsvarende 30 pst. av Norges utslipp i 1990.
                  Det ble ansett som realistisk i klimaforliket å redusere utslippene i Norge med
                  15–17 millioner tonn CO

2

-ekvivalenter i forhold til referansebanen slik
                  den er presentert i nasjonalbudsjettet for 2007 når skog er inkludert. Jeg skal
                  ikke legge skjul på at dette er krevende og ambisiøse mål. Vi visste da vi inngikk
                  forliket, at det allerede lå an til en betydelig vekst i utslippene fram mot 2020.
                  Motoren i denne veksten er økt velstand. Vi kjøper bil nummer to, vi kjøper flere
                  og nye ting til boligen, og vi reiser mer. I tillegg har olje- og gassproduksjonen
                  siden 1990 gitt vesentlig utslippsvekst. Alle piler, både i Norge og
                  internasjonalt, peker i retning av økte utslipp, og det er denne trenden vi skal
                  snu med klimaforliket. Det er ikke lett i Norge, og det er enda vanskeligere
                  internasjonalt. 

Regjeringen bestreber seg selvsagt på å følge opp alle punktene i klimaforliket: 

Vi har lagt om avgiftssystemet slik at biler med lite CO

2

-utslipp
                        blir billigere, og biler med høyere utslipp blir dyrere. 

Vi har doblet belønningsordningen for kollektivtrafikken. 

Vi har økt investeringene i jernbane. 

Vi har tredoblet innsatsen knyttet til forskning på fornybar energi. 

Vi bruker i år nærmere 2,6 milliarder kr på arbeidet med
                        energieffektivisering, fornybar varmeproduksjon og vindkraftutbygging. Dette
                        er over tre ganger så mye som Enova disponerte i 2005 da den rød-grønne
                        regjeringen fikk makten. 

Vi vil forby installering av oljekjele i nye bygg og ved større ombygginger
                        fra 1. januar 2010. 

Vi arbeider hardt med å komme helt i mål med andre punkter i forliket. I
                  klimaforliket ble Regjeringen enig med opposisjonen om å gjenoppta drøftinger med
                  Sverige om et felles marked for elsertifikater, såkalte grønne sertifikater.
                  Ambisjonen er å få på plass de sentrale prinsippene for hvordan markedet skal
                  utformes innen 1. oktober i år. 

Vi ser imidlertid tegn på at selv en god oppfølging av klimaforliket ikke er nok
                  til å oppnå de nødvendige utslippsreduksjonene i 2020. Regjeringen jobber derfor
                  kontinuerlig med å videreutvikle klimapolitikken. La meg nevne tre konkrete
                  områder. 

For det første: fastlandsindustrien. Omtrent halvparten av industrien er fortsatt
                  ikke omfattet av virkemidler for å redusere klimagassutslippene. Dette bryter med
                  prinsippet om at forurenser betaler, og fører til at andre deler av samfunnet må
                  bære en større del av kostnadene for å redusere utslippene. Samtidig må man være
                  klar over at mange av disse bedriftene konkurrerer på et globalt marked, og at de
                  i liten grad kan velte økte utslippskostnader over på kundene. En avtale mellom
                  Miljøverndepartementet og industrien kan være en god måte å redusere disse
                  utslippene på. Senere i dag skal jeg ha et første møte med Norsk Industri med
                  tanke på å få til en slik avtale, som forhåpentligvis kan begynne å gjelde fra 1.
                  januar 2010. 

For det andre: kommunesektoren. Regjeringen opplever at veldig mange kommuner er
                  ivrige etter å bidra i en nasjonal klimadugnad. Miljøverndepartementet sender
                  derfor nå ut på høring en statlig planretningslinje for klima- og
                  energiplanlegging i kommuner og fylkeskommuner. Det er viktig at kommunene setter
                  seg ambisiøse utslippsmål og identifiserer konkrete miljøtiltak, som de forplikter
                  seg til å gjennomføre. Slik kan vi utløse utslippskutt og bidra til miljøvennlig
                  energiomlegging i kommunene. 

For det tredje: Landbruks- og matdepartementet legger fram en stortingsmelding om
                  landbrukets klimautfordringer før sommeren. Det er lagt opp til at meldingen skal
                  drøfte tiltak og virkemidler for å redusere utslipp av klimagasser fra landbruket,
                  og også omtale potensialet for økt opptak av CO

2

 og binding av karbon i
                  skog og jord. Konsekvensene av klimaendringer for landbruket med tilpasningstiltak
                  også her i Norge er et viktige tema. 

Slike grep rettet mot enkeltsektorer, mot landbruk, mot kommunesektoren og mot den
                  ikke avgiftsregulerte industrien, er viktige, men det er avgjørende at vi også har
                  på plass en solid grunnmur i virkemiddelapparatet vårt. Kvotesystemet er denne
                  grunnmuren. Vi har nylig fått på plass kvotesystemet for perioden 2008–2012. Etter
                  en runde med justeringer har Regjeringen lyktes i å opprettholde et system som er
                  det mest ambisiøse i Europa. Norge utsteder færrest kvoter i forhold til
                  bedriftenes forventede utslipp. Med dette bidrar Norge til å sikre etterspørselen
                  etter kvoter i EUs kvotesystem. 

EU har nå endelig vedtatt det reviderte kvotedirektivet som etablerer et styrket
                  og utvidet kvotesystem for perioden 2013–2020. Norge er en del av EUs kvotesystem
                  i dag, og det vil være viktig for oppfyllelsen av norske klimamål og for norsk
                  næringsliv at Norge også i neste kvoteperiode er en del av EUs kvotesystem.
                  Samtidig ønsker Norge å kunne påvirke EU-systemet i retning av størst mulig
                  klimaeffekt. Regjeringen vil derfor arbeide for dette ved å føre en aktiv politikk
                  overfor EU når kvotesystemet skal utmeisles i detalj. 

I klimaforliket bestemte vi at vi skal overoppfylle Kyoto-forpliktelsene med 10
                  prosentpoeng. Vi vil nå dette målet gjennom statlige kjøp av kvoter. 10
                  prosentpoeng høres kanskje ikke så mye ut, men i praksis betyr det at vi bidrar
                  til utslippskutt i andre land tilsvarende halvparten av våre egne utslipp fra
                  biler, busser og trailere. Regjeringen er opptatt av at det i våre kjøp av
                  klimakvoter legges opp til en bredt sammensatt portefølje. Det innebærer bl.a. at
                  vi ønsker et betydelig innslag av prosjekter fra de minst utviklede landene. Det
                  er likevel ikke mulig å sette seg absolutte mål for kvotekjøp, f.eks. i form av
                  kun å kjøpe kvoter fra én region eller én teknologi, siden tilbudet av kvoter av
                  de fleste typer det er aktuelt å satse på, er begrenset. La meg også si at den
                  såkalte grønne utviklingsmekanismen eller kvotesystemet beregnet på utviklingsland
                  er et system i sin startfase, ikke et ferdig utviklet system. Det er mer å
                  sammenligne med barn som må vokse opp, og som trenger å videreutvikles. Det Norske
                  Veritas har lagt fram viktige forslag på dette området siden de har 50 pst. av
                  markedet for godkjenning av disse kvotene. Så det er rom for betydelige
                  forbedringer. Norge engasjerer seg sterkt i debatten om dette internasjonalt. Men
                  kvotesystemet er en veldig viktig grunnmur som må forbedres. 

Svaret på klimautfordringen ligger både i atferdsendring og i ny teknologi. De to
                  kan ikke så lett skilles: Ofte vil atferdsendring kreve at vi har utviklet ny
                  teknologi. Ny teknologi vil utløse ny atferd. Derfor vil vi trenge en teknologisk
                  revolusjon. Jeg tror den vil komme. Tenk bare på hvor raskt internetteknologien
                  har spredd seg til hele verden siden den ble introdusert for 10–15 år siden. Fra å
                  være et lite redskap for nerder, stort sett i Nord-Amerika, og for folk i
                  universitetsmiljøene den gangen, gikk den til å bli allemannseie over hele kloden
                  i løpet av 12–13 år. Over alt hvor det finnes middelklasse, finnes i dag
                  Internett. Det samme har skjedd med alt fra flatskjermer til mobiltelefoner – for
                  å ta moderne eksempler. Går man tilbake i historien, fikk brødrene Wright det
                  første flyet opp i lufta. Alle sa at det var umulig, inntil de gjorde det. Da ble
                  det mulig. Da Edison fant opp lyspæren, sa alle at det var umulig, inntil han
                  gjorde det. Da var det mulig. Potensialet for teknologisk endring er kolossalt,
                  men krever de rette samfunnsmessige betingelsene. Atferdsendring og teknologisk
                  endring kan ikke ses som to atskilte områder. 

Transport er kanskje vår største utfordring. Klimamålet for transportsektoren er
                  at vi skal kutte utslippene med 2,5–4 mill. tonn i 2020 sammenliknet med
                  referansebanen. Dette krever at vi begrenser trafikkveksten, at vi forandrer
                  bilparken, og at vi sørger for at mest mulig av gods og personer transporteres på
                  andre måter enn på vei og med fly. Også i transportsektoren trenger vi
                  teknologiske gjennombrudd. Det er viktig å satse bredt, ikke bare på én bestemt
                  teknologi, men ha rom for de mange forbedringene – ikke bare forbedringer av den
                  tradisjonelle bensinmotoren, hydrogen og andre mulige nye drivstoff, men selvsagt
                  framfor alt bruken av elektrisitet til transportformål. Norge har allerede noen av
                  de aller beste rammebetingelser for kjøp av elbil og også de beste betingelsene
                  for bruk av elbil, f.eks. gjennom adgang til kollektivfelt. Utviklingen av bedre
                  batterier, større biler og bedre infrastruktur vil bidra til å øke bruksområdene
                  for elbilene framover. Norge har vært – og er – ledende på elbilmarkedet, men vi
                  må gå videre. Jeg besøkte Miljøbil Grenland i Porsgrunn for noen få uker siden.
                  Jeg ble imponert over å se en elbil som ikke var en liten bil for nisjemarkedet,
                  men en stor familiebil der alle kan være med, mor og far med tre barn i baksetet,
                  bikkje og fullt bagasjerom, og likevel kjøre over lange avstander. Så elbilene
                  kommer, og de kommer raskere enn mange tror. Om kort tid kommer også plug-in
                  hybridbilene, altså biler som har elmotor som kan lades fra stikkontakten, og som
                  har en tradisjonell motor i tillegg. Regjeringen vil bidra til infrastruktur i
                  form av ladestasjoner. Det er derfor satt av 50 mill. kr til dette i Regjeringens
                  tiltakspakke fra januar. 

Vi har gjennomført endringer i engangsavgiften, som har gjort at de
                  gjennomsnittlige utslippene fra nye biler er redusert med 14 pst. fra 2006 til
                  2009. Målsettingen er at gjennomsnittet skal være nede på 120 gram CO

2


                  pr. kilometer i 2012. Regjeringen vil fortsette den gradvise omleggingen av
                  avgiftssystemet og virkemiddelbruken, slik at mer energi- og miljøvennlige biler
                  styrker sin konkurranseposisjon. Samtidig må vi passe på at økt elbilbruk og økt
                  hybridbilbruk reduserer annen biltrafikk og ikke erstatter sykkel og
                  kollektivtransport. 

Om få minutter vil samferdselsministeren motta en rapport fra en arbeidsgruppe som
                  ledes av Energibedriftenes Landsforening. Rapporten viser hvilke grep bransjen
                  mener bør tas for å framskynde utviklingen og innfasingen av elbiler og plug-in
                  hybridbiler i den norske bilparken. 

Regjeringen vil fortsette satsingen på kollektivtrafikk. Nasjonal transportplan
                  ble lagt fram for Stortinget i mars. Der er investeringer til jernbaneutbygging
                  fordoblet i forhold til planen for 2006–2015. Det legges også opp til å forbedre
                  driftsstabiliteten på jernbanen gjennom en satsing på 42 milliarder kr. I tillegg
                  skal belønningsordningen til kollektivtrafikken fordobles, og det skal satses på
                  gang- og sykkelveier. Investeringer i kollektivtrafikk er ofte ikke alene nok til
                  at folk tar det i bruk. Dersom regionale og lokale myndigheter setter inn
                  effektive tiltak som køprising og parkeringsrestriksjoner, vil det føre til større
                  overgang til kollektive transportmidler og dermed lavere klimagassutslipp. 

Regjeringen vil at andregenerasjons biodrivstoff skal være en del av en langsiktig
                  løsning på klimautfordringene, og da ikke nødvendigvis bare til biler, men
                  eksempelvis til fly. Derfor har vi introdusert retningslinjer for hvordan man skal
                  innfase førstegenerasjons biodrivstoff og skape marked for andregenerasjons
                  biodrivstoff. Denne typen biodrivstoff kan baseres på avfallsprodukter, trevirke
                  og halm og gir langt mindre konflikter i forhold til matproduksjon enn dagens
                  biodrivstoff. Det jobbes med en strategi for forskning og utvikling av
                  andregenerasjons biodrivstoff. La meg si at for øyeblikket er dette også, i
                  tillegg til bedre organisering av flytrafikken, bedre landingssystemer osv., det
                  viktigste virkemiddelet vi har for en mer miljøvennlig og grønnere politikk for
                  flyindustrien. 

Når det gjelder å redusere utslipp fra transport og for så vidt andre tiltak, er
                  det mange gode eksempler i næringslivet selv. Et mål som har imponert meg mye, er
                  det NorgesGruppen har satt seg på dette feltet. NorgesGruppen er Norges største
                  matvarekjede. De har satt som mål å redusere CO

2

-utslippene pr.
                  egentransportert vare med 40 pst. i løpet av 2010. Dette er av typen inspirerende
                  mål til etterfølgelse for andre bedrifter. Jeg oppfordrer aktører i andre bransjer
                  til å legge seg i selen. La oss aldri glemme at klimatrusselen ikke kan løses av
                  noen instans alene. Bare hvis næringsliv, regjering, politisk miljø og sivilt
                  samfunn går sammen, finner vi løsningene. 

Ifølge FNs klimapanel er energieffektivisering det tiltaket som i alt har det
                  største potensialet for globale utslippskutt. Jeg har i den sisten tiden, kanskje
                  også inspirert av finanskrisen, interessant nok opplevd at stadig flere
                  næringslivsledere og ledende bedrifter kommer og ønsker mer lovregulering og ber
                  om at deres næring blir bedre regulert. Dette er bedriftsledere som ønsker at vi
                  premierer de beste innen en bransje, og straffer de dårligste. Jeg ser også at
                  Abelia innen NHO går ut med det samme i dagens nummer av Aftenposten. Dette er en
                  politikk vi trenger mer av: regulering av markedene for å styrke dem som vil gå
                  framover på klimaområdet, og straffe dem som henger etter. 

En skjerping av energikravene på et område som nybygg vil gi betydelig redusert
                  klimabelastning. Energikravene ble skjerpet i 2007 og vil bli revidert i teknisk
                  forskrift til ny plan- og bygningslov, som sendes ut på høring før sommeren.
                  Passivhus er bygg med svært lavt energiforbruk, der oppvarmingsbehovet kan være
                  redusert med så mye som 90 pst. En satsing på passivhus er viktig for å redusere
                  våre klimagassutslipp. 

Samtidig må vi gjøre det enkelt for vanlige folk å bruke mindre energi i boligen
                  sin. En energisjekk for det enkelte bygg vil være et første steg i arbeidet med å
                  gjennomføre konkrete effektiviseringstiltak. Fra nyttår 2010, altså ved inngangen
                  til 2010, tilbys alle eiere av bygg en gratis energisjekk gjennom et webbasert
                  system. Alle som selger eller leier ut en bolig, vil bli pålagt en slik
                  energisjekk, og de må samtidig legge fram en energiattest. Alle store offentlige
                  bygg skal ha en synlig energiattest. Vi vil også bidra til å utarbeide et mer
                  detaljert opplegg for frivillig energisjekk, som bl.a. kan være et grunnlag for å
                  identifisere konkrete energieffektiviseringstiltak tilpasset det enkelte bygg.
                  Denne frivillige ordningen vil være selvfinansierende. Olje- og
                  energidepartementet vil presentere et slikt opplegg om ikke lenge. 

La meg legge til at i samtaler med amerikanske politikere og næringslivsledere er
                  det ett tema de snakker om kanskje mer enn noe annet, og det er begrepet Smartnet.
                  Det er et elektrisk nett hvor man ikke bare tar strøm ut, men hvor den enkelte
                  kunde også kan mate strøm inn, f.eks. fra sin elbil eller fra sitt solcellepanel,
                  og dermed redusere sine strømregninger – altså ikke bare ta ut strøm, men også å
                  bidra med strøm inn. Man kan få langt flere energiprodusenter på denne måten. På
                  sikt vil Smartnet kunne gjøre det mulig for kunder å mate inn strøm på nettet fra
                  en rekke kilder. Det er stor interesse for dette, og norske energimyndigheter vil
                  følge med på utviklingen av Smartnet-konseptet. 

Olje- og gassinstallasjonene på sokkelen står for en betydelig andel av de norske
                  klimagassutslippene. Disse utslippene kan reduseres ved at nye utbygginger i
                  større grad baseres på elektrifisering eller samkjøring av kraftbehov med
                  eksisterende innretninger. Det er i dag to prosjekter under utbygging som skal
                  forsynes med kraft fra land: Valhall og Gjøa. Snøhvit og Ormen Lange har også
                  delvis dekket energibehovet med kraft fra nettet, i og med at prosessering skjer
                  på land. Plattformen Troll A mottar i dag kraft fra land. Etter at klimaforliket
                  ble inngått, har Regjeringen fulgt opp kravet om vurdering av kraft fra land ved
                  alle nye utbygginger og større modifikasjoner på sokkelen. Olje- og
                  energidepartementet vil omtale oppfølgingen av utslippsfri kraft til
                  petroleumssektoren i Olje- og energidepartementets budsjettproposisjon for 2010. 

Forskning og miljøteknologi og teknologisk revolusjon har gått som en rød tråd
                  gjennom denne redegjørelsen. Det er forskningen og klimaovervåkningen som har vist
                  samfunnet at vi har et klimaproblem. Forskningen vil også spille en sentral rolle
                  i jakten på løsningene. For Regjeringen er videre satsing på kunnskapsmiljøene
                  helt sentralt. Regjeringen har allerede tredoblet forskningen på fornybar energi.
                  Viktige grep er gjort gjennom etableringen av Energi21 for energisektoren. Nå
                  jobbes det med en bredere styrking av klimaforskningen. Regjeringen har nedsatt en
                  egen styringsgruppe, kalt Klima21, som jeg nettopp møtte, og som skal foreslå en
                  samlende forsknings- og utviklingsstrategi for klimaforskningen til høsten. 24.
                  april i år la Regjeringen fram en ny forskningsmelding – Klima for forskning. Det
                  er et mål at norsk forskningspolitikk skal bidra til å løse globale utfordringer
                  med særlig vekt på klima, energi, hav og matsikkerhet. 

Ny teknologi utvikles i verdens mest avanserte industriland, som i Norge og i
                  Europa ellers, i Nord-Amerika og i Japan, men utvikles også i raskt voksende
                  industriland, som Kina og Brasil. Fortsatt er markedet for miljøteknologi nytt og
                  umodent, men det regnes for å være et av verdens raskest voksende
                  teknologimarkeder. Vindenergibransjen sysselsatte 154 000 mennesker i EU i 2007.
                  Hver dag er det skapt 33 nye arbeidsplasser i denne bransjen de siste fem årene.
                  Og det interessante er at på grunn av finanskrisen er ideen om at markedene
                  regulerer seg selv nå, skrinlagt i nær sagt alle miljøer internasjonalt, med noen
                  ytterst få unntak. Det betyr også at stemningen for å regulere markedene for å
                  drive fram denne nye teknologien har en helt annen global vind i seilene. 

Regjeringen vil utvikle en nasjonal strategi for miljøteknologi som skal være
                  bredt forankret i næringslivet og i kompetansemiljøene. Et strategisk råd
                  bestående av næringslivsledere, kunnskapsmiljøer, miljøbevegelsen og
                  arbeidstakersiden skal gi løpende råd til strategiarbeidet og bidra til å følge
                  opp strategien. Gjennom arbeidet med strategien er det allerede blitt tydelig at
                  det er et relativt stort behov for statlige støttemidler til kommersialisering av
                  miljøteknologi, og da særlig til utviklings- og demonstrasjonsprosjekter. 

Med den rød-grønne regjeringen har Norge begynt å løpe, etter mange års
                  klimadvale. Men mye gjenstår. Regjeringen har derfor bedt Statens
                  forurensningstilsyn lede faggruppen Klimakur 2020. Klimakur skal utarbeide det
                  nødvendige faglige grunnlaget for vurderingen av klimapolitikken og behovet for
                  endrede virkemidler, som skal legges fram for Stortinget i 2010. I gruppen jobber
                  sentrale etater som Vegdirektoratet, Oljedirektoratet, Norges vassdrags- og
                  energidirektorat og Statistisk sentralbyrå. Jeg kjenner ingen andre land som har
                  organisert et så omfattende arbeid som dette. Klimakur skal vurdere i hvilken grad
                  eksisterende virkemidler er sterke nok til at vi når våre mål for nasjonale
                  utslippskutt og vurdere behovet for nye eller endrede virkemidler. Jeg tror at vi
                  allerede nå må være forberedt på at det i årene framover vil være nødvendig å
                  innføre mange nye virkemidler som vil bidra til at utslippene kuttes.
                  Klimakur-rapporten overleveres Miljøverndepartementet i november i år. Denne
                  rapporten vil være et veldig viktig grunnlag når Regjeringen skal rapportere
                  tilbake til Stortinget midtveis i Kyoto-perioden, i 2010 – og selvsagt etter
                  København-toppmøtet. 

Klimakur-rapporten vil, slik jeg ser det, være et viktig veikart fram til målet om
                  kraftige utslippsreduksjoner. Jeg er sikker på at veikartet kommer til å bære preg
                  av godt håndverk. Men jeg er like sikker på at selv om vi får dette kartet, kommer
                  vi til å møte store utfordringer på reisen. 

Jeg vil takke for denne anledningen til å gjennomgå Regjeringens klimapolitikk. Vi
                  har begynt å kjempe mot klimatrusselen, men de hardeste og største slagene
                  gjenstår. Vi er i en situasjon som jeg tror best beskrives ved hva Winston
                  Churchill sa i det britiske underhuset i november 1942, etter de alliertes seier
                  ved El Alamein. Han sa da: Dette er ikke slutten. Det er ikke engang begynnelsen
                  på slutten. Men det er kanskje slutten på begynnelsen. 

Vi er nå ikke i nærheten av å få til de utslippsreduksjonene som denne kloden
                  trenger. Vi har ikke engang begynt på veien mot lavutslippssamfunnet. Men kanskje
                  vi nå ser slutten på den epoken da mange av verdens toppledere så en annen vei
                  eller satt på hvert sitt gjerde og så på hverandre. Jeg tror ærlig og oppriktig at
                  når vi går fra hverandre i København, kan vi si at dette var slutten på
                  begynnelsen, slutten på stillstanden. Vi har startet den globale marsjen mot
                  målet. Målet er stort, men vi er beredt til å nå det. 

Winston Churchill visste den gang hva han snakket om. Også etter El Alamein fulgte
                  skuffelser og svære oppofrelser. Men de allierte vant. Og vi skal også vinne i
                  København. 

