 Nå vet jeg ikke hva Skumsvolls holdning til begge disse prosjektene er. Ut fra kjennskap til Fremskrittspartiets alminnelige politikk antar jeg at han er tilhenger av begge prosjektene, men det vet jeg ikke. Jeg må innrømme at jeg har vært sterkt i tvil om dem begge, og, som sagt, vi ga tillatelse til vindparken under sterk tvil, fordi vi mente – og mener – at det er viktig å få en utvikling av vindindustri i Norge, og at dette var et område som lå vel til rette teknologisk vindmessig for vindindustri, om enn miljøkostnadene var store.


Selvsagt skal vi lytte til folket, men når jeg snakker med folk, kommer de veldig ofte med to forskjellige meldinger. Ja, veldig mange ønsker å bygge ut sin egen hytte eller sitt eget båthus, men så godt som alle ønsker også at strandsonen skal være et sted for alminnelig ferdsel, hvor man kan legge til ved brygger, man kan grille, hvor man kan ha et fint liv, og de vil også at strandsonen skal være åpen for kommende generasjoner her i landet.


