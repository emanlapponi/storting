 La meg først si at det gleder meg at Skumsvoll var skeptisk til vindmølleparken, for det viser et ekte miljøengasjement som jeg synes det er fint å se i Fremskrittspartiet, og det gleder meg også å høre at Farsund kommune, uten at jeg kjenner detaljene, fører en restriktiv politikk med hensyn til utbygging av strandsonen.


La oss bare erkjenne at dette er vanskelige avveininger. Regjeringen ønsker å sikre at vesentlige arealer av de gjenværende i norsk strandsone er tilgjengelige for allmennheten. Ja, vi ønsker alle – mange av oss – å ha hytte, båthus osv. i strandsonen, men vi ønsker også å kunne legge til båten der andre er, vi ønsker å kunne gå i strandsonen, vi ønsker å kunne benytte den til turer, til å spille fotball, til å grille. Kort sagt, vi ønsker at strandsonen skal være et åpent sted for mange mennesker, og vi ønsker at neste generasjon skal ha den samme anledning til å oppholde seg i strandsonen som vår generasjon har hatt. Hvis vi ikke da fører en restriktiv politikk, vil ikke noe av dette være mulig. Derfor er man nødt til å avvise enkelte tiltak, selv om det skulle være lokal oppslutning om dem.






                

