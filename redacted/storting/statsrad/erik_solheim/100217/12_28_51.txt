 I begge disse sakene forelå det innsigelser på grunn av konflikt med nasjonale interesser. Det innebærer at Miljøverndepartementet fatter det endelige vedtaket. Departementet har årlig 40–50 slike saker av totalt ca. 2 200 planer vedtatt i kommunene. Kommunene treffer altså endelig vedtak i 98 pst. av planene. Jeg nevner dette fordi det ofte gis inntrykk av at Miljøverndepartementet sitter og overstyrer i mange saker. Det motsatte er tilfellet. Det finnes nesten alltid gode, lokale avveininger ved hjelp av fylkesmannen og kommunene som løser sakene lokalt, og så er det bare noen ytterst få saker som kommer til sentral behandling.


I Miljøverndepartementets behandling av innsigelsene til reguleringsplanen for Lista vindkraftanlegg ble det særlig lagt vekt på gode vindressurser i området og at anlegget vil bidra til den regionale og nasjonale krafttilgangen. Departementet var klar over at tiltaket kunne medføre konflikter med miljøverdiene på Lista. Departementet stadfestet likevel kommunens reguleringsplan ut fra en helhetlig avveining av fordelene i form av økt produksjon av fornybar energi, sett i forhold til negative virkninger for landskap, kulturminner og naturmiljø.


La meg legge til at dette er en av de vanskeligste sakene vi har hatt, en sak der vi var i stor tvil, og hvor det var avveining mellom to viktige miljøhensyn, det ene var fornybar energi i Norge i form av vindkraft, som er ønskelig, og det andre var de meget betydelige negative miljøkostnadene på Lista av dette anlegget. Så det er få saker jeg har hatt på mitt bord, hvor jeg har vært så i tvil om resultatet som i denne.


Miljøverndepartementet har videre stadfestet reguleringsplan for Mosvold småbåthavn i Farsund. 23 båthus i strandsonen er unntatt fra stadfestingen. Begrunnelsen var at båthusene blir dominerende i landskapet og blokkerer kontakten mellom strandsonen og sjøen. Småbåthavna rommer 500 båter, mens båthusene ville romme 46 båter. Det er lagt vekt på at planen allerede omfatter eksisterende båthus, og at det er en sterkt økende interesse for å bygge båthus som beslaglegger en økende del av strandsonen.


Miljøverndepartementet foretar i den enkelte sak en avveining mellom ulike interesser, som i mange saker også berører andre departementer. I de to sakene er det helt ulike samfunnsinteresser og miljøverdier som er vurdert. Det faktum at sakene får ulikt utfall, er derfor ikke et resultat av forskjellsbehandling, men en konsekvens av at sakene er grunnleggende ulike.


