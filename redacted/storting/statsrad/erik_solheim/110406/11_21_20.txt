 Som spørreren helt sikkert er oppmerksom på, er ikke dette mitt faglige ansvar. Men jeg tar det for gitt at man også sender tilsvarende signaler til kommunesektoren om at det er ønskelig. Nå kan jo staten ved å gjøre ting på en riktig måte selv, også være et eksempel for andre. Men jeg går ut fra at man også kommer med en slik anbefaling til kommunal sektor.


For øvrig er det å ta inn lærlinger, som spørreren også sier, en veldig viktig og positiv ting. Mange elever har problemer med de rent teoretiske fagene og ønsker praktisk yrkesopplæring. Da må man legge best mulig til rette for det. For øvrig er det i forbindelse med mange av yrkesfagene Norge har de største rekrutteringsbehovene i årene framover, så dette er bra både for elevene og for Norge som samfunn.






                

