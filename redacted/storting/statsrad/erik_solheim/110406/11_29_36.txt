 For det første: Jeg hater å måtte virke arrogant, men må drive den voksenopplæring å si at det altså ikke er Miljøverndepartementet som kommer med innsigelsene; det er fylkesmennene som kommer med innsigelsene. Så behandler vi dem, og i nesten alle tilfeller blir det en lokal enighet mellom fylkesmannen og kommunene, i noen få tilfeller kommer det til oss.


Men det som spørreren nå sier, er jo en resolutt bekreftelse på det jeg har framført i Stortinget hele tiden, at Høyre har sviktet sin historie. For det han sier, er at Høyre nå står for noe helt annet enn de sto for under Bondevik-regjeringen. Det er det jeg har framført gang på gang fra Stortingets talerstol, at det Høyre Norge kjente under Børge Brende – og for den del også under miljøvernministeren fra Kristelig Folkeparti – var et Høyre som tok miljøet på alvor i en god del saker, og som også gjennomførte en god del ting.


Det nye Høyre som vi nå kjenner, er et Høyre som ikke gjennomfører den politikken, men som står for en helt annen og ny politikk. Da bør det også på en ærlig måte sies til velgerne.


