 Arbeidet for flere læreplasser og økt gjennomføring i videregående opplæring er et viktig tema. Fullført videregående opplæring er den plattformen flest mulig bør ha for å være rustet for deltakelse i arbeidslivet. Gode fagarbeidere er forutsetningen for et bærekraftig og velfungerende samfunns- og næringsliv. En viktig jobb for regjeringen er derfor å sørge for både høy kvalitet på opplæringen og at mange nok velger en fagopplæring. Vi har et stort behov for faglært arbeidskraft i tiden framover både i privat og i offentlig sektor.


Som spørreren sier, er det selvsagt viktig at statsforvaltningen tar sin del av ansvaret for flere læreplasser, fullt på linje med privat sektor. I 2010 gjennomførte Kunnskapsdepartementet og Fornyings- og administrasjonsdepartementet en kartlegging av potensialet for flere lærlinger i alle virksomheter i statsforvaltningen. Kartleggingen viser med noen forbehold at det er et potensial for flere lærlinger. Omtrent halvparten av de statlige virksomhetene meldte om et potensial for økning.


For å ansvarliggjøre virksomheten i statsforvaltningen besluttet regjeringen for 2011 å ta inn en fellesføring i virksomhetenes tildelingsbrev med mål om en økning av antall lærlinger. Antall lærlinger fordelt på lærefag skal framgå i årsrapportene. På bakgrunn av kartleggingene som ble gjennomført, og virksomhetenes oppfølging av fellesføringen inneværende år, vil utviklingen følges opp i styringsdialogen mellom det enkelte departement og de underliggende virksomhetene. Vi har som mål at dette skal gi en økning i antall lærlingplasser i statsforvaltningen.


Ved kartleggingen i august 2010 hadde miljøforvaltningen to læreplasser i IKT-servicefag i Statens kartverk. Det ble vurdert som mulig å øke med ytterligere to læreplasser fram mot høsten 2012. De fleste fag der det gis fagopplæring, er innenfor industri, håndverk og servicefag. Miljøforvaltningen har ikke mange oppgaver eller ansatte som arbeider praktisk med disse områdene. Effektiviseringen av IKT-tjenester i virksomhetene og endringene i grensesnittet mellom saksbehandling og rent kontorfaglige oppgaver skaper utfordringer med å finne flere egnede læresteder.


Fellesføringen fra Kunnskapsdepartementet om en økning av antall lærlinger i staten er for øvrig tatt inn i Miljøverndepartementets tildelingsbrev for 2011 til alle underliggende etater.


