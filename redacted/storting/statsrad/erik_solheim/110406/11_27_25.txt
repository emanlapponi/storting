 La meg først si at forskjellen mellom Bondevik-regjeringen og den rød-grønne regjeringen er jo ikke at det ikke var retningslinjer for strandsonen under Bondevik-regjeringen, men det var vi som innførte det. Det er to vesentlige forskjeller mellom Bondevik-regjeringen og oss. Det ene er at vi forsøker å håndheve de retningslinjene som også eksisterte under Bondevik-regjeringen. Det andre er at vi har differensiert strandsonepolitikken, slik at nå er det tre grupper: utkantkommunene i én gruppe, gruppen med kommuner med – la oss si – et middels, men betydelig press på utbyggingsområdene, som Haugesund-området, f.eks., i den andre gruppen og Oslofjorden i den tredje gruppen. Det er da jeg vil komme tilbake til at vi har gjennomført det Høyre snakker om, og burde få honnør for det, istedenfor å få kjeft for det. Jeg vil ikke blande meg inn i detaljer når det gjelder det fylkesmennene gjør, men vil alltid tilskynde at befaring er en god ting å gjøre når man tar beslutninger. Jo mer man vet om noe – enten det er fylkesmannen eller sentrale myndigheter – jo bedre er det. Så det er et sterkt ønske om befaring.


