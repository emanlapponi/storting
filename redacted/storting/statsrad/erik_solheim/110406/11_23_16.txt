  Jeg fulgte med en viss undring replikkordskiftet mellom spørreren og kommunalministeren tidligere i dag, og slik jeg kunne registrere det, var det to fundamentale forhold som spørreren ikke hadde fått med seg på det tidspunktet. Det ene var at den rød-grønne regjeringen nå har gjort det Bondevik-regjeringen og dermed Høyre aldri klarte å få somlet seg til, nemlig å lage en reell differensiering av landet og dermed gjøre det lettere å bygge ut i norske utkantstrøk, samtidig som man beholder et strengt regime i Oslofjorden. Det er jo ikke det strenge regimet i Oslofjorden som er det nye her; det nye er den geografiske differensieringen. Jeg synes at Høyre burde gi den rød-grønne regjeringen honnør for at vi har gjort det Høyre ikke selv klarte å få til.


Det andre, som det også er litt underlig at spørreren ikke har fått med seg, er at de nye retningslinjene som statsministeren, kommunalministeren og jeg har lagt fram, generelt er blitt meget godt mottatt langs kysten – slik jeg har kunnet registrere det. Vi har fått positive reaksjoner på lederplass i mange viktige distriktsaviser, og det har vært lite støy knyttet til dem. Så den generelle mottakelsen har vært bra. Det tror jeg nettopp er fordi man har sett at dette har vært et fornuftig grep.


Så kan spørreren likevel selvsagt ha rett i at det er avgrensingsvanskeligheter med hensyn til hvordan man skal gjøre det. Da vi valgte å unnta de seks sunnhordlandskommunene Austevoll, Bømlo, Fitjar, Stord, Sveio og Tysnes, er det fordi de er med i et prøveprosjekt med differensiert strandsoneforvaltning. De har fått godkjent et samarbeidsprosjekt for planlegging på tvers av kommunegrensene. Dette arbeidet går fram til 2014, og da vil man vurdere det. Det er altså en positiv gest overfor disse kommunene, fordi de faktisk har tatt gode grep og er med på dette prosjektet. Plasseringen av kommunene er ellers nøye vurdert, og vi legger ikke opp til endringer nå, men vi skal selvsagt på et senere tidspunkt evaluere og vurdere behovet for revisjon av retningslinjene.


Så spør spørreren spesielt om Tysvær. Jeg er glad for at han skiller Tysvær ut fra Haugesund og Karmøy, men også Tysvær har blitt veldig grundig vurdert. Den konklusjonen man har kommet til, er at Tysvær er en kommune med en relativt lite tilgjengelig strandsone, men med et attraktivt landskap, og det er en kommune som må ses i sammenheng med resten av Haugesundregionen, som er et område med betydelig arealpress. Tysvær grenser også til kommuner som Sveio og Vindafjord, som man sikkert vil føle det naturlig å sammenligne seg med, og som er plassert i den laveste kategorien når det gjelder press. Men denne typen avgrensinger, hvor ingen vil føle seg helt perfekt fornøyde, tror jeg er en nødvendighet når man skal dele Norge inn i tre grupper. Hadde vi holdt oss som under Bondevik-regjeringen med bare én gruppe, hadde det vært lett, men når vi skal ha denne differensieringen, som jeg trodde Høyre var interessert i, vil vi få denne typen avgrensingsproblemer.


