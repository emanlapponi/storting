 Jeg er opptatt av at kvotesystemet skal gi bedriftene et klart signal om at det
                     å slippe ut klimagasser innebærer en kostnad og en ulempe for oss alle. Et godt
                     kvotesystem gjør dette på to måter, for det første ved å sette et totalt tak
                     som er så lavt at det fører til at bedriftene må redusere sine utslipp, og for
                     det andre ved at den enkelte bedrift som forurenser, selv skal betale for de
                     kvotene den trenger for å svare for utslippene sine. 

Den samlede kvotemengden i et kvotesystem er bestemmende for hvor store
                     utslippene blir innenfor dette systemet. For at et kvotesystem skal redusere
                     utslippene, dvs. være stramt, må den totale mengden kvoter i systemet være
                     lavere enn det bedriftene ville sluppet ut om de ikke ble regulert med
                     kvoteplikt. De samlede utslippene innenfor systemet blir redusert til et nivå
                     tilsvarende den samlede kvotemengden. Norge har en større stramhet i
                     kvotesystemet enn de øvrige europeiske landene målt i forhold til utslippene i
                     2005. Vi bidrar altså til å senke utslippene fra de bedriftene som er med i det
                     europeiske kvotesystemet, ved at Regjeringen har besluttet å sette en vesentlig
                     lavere kvotemengde enn det norske bedrifter forventes å trenge i perioden
                     2008–2012. 

Hvorvidt kvotene selges eller tildeles vederlagsfritt, vil på kort sikt ikke
                     påvirke utslippene fra eksisterende virksomheter. Tildeling av gratiskvoter kan
                     imidlertid påvirke investeringsbeslutninger knyttet til utvidelser eller
                     etablering av ny virksomhet. Lønnsomheten vil være større jo større andel
                     gratiskvoter virksomheten får tildelt som følge av investeringen. Man kan da få
                     en tendens til at det investeres i forurensende virksomhet på bekostning av
                     annen virksomhet. På sikt kan man da få en næringsstruktur med høyere utslipp
                     enn man ellers ville fått, og som er mer utslippsintensiv enn det som er
                     samfunnsøkonomisk fornuftig. Dette er noe av bakgrunnen for at Regjeringen ikke
                     har ønsket å opprette en generell kvotereserve for tildeling av vederlagsfrie
                     kvoter til nye og utvidede virksomheter. 

