  At noen områder i Norge
har større konsentrasjoner av rovdyr enn andre, er en naturlig
konsekvens av de bestandsmålene som ble fastsatt som del
av rovviltforliket i 2004, og som også representanten
Gundersens parti, så vidt jeg vet, var en del av. Ytterpunktene
i så måte er Region 5 Hedmark, som har bestandsmål
for alle de fire store rovdyrene, og Region
1 Vest-Norge, som ikke har bestandsmål for noen
av dem. For arter der bestandsmålet ikke er nådd,
er det naturlig at bestanden fortsatt skal ha en vekst. For arter
der bestandsmålet er nådd, vil det bli iverksatt
tiltak for å redusere bestanden ned mot det fastsatte bestandsmålet
når konfliktsituasjonen tilsier det. Hiuttakene av jerv
de to siste årene er et eksempel på en
slik virkemiddelbruk.

Et av hovedprinsippene for å dempe
konfliktnivået innenfor rovviltforvaltningen
er at rovvilt og utmarksbasert beitenæring skal gis ulik
prioritet i forskjellige deler av landet og i forskjellige deler
av den enkelte rovviltregion. De regionale
rovviltnemndene som ble opprettet i forbindelse med rovviltforliket,
har i sine forvaltningsplaner gjennomført en
slik prioritering. Til grunn for disse prioriteringene ligger dagens
utbredelse av rovvilt, en vurdering av hvor det finnes framtidig gode
leveområder, og en vurdering av konflikter i forhold til
næringsutøvelse.

I områder som
har status som prioriterte beiteområder, skal beitenæring
prioriteres, og det er derfor en lavere terskel for at
det skal gis fellingstillatelse i disse områdene. Prioriterte
rovviltområder skal på sin side prioriteres høyest
ved tildeling av midler til forebyggende tiltak og ønsket
omstilling. Intensjonen er en effektiv bruk av disse midlene, og
at det i stor grad skal kompensere for utfordringene
som er knyttet til å leve med rovvilt. I 2007
ble det bevilget 44 mill. kr til forebyggende og konfliktdempende tiltak.
For 2008 er denne posten foreslått økt med 9 mill. kr.
I tillegg dekkes omstilling til annen produksjon
over Landbruks- og matdepartementets budsjett.

Samtidig er det viktig å huske på at
utfordringene i rovviltforvaltningen er mange og til dels svært
komplekse. Rovviltforliket er tre år gammelt, og på disse årene
har det skjedd en radikal forandring av norsk
rovviltforvaltning, ikke minst hva organisering og myndighetsutøvelse
angår. Forvaltningssystemet må derfor få virke
over noe lengre tid før man kan trekke sikre
konklusjoner om effekten og vurdere om det er riktig å foreta
vesentlige kursendringer.

