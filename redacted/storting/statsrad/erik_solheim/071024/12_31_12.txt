  Det sier seg jo selv at der det
eksisterer en direkte trussel mot menneskers liv og helse, har mennesket
forrang. Det anser jeg som en absolutt selvfølge, hevet
over enhver diskusjon.

Samtidig er det å ta vare
på naturarven, det biologiske mangfoldet, som for Norges
del er å ta vare på de fire
store rovdyrene, en veldig sentral målsetting
for denne regjeringen. Det er et vesentlig internasjonalt miljømål. Norge er
flink til å be andre land om å verne sine
ulike naturtyper. Vi må også ta vår
selvstendige del av det ansvaret. I det ligger også de
forpliktelsene vi har overfor Bern-konvensjonen. Norge
har et selvstendig ansvar for å gjøre det.

Jeg er veldig innstilt på det representanten
spør om, nemlig et mye tettere samarbeid
med Sverige på disse områdene – også med
Finland. Vi trenger mer nordisk samarbeid, men vi har likevel
et selvstendig ansvar for å ivareta våre
internasjonale forpliktelser når det gjelder mangfoldet
i naturen, her også rovdyr.

