  La meg først få lov til å gi
spørreren honnør for å ta opp en sak
som det selvsagt er et meget sterkt lokalt engasjement for i Lierne, men også mange
andre steder. At folk føler frykt på basis av
de bildene og de tv-opptakene vi har sett, har jeg den aller, aller
største forståelse for.

Ved behandlingen av St.meld. nr. 15 for 2003-2004, Rovvilt
i norsk natur, inngikk Stortinget et bredt forlik om rovviltpolitikken.
Det ble klargjort at Norge skal ha et visst
antall ynglinger av jerv, gaupe, bjørn og ulv. Regjeringen
legger dette forliket til grunn, og det skal følges opp
på alle nivåer, som jeg også sa
i et svar på et tidligere spørsmål i
dag.

De rovviltartene som finnes i Norge, er alle
i større eller mindre grad i felles
bestander med Sverige. Norge og Sverige har
begge et ansvar for å sikre at de felles skandinaviske
rovdyrbestandene er levedyktige på lang sikt. Dette følger
av at begge land har selvstendige forpliktelser i henhold til Bern-konvensjonen.

Det nasjonale bestandsmålet for bjørn
er fastsatt til 15 årlige ynglinger. Sverige
har fastsatt et langt høyere bestandsmål, med
et minimumsmål på 100 årlige ynglinger. Selv
om Norge har fastsatt et nasjonalt bestandsmål
for bjørn, betyr ikke dette at man kan vurdere
bestandssituasjonen i Norge isolert. Bestandsmålet
for alle de fire rovdyrartene er utformet ut
fra at deler av bestandene har en sammenhengende utbredelse på tvers
av landegrensene.

Også virkemiddelbruken preges
av at vi deler rovviltbestander med naboland. For bjørn
er dyrenes bevegelser over landegrensen mot Sverige av
særlig betydning, f.eks. ved vurderingen av om felling eller
jakt er skadelig for bestandens overlevelse.

Norge har lang tradisjon for samarbeid
med både Sverige og Finland om rovvilt,
spesielt innenfor forskning og
bestandsovervåkning. Samarbeidet omfatter
bl.a. informasjonsutveksling, gjensidige høringer og drøftinger av
forvaltingsspørsmål omkring felles bestander,
felles finansiering og prioritering av forskning,
felles metodikk for bestandsovervåkning og gjensidig tilgang
til databaser. Norge og Sverige samarbeider også om
et av de mest omfattende forskningsprosjektene på bjørn
som finnes i dag.

Et godt forvaltningssamarbeid med Sverige
er viktig for å sikre sammenhengende rovviltbestander
på tvers av landegrensene og dermed øke sjansen
for overlevelse. Det er imidlertid ikke aktuelt med en
felles forvaltning mellom de to landene. Dette følger
bl.a. av Norges og Sveriges selvstendige forpliktelser overfor Bern-konvensjonen.

