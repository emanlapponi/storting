  For det første vil jeg
be om en viss forståelse for at jeg har vært miljøvernminister
i noe sånt som tre dager, og at jeg ikke har
hatt all verdens tid til å gå i dybden i dette
spørsmålet. Min oppfatning så langt er
at det Regjeringen gjør, og som jeg har tenkt å videreføre,
er å følge opp et forlik som er inngått
i Stortinget, inkludert Høyre, representantens parti – et
forlik som har som siktemål å sikre
at vi innfrir de internasjonale forpliktelsene vi har til å ta vare
på rovdyr, men samtidig ivaretar mange av de hensynene
som representanten Gundersen er opptatt av: hensynet til beiteområder
for sau, og også til andre sider av
menneskers livskvalitet. Vår oppfatning er at det ivaretar
vi best ved å videreføre det forliket som Stortinget
har lagt grunnen for, og som har ulike prioriteringer i ulike deler
av landet.

At dette er et tema der det vil være
konflikt også i årene som kommer, tror
jeg alle forstår, fordi det er konflikt mellom
legitime, fornuftige, ordentlige interesser – interesse
for at vi skal gjøre vår del for å ta vare
på naturen og arven når det gjelder rovdyr, og
for at vi også skal legge til rette for utmarksnæring.

