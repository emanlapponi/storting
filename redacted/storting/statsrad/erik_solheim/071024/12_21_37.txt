 Representanten Engeset tok denne saken opp også i
spørretimen for 14 dager siden, da i et spørsmål
til helse- og omsorgsministeren. Det framgår av det svaret
han da fikk, at å sikre sårbare pasientgrupper gode
behandlingstilbud er et viktig satsingsområde for Regjeringen.

Når det gjelder den konkrete problemstillingen
som nå er tatt opp i spørsmålet fra representanten
Engeset, er dette forhold som står sentralt i
den klagesaken departementet for tiden har til behandling, og som
vi raskt vil behandle. Jeg ønsker derfor ikke å kommentere
dette nærmere, men vil bare forsikre om at svaret
på denne klagebehandlingen kommer til å komme
i meget nær framtid.

Når det gjelder bakgrunnen for konflikten
som er oppstått, er den at staten er eier av
mange kulturhistorisk verdifulle eiendommer. De siste årene
har det vært gjennomført et omfattende prosjekt
med sikte på å kartlegge og dokumentere disse
eiendommene. Målet er å sikre et utvalg av
eiendommer gjennom formelle vernevedtak. Det er den enkelte sektor
som er ansvarlig for å gjennomføre
dette arbeidet.

I forslag til landsverneplan for helsesektoren
har Halden sykehus fått høy
verneverdi og er i den kategorien som forutsettes sikret gjennom
fredning. Det er dette som er den konkrete bakgrunnen for at Riksantikvaren
har engasjert seg i ombyggingsarbeidene ved sykehuset. Utfordringen
blir å forene ønsket om å sikre
viktige kulturhistoriske verdier med behovet for å gjennomføre
nødvendige ombygginger og moderniseringer. Kulturminneforvaltningen
har lang erfaring i å være med på å utvikle
slike løsninger.

Avslutningsvis vil jeg vise til helse-
og omsorgsminister Sylvia Brustads svar til representanten Engeset
i spørretimen 10. oktober 2007, hvor hun gjorde det helt
klart at de aktuelle pasientgruppene selvsagt ikke vil
bli stående uten noe tilbud.

