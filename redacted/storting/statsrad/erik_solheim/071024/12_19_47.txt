  La meg først si at min intensjon
er selvsagt så langt det overhodet er mulig, så langt
det er i menneskelig makt, å redusere konfliktene knyttet
til rovviltforvaltning. Men vi kan ikke redusere eller
fjerne konfliktene knyttet til rovviltforvalting ved å fjerne
rovdyrene. Der er det satt mål som Stortinget er enig om.
De målene er jeg innstilt på at vi skal innfri.

Men er det en ting jeg ikke er nervøs
for – her tror jeg vi kan berolige representanten Gundersen – er
det frykten for at denne saken skal forsvinne fra den politiske dagsorden,
og forsvinne fra Stortinget. Det er det inntrykket jeg
har, ved at det allerede senere i dag er et spørsmål
til om samme sak. Så jeg føler meg veldig trygg
på at denne saken vil forbli under debatt, og forbli i
Stortinget. Vi får rik anledning til å komme tilbake
til den. Om ingen andre kommer til å bidra til
det, er jeg helt sikker på at representanten Gundersen
kommer til å bidra til akkurat det.





                

