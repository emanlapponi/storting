  Når det gjelder hvorvidt penger i
et gitt land kommer best til anvendelse gjennom Verdensbanken eller
gjennom FN-systemet, tror jeg det alltid vil fordre en
konkret vurdering i det enkelte land. Det vil sågar dreie
seg om så banale forhold som kompetansen hos de utsendte
fra Verdensbanken, eller hos dem som er der fra FN. Det
vil dreie seg om en rekke slike spørsmål,
som blir for detaljerte til å ta her. Vårt utgangspunkt
er at det ikke er snakk om enten Verdensbanken eller
FN, men en vektforskyving i retning av FN, fordi Norge, ut fra utenrikspolitiske
forhold i Norge og også behovet for
koordinering i verden, ikke
ser noe alternativ til FN. Det er FN som på landnivå må koordinere
bistanden. Det er FN som også kan stå for
mesteparten av den internasjonale samordningen av politikk i forhold
til bistand. Bistand er politikk. Vi kan ikke koble
det fra disse spørsmålene. Da kommer også Verdensbankens
faktiske handlemåte i spørsmål som privatisering
høyt opp på vår dagsorden, og vi vil
nå gå inn og se på hva som er realitetene. Hvis
Verdensbanken bidrar til det i stor skala, vil det få konsekvenser
for de norske programmene. Om Verdensbanken har rett i å si
at dette er avviklet, dette er en historisk politikk som vi ikke
lenger står for, er ingenting bedre enn det.

