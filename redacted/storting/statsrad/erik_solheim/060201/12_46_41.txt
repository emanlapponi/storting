  Jeg tror det er nødvendig med meget
streng straff for stortingsrepresentanter som kommer for sent til
spørsmålene!

Spøk til side: Nei, det er ingen sammenheng mellom vår
prinsipielle politikk når det gjelder Verdensbanken, og erfaringene
på Sri Lanka. Tvert imot er Verdensbankens landdirektør
for Sri Lanka nærmest å karakterisere som en god
venn. Han har vært en av de beste støttespillerne
for fredsprosessen hele
tiden, og Verdensbanken har etter hva jeg kan bedømme,
spilt en meget konstruktiv og positiv rolle på Sri Lanka.
Jeg har overhodet ingenting å kritisere Verdensbankens
innsats for der.

Utgangspunktet vårt for å redusere
bevilgningene til Verdensbanken er tosidig. Det ene er ønsket
om å gjøre mer i FN. Norge som et lite
land er avhengig av en internasjonal rettsorden. Vi er avhengig
av en velorganisert verden. Det er bare FN som kan gi
det moralske grunnlaget for konvensjoner i verden,
og som på avgjørende måte kan
bestemme når man skal bruke
voldsmakt, og det er FN som på landnivå må koordinere
bistandsinnsatsen. Det er veldig mange grunner til at FN må styrkes.
Og skal man styrke FN, må man nødvendigvis gjøre
mer på andre områder.

Den andre grunnen til at vi reduserte
noe på Verdensbanken, er at vi føler at Verdensbanken
i en lang periode var veldig tett knyttet til
det man kan kalle den nyliberalistiske internasjonale dagsorden,
koblet til den såkalte Washington Consensus,
som ofte la helt urimelige krav på enkeltland
om privatisering av statlig virksomhet, eller om økonomiske
tiltak som rammet den fattigste delen av befolkningen og ikke
middelklassen og de mer velstående. Nå sier
Verdensbanken at de har endret politikk på de fleste
av disse områdene, og at Verdensbanken i dag ikke stiller noen
krav til mottakerland om det man kan kalle ideologisk privatisering.
Regjeringen vil nå gå nærmere inn i disse
problemstillingene, se på Verdensbankens programmer og
se hva som er riktig og galt av dette.

Til slutt vil jeg bare si at selvsagt
har spørreren helt rett i at Verdensbanken er en av de
mest sentrale utviklingsaktørene internasjonalt. Det finnes ikke
et fnugg av uenighet om det spørsmålet. Nettopp
derfor vil selvfølgelig Norge, uansett hva vi bestemmer
oss for med hensyn til framtidige bevilgninger til Verdensbanken, også gjøre
hva vi kan for å påvirke Verdensbanken på en
mest mulig konstruktiv måte. Jeg har allerede hatt to møter
med Paul Wolfowitz, Verdensbankens president, for å gjøre
det norske syn kjent. Vi vil også prøve å påvirke
Verdensbanken gjennom spesifikke bevilgninger til områder
vi synes er særlig viktige, som kvinnespørsmål
og miljøspørsmål.

Thorbjørn Jagland hadde
her gjeninntatt presidentplassen.

