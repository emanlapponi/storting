 Om det aller siste er det ingen som helst uenighet mellom
spørreren og meg. Selvsagt skal vi hele tiden
legge et tungt press på FN og FNs særorganisasjoner
for effektivisering av virksomheten, for bedre forvaltning
av pengene, for et bedre samsvar mellom overordnede
politiske mål, som f.eks. fred i et land, som jo er avgjørende,
og bruken av pengene. Denne type kriterier vil gjelde både
Verdensbanken og FN.

Jeg har nettopp sendt brev til de
ledende særorganisasjonene i FN om norske bidrag
for neste år, knyttet veldig klart til hva de skal innfri
av norske krav og forventninger, og selvsagt med den helt
klare underliggende forutsetningen at hvis de ikke innfrir
disse kravene, må de regne med reduserte bevilgninger fra Norge
framover. Akkurat det samme vil gjøre seg gjeldende overfor
Verdensbanken. Men før vi trekker konklusjoner på dette
området, vil vi gå dypt inn i problemstillingen
om hvorvidt det er riktig at Verdensbanken bidrar til å promotere
privatisering og andre deler av en politikk som denne
regjeringen ikke står for.

