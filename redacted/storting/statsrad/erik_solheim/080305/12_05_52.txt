 La meg bare først si at jeg skal gjøre hva jeg kan for
at representanten Gundersen skal få svar på rovviltspørsmål,
som hyppig stilles. Hvis ikke jeg er til stede, skal selvfølgelig
en annen svare på spørsmålet på vegne av Regjeringen.
Vi legger til rette for den måten å svare på, og så
må Gundersen enten vente, hvis jeg er i utlandet, eller la en annen
svare. 

Når det gjelder det saklige, er Gundersen meget vel
kjent med den todelte målsettingen vi har. På den ene siden
ønsker vi, i tråd med Stortingets rovdyrforlik, å ta
vare på de fire store rovdyrartene i Norge. På den annen side
ønsker vi å legge til rette for landbruksnæringen, bl.a.
med beiteområder for sau og storfe og andre som kan være truet
av rovdyr. Denne vanskelige kombinasjonen skaper konflikter og lokale problemer.
Det er det ingen grunn til å legge skjul på. Ett av virkemidlene
for å bidra til å løse dette har vært inngjerding.
Det har også vært av de virkemidlene som ofte har blitt krevd
av bygdefolket selv. Men som alle andre virkemidler er heller ikke det uten
problemer og kontroverser. Vår oppfatning er at dette har vært
et vellykket virkemiddel opptil flere steder. Det er et virkemiddel som
skiller store rovdyr fra sau i tid og rom, og man har kunnet innrette det
slik at det ikke fører til andre store problemer. Man kan ta det
ned om vinteren, og det har vist seg at hjort kan hoppe over. I all hovedsak
fungerer det, men det er et virkemiddel som krever omfattende og grundig
planlegging i forkant. Tiltakshaver må sørge for å ivareta
interesser med hensyn til andre dyr og friluftsliv, og det er viktig å
sikre en tett dialog med både grunneiere, kulturminnemyndigheter og
andre lokale parter. 

De utfordringene som vi står overfor her,
skal vi forsøke å møte etter beste skjønn. Gjerder
kan være et estetisk problem og kan føre til ulemper for andre.
På den annen side har det vist seg å være et godt virkemiddel
for å redusere de lokale konfliktene. 

Jeg er overbevist om
at representanten Gundersen som jeg er opptatt av å sørge for
at vi får til et forvaltningsregime for rovdyr - i tråd med
Høyres ønske - som minimaliserer de lokale konfliktene. 

