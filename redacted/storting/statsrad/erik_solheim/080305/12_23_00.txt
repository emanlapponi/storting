 La meg først si, som også Syversen indikerer, at dette er en vanskelig sak, som jeg har arvet. Det er simpelthen en veldig vanskelig sak å håndtere. En av grunnene til det er at det er to respektable miljøer som står mot hverandre. Det ene er den faglige ekspertisen, som Statens forurensningstilsyn og en rekke andre statlige etater besitter. Deres oppfatning er at overvåkingen er tilfredsstillende, og at de analysene som man får, viser at prosjektet alt i alt ikke har negative miljøkonsekvenser. Samtidig har jeg den største respekt - jeg har møtt ordføreren på Nesodden og en rekke talspersoner for Innbyggerinitiativet - for den alternative faglige ekspertise 

de

 besitter. 




Det kan aldri være slik at de statlige etatene besitter den rene sannhet. Vi - både Miljøverndepartementet og andre statlige etater - har tatt feil tidligere, så det er utrolig viktig at det også kommer opp alternative synspunkter. 




Det jeg forsøker å tilskynde, er at de ulike faglige miljøene i så stor grad som mulig møtes for å utveksle synspunkter og se om det er mulig å utvikle felles faglige synspunkter på hva som er riktig å gjøre. 




