 Prosjekt «Ren Oslofjord» skal være et miljøprosjekt. Jeg er derfor selvfølgelig svært opptatt av at deponeringen av forurenset masse i dypvannsdeponiet gjennomføres som forutsatt i tillatelsen. 




Det er, for å si det veldig, veldig snilt og vennlig, svært uheldig at det har foregått ulovlig dumping av forurensede masser i dypvannsdeponiet. Når Statens forurensningstilsyn nå har politianmeldt Oslo Havn og Secora AS, er det et klart uttrykk for at denne typen brudd på tillatelse ikke kan tolereres og er noe vi både beklager og sterkt tar avstand fra. 




Nå hører det også med til historien at Norsk institutt for vannforskning har konkludert med at den ulovlige dumpingen ikke har hatt alvorlige miljøkonsekvenser. Grensen for det samlede tillatte utslippet er ikke overskredet. Det betyr likevel ikke noen form for aksept for det som har skjedd. Det bidrar også til å så tvil om regimet når den typen brudd på regelverket forekommer. 




Jeg har all mulig grunn til å ha tillit til at Statens forurensningstilsyn fortsatt vil følge denne saken nøye, og at de reagerer dersom noe skulle skje i strid med tillatelsen, slik de har gjort fram til nå. 




Jeg tar til etterretning at Nesodden kommune har vedtatt å oppheve reguleringsplanen for dypvannsdeponiet. Oslo Havn har tillatelse fra Statens forurensningstilsyn til å fortsette deponeringen uavhengig av vedtaket i Nesodden kommunestyre. Fylkesmannen i Oslo og Akershus og Oslo kommune har fremmet innsigelse mot opphevelse av reguleringsplanen, og saken vil derfor kunne komme til Miljøverndepartementet for avgjørelse. Jeg kan derfor ikke si noe om hva utfallet av dette måtte bli. 




