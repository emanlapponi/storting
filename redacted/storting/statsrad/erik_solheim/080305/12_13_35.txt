 Først
vil jeg for ordens skyld få notert at Kårstø-anlegget
er et anlegg som jeg har vært skeptisk til hele tiden, og vi forsøker
nå å gjøre det beste ut av situasjonen der. 

Dernest:
Det er selvsagt meget viktig - som spørreren etterlyser - å
redusere antall gratiskvoter og i maksimal grad ha betalte kvoter. Der har
Norge gått foran. Vi har færre gratiskvoter enn EU. Heldigvis
ser utviklingen i EU ut til å gå i retning av færre gratiskvoter,
slik at vi fra 2012 forhåpentlig får et regime uten gratiskvoter.

Når det gjelder Kårstø, er det ikke slik at det
er delt ut kvoter. Jeg sier ikke at det ikke kan komme, men så langt
er det satt av «en kvotereserve til nye gasskraftverk som skal basere
seg på rensing, og høyeffektive kraftvarmeverk med konsesjon».
I et forskriftsutkast er det foreslått at det opprettes en kvotereserve
på 9 millioner kvoter for perioden 2008-2012 til dette. Forskriften
er ennå ikke fastsatt. Det er således ikke avklart hvordan tildelingen
til det enkelte kraftverk vil bli, og jeg kan selvsagt ikke i Stortinget
forskuttere en søknadsbehandling hvor det er SFT som skal spille
inn etter søknad. 

Så til det prinsipielle i dette spørsmålet:
Jeg ser ikke negativt på at man kan selge kvotene. Det motsatte ville
føre til en mye farligere situasjon, for det ville bety at man ikke
hadde et incitament til å redusere utslippene. Det at en kvote kan
selges, enten den er gitt gratis eller kjøpt, er i seg selv et viktig
incitament til å redusere egne utslipp, fordi man får en stor
fortjeneste av å redusere utslippene. Så det at kvotene er salgbare,
må være positivt. Det håper jeg vi kan være enige
om. Så kan man ha en diskusjon om hvorvidt de bør deles ut
gratis eller bør kjøpes. Men enten de er kjøpt eller
man har fått dem gratis, må de være salgbare, slik at
det blir et sterkt incitament til å redusere utslippene. 

