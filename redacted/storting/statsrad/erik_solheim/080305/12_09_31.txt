 Først:
Jeg vet at det er min jobb å svare - og ikke Gundersens. Jeg vil likevel
utfordre ham til å være med i en konstruktiv dialog om hvordan
vi kan nå de to målene som både Høyre og SV - altså
både Høyre og Regjeringen - har stått sammen om: å
forvalte de fire store rovdyrartene i tråd med våre internasjonale
forpliktelser, slik at vi har levedyktige stammer av disse, og samtidig
minimalisere de lokale konfliktene knyttet til utmarksnæringer. Det
er et felles prosjekt. Stortinget har stått sammen om det, både
Høyre og SV har stått sammen om det. La oss da få på
bordet alle ideer som kan realisere dette på en konstruktiv måte!

Når det gjelder gjerder, har vi fått en rekke krav fra
ulike distrikter om å bygge slike - man føler at det har vært
et viktig virkemiddel. Men vi er selvfølgelig beredt til å
se på de stedene der bruk av gjerder eventuelt måtte føre
til ulemper som ikke står i forhold til det positive med det. Gjerder
har mange steder vært et konstruktivt virkemiddel for å redusere
konfliktene. Skulle det være problemer knyttet til gjerder, må
vi se på dem. 

