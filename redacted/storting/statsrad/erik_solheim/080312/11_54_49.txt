 Først
vil jeg takke representanten Korsberg for spørsmålet. Det er
selvfølgelig svært viktig at vi sikrer en god miljøtilstand
i vassdrag, innsjøer og grunnvann. 

Drikkevannskilder er beskyttet
gjennom drikkevannsforskriften. Denne forskriften setter forbud mot forurensning
av vannforsyningssystemer som kan medføre fare for forurensning av
drikkevann. Det lokale mattilsynet kan forby eller sette vilkår for
aktiviteter som forurenser eller kan medføre fare for forurensning
av drikkevann. Forurensning av vannmiljøer generelt er i utgangspunktet
forbudt etter forurensningsloven, med mindre det er gitt særskilt
tillatelse. Det er imidlertid unntak for forurensning som ikke medfører
nevneverdige skader og ulemper. Forurensningsloven gjelder også for
forurensning som følge av veisalting. 

Vegdirektoratet la i
fjor fram en rapport med resultater fra en undersøkelse av miljøeffekter
i veinære innsjøer. Undersøkelsen viste negative miljøeffekter
av saltingen i en del innsjøer. Statens forurensningstilsyn fikk
i kontakt med Vegdirektoratet opplyst at Vegdirektoratet på bakgrunn
av rapporten ville sette inn tiltak på de aktuelle veistrekningene.
Dette innebærer først og fremst omlegging av saltingsrutinene.
Vegdirektoratet trapper også opp forsknings- og utviklingsvirksomheten
som bl.a. er rettet mot å finne fram til miljøvennlige alternativer.

Statens forurensningstilsyn har anbefalt at miljøeffekter
knyttet til veisalting følges aktivt opp gjennom vannforvaltningsarbeidet,
den såkalte vannforvaltningsforskriften. Det skal utarbeides helhetlige
forvaltningsplaner for vannregionene, som bl.a. skal inneholde tiltaksprogram
for hvordan målet om bedre miljøtilstand skal nås. Alle
relevante sektorer skal samarbeide om tiltak. Samferdselsdepartementet har
bedt Vegdirektoratet å følge opp miljøeffektene av veisalting
gjennom dette arbeidet. 

Jeg forventer at veimyndighetene fortsetter
sitt arbeid mot å bedre kunnskapen om metoder og alternativ til veisalting
og gjennomfører hensiktsmessige tiltak. 

Som en følge
av dette er det allerede i dag en rekke regler som omhandler forurensning
som følge av veisalt. I tillegg følger veimyndigheten opp
miljøeffekter som er påvist. Jeg ser derfor ikke at det pr.
i dag er behov for å utarbeide et eget regelverk for bruk av veisalt.
Jeg vil imidlertid følge med på resultatene av vannforvaltningsarbeidet
og vurdere eventuelt de særskilte restriksjonene på veisalting
senere, hvis det skulle bli behov for det. 

