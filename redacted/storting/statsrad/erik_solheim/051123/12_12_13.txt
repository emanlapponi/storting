 Jeg takker Khalid Mahmood for å ta
opp en veldig, veldig viktig sak.

Jordskjelvkatastrofen i Pakistan
er en av de største naturkatastrofer i hele
verden i moderne tid. Tre-fire millioner mennesker er hjemløse.
Et jordskjelv kommer selvsagt alltid ubeleilig, men i
tillegg er dette komme særlig ubeleilig i Pakistan
fordi det ikke kom på vårparten, men rett
før vinteren. Ifølge FN kan flere mennesker komme
til å dø i Pakistan som følge
av sykdommer og kulde i vinter, enn av selve skjelvet. Det er derfor
et absolutt behov for stor internasjonal innsats.

Norge har vært i spissen for dette.
Stortinget har allerede bevilget et betydelig beløp, og
med de påplusninger som Regjeringen gjorde, har vi brukt
240 mill. kr. Beløpet er så høyt
at det alene har gjort Norge til en av de viktigste bidragsyterne
i den akutte krisefasen i Pakistan. Jeg kan si at da jeg besøkte
Pakistan, sa Røde Kors-medarbeidere at de var stolte over å være
norske i Pakistan. Likevel har FN kommet med
en appell om mer penger. Det er behov for mer penger for at folk
skal overleve vinteren. Mange av løftene som er gitt, er
om langsiktige bistandsmidler og ikke om akutt nødhjelp.
Regjeringen er derfor innstilt på å foreslå ytterligere
260 mill. kr til de nødlidende i Pakistan, som vil gå gjennom
FN, hvis Stortinget er enig. Vi vil så snart som overhodet
mulig komme tilbake til Stortinget med dette, og vi ønsker
og forventer en veldig rask behandling av Stortinget, slik at disse
midlene kan bli gjort tilgjengelig så fort som det overhodet
lar seg gjøre.

Jeg vil også legge til at
president Musharraf innkalte til en stor giverkonferanse i Islamabad
i forrige uke med betydelig internasjonal deltakelse,
bl.a. var FNs generalsekretær der. Den ser ut
til å ha vært en suksess, men nesten alle
midlene som kom, er til den langsiktige gjenoppbyggingen, ikke
til den umiddelbare krisefasen. Norge, som ett av de landene som
har fleksible midler, og som kan bidra i krisefasen, må derfor
ta sitt ansvar for bringe de jordskjelvrammede gjennom vinteren.
Det er grunnen til at vi allerede har bevilget et betydelig beløp,
til sammen 240 mill. kr, og ytterligere vil foreslå 260
mill. kr, slik at det alt i alt blir 500 mill. kr.

