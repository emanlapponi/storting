 Jeg er enig
med representanten Engeset i at spørsmålet om avfallshåndtering
er et tema hvor det er mye ugjort i Norge, og hvor vi gradvis vil måtte
få et strengere regelverk. Vi må få til bedre håndtering
av dette. Et forslag om forbud mot deponering av nedbrytbart avfall er til
behandling i Miljøverndepartementet, og det vil føre til utbygging
av alternativ behandlingskapasitet. Det foreligger også planer for
utbygging av behandlingsanlegg over hele landet. Avfallet skal i framtiden
materialgjenvinnes, og det skal gjenvinnes som energi gjennom forbrennings-
og biogassproduksjon. Så jeg er enig i det grunnleggende som Engeset
trekker opp, at dette er et område hvor vi har en betydelig jobb å
gjøre framover, både i Moss og nasjonalt. 





                

