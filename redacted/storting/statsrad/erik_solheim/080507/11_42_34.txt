 Slik jeg forstår
formalitetene, skal Statens vegvesen lage en forvaltningsplan som vil være
avgjørende for den framtidige bruk og utnyttelse av brua. Denne forvaltningsplanen
skal så godkjennes av Riksantikvaren for dette spesifikke, men det
framgår veldig tydelig av papirene at man skal sikre dette på
en måte som ikke innebærer noen store ulemper for trafikkavviklingen.

Ellers vil jeg ikke bestride representanten Gundersens lokalkompetanse
med hensyn til om denne brua burde eller ikke burde forsvinne i Glomma.
Det vet representanten Gundersen mye bedre enn jeg, men jeg vil likevel
minne om at hva man i forskjellige epoker har sett på som verneverdig,
har vært veldig forskjellig. Mange av de flotteste byggene, bruene,
kirkene vi har i Norge i dag, var sett på som absolutte rivningsobjekter
i tidligere tider. Det var i sin tid planlagt en seksfelts motorvei rundt
Slottet her i Oslo, noe som hadde betydelig oppslutning i Oslo kommunestyre
den gangen. Jeg tviler på at noen tenkende mennesker ville synes det
var fornuftig i dag. 





                

