 La meg først takke representanten
Engeset for å ta opp denne viktige saken for folk i Mosseregionen,
og dermed også bidra til det nødvendige presset for å
få stoppet denne forurensningen. 

Alle deponier for avfall skal
ha tillatelse etter forurensningsloven. Det er svært viktig at avfallsanleggene
drives i henhold til de vilkårene som settes i tillatelsen. De overskridelser
av konsesjonsgrensen for deponering av avfall som har skjedd ved avfallsanlegget
til Movar IKS, er ulovlige og uakseptable. Det er fylkesmannen som behandler
søknader om tillatelse til deponering av avfall, og som har ansvar
for å føre tilsyn med at vilkårene i tillatelsen overholdes.

Det sier seg selv at det er grenser for hvor langt statsråden
kan gå inn i saken, men jeg nevner på generelt grunnlag at miljøvernmyndighetene
har ulike virkemidler å ta i bruk for å sikre at konsesjoner
overholdes. Forurensningsloven gir hjemmel til å fatte vedtak om tvangsmulkt
for å sikre etterlevelse av tillatelsen, samt vedtak om omgjøring
eller tilbakekall av tillatelsen. Normalt er det likevel tilstrekkelig med
mindre inngripende virkemidler for å sikre at konsesjonen etterleves,
slik som gjennomføring av tilsynsaksjon og annen oppfølging
av avfallsdeponiet. 

Vi er blitt informert om at fylkesmannen i Østfold
tidligere i vår var på tilsynsaksjon hos Movar IKS etter klage
på luktulemper i området rundt deponiet. I rapporten fra fylkesmannen
etter tilsynsaksjonen konkluderes det med at det trolig er en sammenheng
mellom luktulempene og de overskridelsene som skjedde ved deponiet i 2007. Dette
er veldig uheldig. Umiddelbart etter tilsynsaksjonen ble fylkesmannen forsikret
fra Movar IKS om at mengden avfall som går til deponiet i 2008, skal
holdes under den fastsatte grensen på 40 000 tonn. Movar IKS er et
interkommunalt avfallsselskap, og jeg er kjent med at saken også følges
opp lokalt i Moss kommune. Jeg vil understreke at avfallsselskaper som bryter
konsesjonsvilkårene, undergraver regelverket for avfallshåndtering.
Brudd på konsesjonsvilkårene kan få negative miljøkonsekvenser
og medføre ulemper for nærmiljøet og lokalbefolkningen.

På bakgrunn av den informasjonen jeg nå har fått,
har jeg tillit til at fylkesmannen i Østfold nå følger
opp saken overfor Movar IKS. 

 La det ikke være det minste
fnugg av tvil om at representanten Engeset og jeg er enige om at det ikke
er en unnskyldning for å gjøre noe ulovlig eller forurense
at man er statlig, kommunal eller interkommunal. Nøyaktig på
prikken de samme krav skal stilles til alle virksomheter, enten de er helt
private, halvt private eller kvart private, enten de er kommunale, interkommunale
eller statlige. Alle skal holde seg til det regelverket som gjelder i Norge.

Det er vanskelig for meg å ta stilling til hvorvidt fylkesmannen
burde grepet inn på et tidligere tidspunkt. Det viktige nå er
at vi har fått en klar forsikring fra fylkesmannen i Østfold
om at saken nå følges opp overfor Movar. Selskapet har forsikret
at de fra nå av skal holde seg innenfor de regler som er fastsatt.
Vi skal selvsagt være i løpende dialog med fylkesmannen for
å forsikre oss om at det tilsynsansvaret fylkesmannen har, blir iverksatt
fullt ut fra nå av. 

 Jeg vil først
presisere at Glåmbrua ble fredet av Riksantikvaren ved forskrift 17. april
2008 med hjemmel i kulturminneloven § 22a. Fredningen er vedtatt på
bakgrunn av Statens vegvesens forslag til verneplan. Verneplanen er utarbeidet
i samråd med Riksantikvaren. 

Fredningen av Glåmbrua er
en del av et større fredningsarbeid hvor 40 av bruene til Statens
vegvesen er blitt forskriftsfredet. Fredningen er en oppfølging av
prosjektet Statens kulturhistoriske eiendommer. Prosjektet forutsetter en
gjennomgang av alle statlige eiendommer med sikte på å ivareta
et representativt utvalg kulturminner for framtiden. 

Formålet
med denne fredningen er å bevare et utvalg veirelaterte byggverk og
anlegg som er representative for den historiske utviklingen av veinettet
i Norge fra omkring 1537 og fram til i dag. Statens vegvesen utarbeider
nå en forvaltningsplan som skal beskrive hvordan fredningen av bruene
skal følges opp i praksis. Forvaltningsplanen vil danne grunnlaget
for framtidig bruk av Glåmbrua. 

Kommunen har vært høringsinstans
under arbeidet med fredningen og forvaltningsplanen. Det framgår av
forslaget til forvaltningsplan at vernet ikke er til hinder for en eventuell
utvidelse av brua eller ny bru i tillegg. 

La meg også legge
til at jeg vil ikke ta stilling til hvorvidt Glåmbrua er et spesielt
vakkert byggverk eller ikke, men det er klart at ved fredning av gamle byggverk
i Norge kan man vanskelig ha det utgangspunktet. Det vil det normalt være
delte meninger om, lokalt og nasjonalt, og det er åpenbart at vi har
en rekke industrieiendommer og mange andre ting, f.eks. bygg fra arkitektoniske
epoker, som ikke nødvendigvis tiltaler meg personlig, men som det
kan være god grunn til å verne - selv om jeg måtte mene
at de ikke er pene, og også om representanten Gundersen måtte
mene at de ikke er verdens vakreste byggverk. 

