 Jeg reagerer fortsatt på begrepet «å kjøpe seg sendetid». Det Direktoratet for naturforvaltning har gjort, er å gi støtte til en produksjon av et program, liksom man gir støtte til produksjon av andre virkemidler – bøker, brosjyrer og hva det måtte være – uten at man dermed går god for det hele og fulle innholdet i programmet.


Det er et vell av programmer i NRK som er sponset av ulike interesser på ulike måter, enten det er offentlige eller private aktører, og det blir en veldig forenklet – og egentlig ganske grov – påstand å hevde at de programskaperne som lager programmer i NRK som er sponset av en aktør, skulle være i lomma på den aktøren. Jeg tror vi vil få et vell av eksempler på kritikkverdige forhold hvis man antar det synspunktet.


Det Direktoratet for naturforvaltning har gjort, er å stille midler til rådighet for å lage et program; man har ikke hatt kontroll med innholdet i det programmet. Det er fritt fram for representanten Kristiansen og andre å delta i det offentlige ordskiftet og kritisere programmet sønder og sammen.






                

