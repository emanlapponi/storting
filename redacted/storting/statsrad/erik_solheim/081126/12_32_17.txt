 Her tror jeg vi må skjelne mellom to forhold. Det ene er hva man måtte mene om dette programmet. Jeg har full respekt for at dette kan ha vært et kontroversielt program, hvor andre samfunnsinteresser og aktører har følt at de ikke kom nok fram. Sånn sett skiller det seg vel ikke fra et stort antall programmer hvor mange av oss ofte føler at vi ikke kommer nok til orde. Så én ting er meningen om det programmet, noe annet er antydningen om uheldige koblinger og kjøp av sendetid, som jeg på det mest bestemte avviser.


Direktoratet for naturforvaltning har altså bidratt til å gi støtte til et program som skulle få fram vesentlig informasjon om et stort miljøproblem i Norge, nemlig rømt oppdrettslaks. Det foreligger ingen uheldige koblinger i denne saken, selv om det selvsagt er fritt for den enkelte, også for representanten Kristiansen, å ha sterke meninger om selve programmet.


