 Jeg er definitivt enig med representanten Lilletun
i at arbeidet med denne studien har gått altfor
sent. Vi har hatt et par møter i Verdensbanken nå i
mars og april for å presse på i saken, og det
er nå klart at Verdensbanken vil foreta en slik studie. La
meg også legge til at det at representanten Lilletun
stiller spørsmålet, er bare positivt.
Det gjør at vårt embetsverk kan reise til Verdensbanken
og fortelle at her er statsråden hardt presset av et aktivt
parlament, som presser ham i spørsmålet om en
slik studie. Det har en positiv virkning, og det er klart at en
studie vil bli foretatt. Takk for at spørsmålet
blir stilt, og takk for engasjementet.

Vi vil samtidig ha en bredere tilnærming
til dette i tråd med Soria Moria-erklæringen.
Det er ikke nok at Verdensbanken studerer spørsmålet,
vi vil også ta initiativ
til å få en tilsvarende studie i regi
av FN. Jeg tror vi alle intuitivt føler det helt
urimelige i at lån som eksempelvis er tatt opp av en brutal
diktator på et eller annet tidspunkt, skal nedbetales
av et demokratisk folkevalgt regime på et senere tidspunkt.
Kongo er et godt eksempel på et slikt land,
og spørsmålet er selvsagt om dagens Kongo – som står
foran valg om få uker – skal nedbetale gjeld som
ble tatt opp i Mobutus tid, for en ufattelig mengde luksusprosjekter.
Samtidig er spørsmålet heller ikke enkelt,
i den forstand at det ikke alltid er enkelt å si
på hvilket tidspunkt gjeld går over fra å være
legitim til å være illegitim.

For å ta et annet afrikansk eksempel:
De fleste vil nok mene at lån gitt til Mugabe
i hans første tid som president i Zimbabwe vil være
legitime lån, det var ikke noen urimeligheter
i det, mens lån som ble gitt i den senere tid        – da
dette regimet er et av Afrikas mer brutale diktaturer – vil
kunne sies å være illegitime.
Men det er ikke lett å tidfeste når
noe går over fra å være legitimt
til å være illegitimt. Selv om vi ønsker å slette
illegitim gjeld, og ønsker sterk internasjonal
fokusering på det, må vi også akseptere
at det er vanskeligheter knyttet til spørsmålet.
Spørsmålet kan også være
særlig vanskelig for Verdensbanken, selvsagt,
for Verdensbanken er selv en stor kreditor og vil dermed kunne bli
mer direkte berørt av dette enn veldig mange andre. Men
det er klart at Verdensbanken nå vil foreta en slik studie.

Også i FN møter
vi motforestillinger i vårt arbeid for å få til
slike studier, fordi mange er bekymret for hva det vil bety
i retning av at man deler inn forskjellige land etter mer eller
mindre populære regimer, med hensyn til hvorvidt
lån gitt til dem er legitime eller ikke
legitime.

Det må ikke være noen
tvil om at Norge vil være i front i
dette spørsmålet. Vi vil holde fanen høyt
og kjøre dette overfor både Verdensbanken
og FN og forsøke å tvinge fram så mye
avklaring som mulig på en internasjonal arena, slik at
vi i hvert fall som et minimum kan få slettet de absolutt
opplagt illegitime lånene som mange regimer, eller
mange demokratiske regjeringer, i dag sliter med.

