  Jeg er helt enig med representanten Lilletun
i at selvsagt har dette to dimensjoner. Den ene er å arbeide
for internasjonale definisjoner og et internasjonalt regime som
i størst mulig grad kan slette illegitim gjeld, og så dreier
det seg om å sette opp et stort speil og se på hva Norge
har gjort. Det mest opplagte eksemplet på det som kan hevdes å være
illegitim gjeld, er skipseksportkampanjen.

La det ikke være noen
tvil om at jeg svært gjerne vil være
den statsråden som slår en strek over den gjelden.
Vi har nå nedsatt en arbeidsgruppe mellom Næringsdepartementet,
Finansdepartementet og Utenriksdepartementet for å se på hvordan
vi kan gjøre det. Her er det en del praktiske spørsmål
av forskjellig karakter som må løses.
I all hovedsak dreier dette seg om papirpenger, i den
forstand at knapt noen – i hvert fall ytterst
få – av de landene som har gjeld til Norge
på basis av skipseksportkampen, faktisk betaler. Det er også en
urimelighet at noen få land som da klarer seg
bedre, betaler, mens det store flertallet av land ikke
betaler. Det er også vanskeligheter knyttet til at noen
av de landene som ikke betaler, og har gjeld, er regimer
vi ellers ikke identifiserer oss veldig tett med, som f.eks.
Burma. Men vi skal se på det og komme raskt tilbake til
Stortinget, kanskje i forbindelse med budsjettet.





                

