 Det er
sterkt beklagelig det som har skjedd i Sverige, med et nytt bjørneangrep.
Heldigvis er mannen utenfor fare, og bjørnen er skutt. Så selv
om utgangspunktet var det mest negative og det tristest mulige, ble det
fra svensk side handlet slik det skal i en slik situasjon, men det er selvfølgelig
lett å forstå at dette skaper frykt og uro i strøk i
Norge hvor man kan tenke seg at liknende kan skje. 

Det må legges
til at bjørneangrep på mennesker heldigvis er veldig, veldig
sjeldent. Nesten alle møter mellom mennesker og bjørn er helt
ufarlige og fredelige, og det er bjørnen som forsvinner, men det
kan oppstå situasjoner hvor bjørn kan utgjøre en fare
for mennesker. Derfor er det viktig alltid å gå igjennom hendelsesforløpet
i en slik situasjon som det vi nå har sett i Sverige, for å
se på hva det kan lære oss for handlemønster i Norge.

Når bjørn er farlig for mennesker, er det som regel
i situasjoner hvor bjørnen føler seg truet, er skadet eller
har unger i nærheten og dermed vil skremme bort inntrengere og forsvare
seg selv og avkommet. Hva som er årsaken til det siste bjørneangrepet
i Sverige, er så vidt jeg kan forstå, fortsatt uklart. 

Målsettingen i rovviltpolitikken var det et bredt flertall i Stortinget,
inkludert spørrerens parti, som gikk inn for. Jeg får nærmest
ukentlig spørsmål om rovviltpolitikken fra representanten Gundersen.
Det har jeg stor respekt for, men jeg er av og til usikker på hva
som er Høyres standpunkt i saken, for min klare forståelse
er at Høyre gikk inn i rovviltforliket og står fast på
rovviltforliket. 

Essensen i rovviltforliket er at det er fastsatt
bestandsmål for de fire rovviltartene, samtidig som det er et mål
at politikken skal gjennomføres med et lavest mulig konfliktnivå.
Miljøvernmyndighetene bruker virkemidler som skadefelling og lisensfelling
for å redusere skadeomfanget og konfliktnivået, og rovviltbestandene
overvåkes som kjent nøye. Bjørnebestanden i Norge er
fortsatt betydelig under det nasjonalt fastsatte bestandsmålet på
15 ynglinger. Det betyr at vi i framtiden vil få mer bjørn
i Norge, noe som også vil øke sannsynligheten for at man kan
møte bjørn i norsk natur. I den oppbyggingsfasen vi nå
er inne i, kan det for å kontrollere tilveksten iverksettes lisensfelling
av bjørn. For øvrig vil jeg presisere det selvfølgelige
at terskelen for fellingstillatelse for nærgående bjørn
skal være meget lav - og det er den også. 

Som jeg understrekte
i spørretimen den 21. november i fjor, er det viktig å formidle
kunnskap om hvordan vi kan leve trygt med bjørn. Jeg vil derfor legge
stor vekt på informasjonstiltak for å sikre spredningen av slik
kunnskap. Jeg vil også minne om at kommunene har anledning til å
søke om midler til konfliktdempende tiltak, og at landbruksministeren
og jeg, for en måneds tid siden var det vel, lanserte en rekke flere
konfliktdempende tiltak. 

Men for å gjøre en lang historie
kort: Essensen i Regjeringens politikk, som jeg oppfatter er i tråd
med Stortingets rovdyrforlik og det Høyre ønsker, er en kombinasjon
av å holde fast ved bestandsmålene for de fire store rovdyrartene
og få bestandene opp slik at de tilfredsstiller bestandsmålene,
og å gjøre hva som overhodet er i menneskelig makt for samtidig
å redusere faremomenter og redusere konfliktnivået knyttet til
denne politikken. 

