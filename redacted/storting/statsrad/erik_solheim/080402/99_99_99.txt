 Det var i siste liten at jeg fant de utmerkede
papirene jeg har fått av mitt gode embetsverk i Miljøverndepartementet.

Rapporten fra Justervesenet peker på ulike årsaker til
svinnproblemer ved drivstoffomsetningen. Det antas at feil i målingene
kan være en av flere grunner til at det er rapportert avvik mellom
mengde drivstoff som mottas, og mengde drivstoff som selges. Det vises også
til at reduksjon av egenvekt, forårsaket av temperaturendringer, og
tyveri, f.eks. i form av ufullstendig tømming av tankbil, kan være
mulige årsaker. Man vet altså simpelthen ikke den eksakte årsaken.
Det kan være en, flere eller en kombinasjon av disse ulike faktorene.

Det kan heller ikke utelukkes at noe av drivstoffet kommer ut i naturen
gjennom fordamping ved lagring og salg og ved lekkasje ved lagring. Fordamping
av bensin medfører utslipp av flyktige organiske forbindelser, VOC,
som bidrar til dannelse av bakkenært ozon. Noen av stoffene i bensindamp,
som benzen og aromater, er kreftframkallende. Av disse er benzen det farligste.

Norge har i tråd med gjeldende EU-lovgivning stilt krav til
avdamping ved distribusjon av bensin fra raffineriene til utsalgsstedene
samt stilt krav til benzeninnholdet i bensin. Som en del av arbeidet med
opprydding i forurenset grunn vil Statens forurensningstilsyn, SFT, i løpet
av 2008 starte et kartleggingsarbeid for å beregne utslipp fra tankene
og ned i grunnen, både for eksisterende og nedlagte bensinstasjoner.
Arbeidet forventes ferdigstilt i løpet av 2009-2010. Hvilke tiltak
vi skal sette i verk, må vurderes på bakgrunn av denne kartleggingen.

