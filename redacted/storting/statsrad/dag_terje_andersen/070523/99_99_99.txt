  Regjeringen har en aktiv næringspolitikk
og eierskapspolitikk som er konkretisert i eierskapsmeldingen. Regjeringen
har konkretisert målene for eierskapet, delt inn selskapene
i fire kategorier og innført ny lederlønnspolitikk.
Vårens generalforsamlinger viser at lederlønnspolitikken
har hatt betydelig effekt. Det er en rekke andre eksempler
på et aktivt eierskap: Regjeringen har børsnotert
Cermaq, kjøpt aksjer i Nammo, medvirket til industrielle
løsninger for BaneTele og StatoilHydro, og i revidert nasjonalbudsjett foreslått
ny kapital til Store Norske Spitsbergen Kulkompani.

Regjeringen har sagt at statens eierskap skal
forvaltes i tråd med den rollefordelingen som aksjelovgivningen trekker
opp. Jeg viser til at en samlet næringskomite i sin innstilling
uttalte at «i tråd med prinsippa for god eigarstyring
vil staten gi sine signal til styra i tråd med
aksjelovas avgjerdsreglar». Styret må deretter
avveie innspillene de får, og ta den endelige beslutningen.

Jeg konstaterer at det nettopp er
det Telenors styre har gjort. For få måneder siden
så det ut til at Telenor ville selge Opplysningen 1881. Etter
innspill fra Regjeringen er det valgt en løsning hvor Telenor
fortsetter som eier i Opplysningen
1881 sammen med andre norske interesser, selv
om Telenor selv har bekreftet at de hadde tilbud om å selge
til utenlandske kjøpere med god fortjeneste.

Hydro Polymers er en viktig virksomhet
i Grenlandsområdet som er sentral i videreforedling
av gassråstoffer fra Nordsjøen. Derfor har jeg
vært opptatt av at det finnes et eierskap til polymervirksomheten
som kan bidra til at den kan bli en sentral aktør
i videreutvikling av norsk petrokjemisk industri. Jeg har sagt at
dersom det blir valgt en annen løsning enn en børsintroduksjon,
må det være fordi det er en bedre
industriell løsning.

Når Hydro nå har
valgt å selge til INEOS, vil jeg møte den
nye eieren for å få informasjon om deres
planer for virksomheten i Grenland. Jeg forutsetter at den videre
utviklingen av selskapet skjer i nært samarbeid
med ansatte og tillitsvalgte lokalt.

  Uttalelsen om rollefordelingen mellom eier
i generalforsamling, bedriftsforsamling og styre og oppgavene der
ligger fast. Det blir praktisert helt i tråd med det som
vi sa i eierskapsmeldingen, og som fikk enstemmig tilslutning.

Så spør representanten Sahl
om den aktive næringspolitikken, og det er langt mer enn
eierskapspolitikken. Det er den kraftige forbedringen for skipsfartsnæringen
som denne regjeringen har innført i forhold til den forrige
regjeringen, og betydningen det har for hele det maritime clusteret.
Det er doblingen av innsatsen i reiselivsnæringen som denne
regjeringen har gjort i forhold til den forrige. Det er nye tiltak
innenfor Innovasjon Norge, SIVA og
Forskningsrådet for å bidra til næringsutvikling
i Norge. Det er mange elementer i tillegg til det i den aktive næringspolitikken.

Når det gjelder eierskapspolitikken,
som er ett av elementene i den næringspolitikken, er det
nye at vi har klare forventninger til hvert enkelt selskaps industrielle
utvikling nedfelt i eierskapsmeldingen. Det er helt nytt. Det ble oppfattet
som ganske oppsiktsvekkende da det ble lagt fram, og det
vil bli fulgt opp gjennom vurdering av styret osv.

  Om jeg får lov til å si
det, virker det nesten som om oppfølgingsspørsmålet
var skrevet før jeg svarte – for jeg har svart
på det spørsmålet.

Når det gjelder Opplysningen 1881
og resultatet i saken om Hydro Polymers, er det to helt
forskjellige konklusjoner. I saken om 1881 hadde altså Telenor
til hensikt å selge 1881. Vi vet at de hadde et tilbud
fra utenlandske kjøpere som var villig
til å betale godt, og som ville gitt gode resultater
for Telenor rent økonomisk. På grunn av tydelige
signaler, bl.a. gjennom eierskapsmeldingen, har de altså istedenfor å selge
valgt å kjøpe opp et annet norsk selskap. Da får
de en mindre eierandel, men det blir et norsk selskap
som har som ambisjon å garantere alle callsentrene
i Norge, garantere de arbeidsplassene som er der i dag, og videreutvikle
selskapet. Det er den motsatte konklusjonen av det det lå an
til fra Telenor opprinnelig. Da er det slik at det beviser at eierens
synspunkter i hvert fall ikke har blitt overkjørt
i det tilfellet, noe som er bekreftet av selskapet selv.





                

