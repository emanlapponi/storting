  Det er viktig å arbeide for at utslipp
fra skipsfarten reduseres. Et skip har en levetid på over
20 år. Dette setter store krav til å utarbeide
framtidsrettede miljøvennlige og sikre båter.
I arbeidet med Regjeringens maritime strategi vil derfor miljøhensyn,
herunder utslipp til luft, og klimagasser være
sentrale elementer.

Det er et mål å utvikle
ny teknologi som bidrar til dette. Vi støtter maritim forskning
og innovasjon. Det er opprettet to ordninger for dette: Maritim
virksomhet og offshoreoperasjoner, forkortet
til MAROFF, som forvaltes av Forskningsrådet. Maritim utvikling
hører inn under Innovasjon Norge. I 2007 er bevilgningene
til MAROFF økt med 20 mill. kr til 90 mill. kr. Bevilgningen
til Maritim utvikling er økt med 5 mill. kr til 25 mill.
kr. Av den totale bevilgningen på 115 mill. kr er 30 mill.
kr satt av til utvikling av NO

x

-relatert teknologi.

Skipsfart er en internasjonal næring,
og vi ønsker internasjonale reguleringer. Norge
arbeider aktivt i FNs sjøfartsorganisasjon, IMO, for å få vedtatt
nye internasjonale bestemmelser som skal redusere utslipp til luft. Etter
initiativ bl.a. fra Norge arbeider
IMO nå med å revidere sitt regelverk for utslipp
til luft. Jeg har tro på at det vil komme norsk skipsfart
til gode at vi nå er et foregangsland i arbeidet
med å redusere NO

x

-utslippene.

Det er i all hovedsak to måter CO

2

-utslipp
fra skip kan reduseres på: reduksjon
av drivstofforbruk og bruk av alternative drivstoff. Reduksjon
av CO

2

 ved motortekniske tiltak må ses i sammenheng
med krav til andre utslipp, spesielt NO

x

.
Fra 1. januar 2007 er det innført NO

x

-avgift for
innenriks skipsfart.

Økt satsing på bruk av gass
i maritim transport vil gjøre denne mer miljøvennlig
og bidra til reduksjon av skadelige utslipp. Norge
er langt framme på dette området. Gass er tatt
i bruk i enkelte fergesamband og i noen skip knyttet til
offshoreaktivitet.

Framtidens skipsfart vil måtte være
mer energieffektiv enn den vi har i dag. Med naturgass og hydrogen
som drivstoff vil miljøskadelige utslipp fra skipstrafikken
reduseres. Det er behov for samarbeid mellom
rederier, verft, utstyrsleverandører, myndigheter og forskningsinstitusjoner
for å bidra til å videreutvikle teknologi, slik
at den norske maritime industrien blir ledende i utviklingen av
moderne og miljøeffektive skip. Det er den på vei
til å bli.

  Svaret på det er ja. Jeg mener også at
vi har gjort det alt, fordi vi har økt bevilgningene både
til MARUT og MAROFF. Det sier seg selv at det går
an å søke og få avslag på grunn
av at bevilgningene er for små, men i den grad det har
vært problemet, har vi i hvert fall gjort noe for å møte
det.

Så er det helt klart at denne regjeringen
har en miljø- og energiprofil på de tiltakene
som vi setter inn virkemidler på til forskning
og produktutvikling via Innovasjon Norge. Det vil vi fortsatt fokusere
på. Det skjønner jeg vi er enige om.

Ellers må jeg få lov til å si
at det som representanten sier om samordning, er veldig
viktig. Jeg er veldig glad for at vi som regjering er opptatt av
dette, og at representanten er opptatt av det. Det er også slik
at Rederiforbundet nylig har vedtatt en nullvisjon i forhold til
utslipp. Jeg synes derfor i veldig stor grad at både
de som skal eie båtene, de teknologiske miljøene
som utvikler dem, og de politiske myndighetene nå drar
i samme retning.

  Svaret på spørsmålet
er ja. Etter den opplysningen jeg har nå, er
det fem nye gassferger som kommer til å bli satt i gang
fra 2007, og det skal vel mye til at det hadde skjedd hvis Regjeringen
hadde vært imot det, for å si det sånn.
Men her har det vært flere regjeringer inne i
bildet.

Representanten er sikkert kjent med at det
som først og fremst er til hinder for å gå fort
fram i forhold til å utvikle det videre,
er praktiske årsaker som handler om både
lagring og distribusjon av LNG – den type ting – og
at det i noen tilfeller kan være uforholdsmessig
kostbart. Men når vi i økende grad innenfor
fergetrafikken, i noen grad innenfor
offshoretrafikken, ser at dette kan være et alternativ
til framdriftsformer som forurenser mer, er svaret her klart ja.
Vi er veldig positive til det, og det er en del av det vi bidrar
til videre utvikling av, men jeg synes ikke det skal være
til hinder for at vi også forsker på andre
løsninger, motorteknisk og i forhold til andre
drivstofformer.





                

