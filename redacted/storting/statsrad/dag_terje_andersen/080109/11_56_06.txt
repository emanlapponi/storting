  La meg først få understreke følgende:

Statens grunnleggende økonomiske interesser tilsier at vurderinger av konkrete forandringer i statens eierandeler i selskaper ofte ikke kan legges fram i forkant. Det gjelder særlig for børsnoterte selskaper der aksjene omsettes løpende i markedet, men også i andre transaksjoner hvor konkret kjennskap til statens posisjon kan påvirke vilkårene med negativ effekt for staten eller selskapet. Også hensynet til andre parters kommersielle interesser kan tilsi at forberedelser skjer i fortrolighet innenfor de rammer som aktuelle lover og børsforskrifter setter. Regjeringen må her arbeide og finne løsninger innenfor de fullmakter som Stortinget har gitt, eller eventuelt forhandle fram avtaler med forbehold om Stortingets godkjennelse.

Så til det konkrete spørsmålet fra representanten Hansen:

Norske Skog er en sentral aktør innenfor norsk treforedlingsindustri og en viktig arbeidsgiver i flere lokalsamfunn. Nærings- og handelsdepartementet har det siste året hatt flere kontakter med sentrale aktører i Norske Skog for å være orientert om situasjonen i selskapet og virksomheten i Norge. Kontaktene har bl.a. omfattet ledelsen, styret i selskapet og representanter for skogeierne og for de ansatte.

Jeg har gjennom disse kontaktene fått det inntrykk at hovedutfordringen i selskapet ikke ligger på eiersiden, men at det er spørsmål om å finne en vei for å tilpasse selskapets virksomhet til markedsforholdene. Det står, så langt jeg skjønner, sentralt i selskapets arbeid.

I kontakten vi har hatt, har det ikke kommet fram noe ønske fra dagens eiere om at staten skulle gå inn på eiersiden i Norske Skog. Vi har heller ikke behandlet forespørsler fra noen investorer om det.

Hansen har imidlertid oppfattet det riktig, at Regjeringen er opptatt av å bidra til utvikling av norsk næringsliv gjennom et langsiktig og stabilt eierskap på kommersielle premisser. Regjeringen har ikke som mål å fortrenge privat kapital, men å finne et godt samspill mellom statlig og privat kapital der det er hensiktsmessig. Det gjøres bl.a. gjennom Folketrygdfondets, eller Statens pensjonsfond - Innlands, investeringer i norske bedrifter og gjennom det direkte statlige eierskapet, men også i det samspillet mellom privat og statlig kapital som er etablert gjennom virksomheten til bl.a. Innovasjon Norge, SIVA og Argentum Fondsinvesteringer, gjennom ulike regionale investeringsfond og etter hvert gjennom et nytt fond for direkte investeringer som vil ligge inn under Innovasjon Norge. Det ligger til grunn for Regjeringens arbeid å finne praktiske former for samspill mellom privat og offentlig kapital som gir gode kommersielle løsninger i kombinasjon med et langsiktig og stabilt eierskap.

