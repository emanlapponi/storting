  Jeg er kjent med at representanten ønsker å framstille dette som  uklar eierskapspolitikk. Men eierskapsmeldingen, som representanten nettopp omtalte, er et grundig dokument,  som vi strategisk skal forholde oss til når det gjelder de eierskapene vi har, og hvor stor andel vi ønsker å eie framover.

La meg kort bare få understreke at de aktuelle investorer, som jeg også har sett i avisen har antydet at staten burde gå inn som eier, aldri har tatt kontakt med meg eller andre for på en måte å få tilslutning til en slik strategi - bare så det også er nevnt her.

Så når det gjelder eierskapet i Aker Kværner: Til en pris som tilsvarer en gjennomanalysert likvid aksje på børsen, har vi - til tross for at eierandelen tilsvarer indirekte 12 pst. av Aker Kværner gjennom å eie 30 pst. av 40 pst. - oppnådd negativt flertall og sikret at hovedkontorfunksjoner og industriell utvikling skjer i Norge. Den type saker må selvfølgelig håndteres med utgangspunkt i den aktuelle situasjonen. Men den industrielle strategien bak, at det utviklede teknologimiljøet i Norge - som kan bety mye også for framtiden - forblir på norske hender, burde være åpenbar.





                

