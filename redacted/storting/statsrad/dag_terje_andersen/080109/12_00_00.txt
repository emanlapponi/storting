  Som jeg gav uttrykk for, er det flere former for statlig eierskap. Derfor vil vurderingene som ligger til grunn for de forskjellige investeringene, også variere. Folketrygdfondet, altså Statens pensjonsfond - Innland, er en investering av mer finansiell art - og uten at det ligger til grunn noen strategi fra staten som eiers side.

Så kommer det et nytt fond i Innovasjon Norges regi, som har som klar strategi å bidra til å utvikle særlig nyetablerte bedrifter med stort potensial, med et eierskap på inntil 49 pst., altså for å stimulere til også privat eierskap. Der er dét en strategi.

Når det gjelder Aker Kværner-saken, som jeg vet representanten er veldig opptatt av, er den strategiske tilnærmingen åpenbar: En stor eierpost var til salgs, og  vi så det som et industrielt ansvar å bidra til to ting. Det ene er et langsiktig eierskap, der vi sørger for at utvikling, hovedkontorfunksjoner osv. skjer med utgangspunkt i Norge. I tillegg til det oppnår vi altså et god industrielt samarbeid med store svenske industrielle miljøer. Men utgangspunktet for de forskjellige typer statlig eierskap er altså forskjellig fra eierpost til eierpost.

