  Ved etableringen av Innovasjon Norge
ble det lagt vekt på at de næringsrettede virkemidlene
skulle tilpasses regionale utfordringer.
Fylkeskommunens rolle som utviklingsaktør har økt
fylkeskommunenes handlefrihet. Rammene til fylkeskommunene varierer
ut fra næringsmessige og distriktspolitiske mål.
Alt i alt innebærer dette forskjellige prioriteringer
fra fylke til fylke, bl.a. ut fra lokalpolitiske mål for
næringsutvikling. En konsekvens av dette er at resultatet
av behandlingen av enkeltsøknader kan variere noe
fra fylke til fylke.

Bevilgningen til etablererstipendordningen
under Innovasjon Norge gis av Kommunal- og regionaldepartementet.
Den enkelte fylkeskommune velger selv å prioritere bruken
av ordningen og kan gi føringer. Kommunal- og regionaldepartementet
gjennomgår nå samtlige ordninger opp mot det nye
regionalstøtteregelverket som kommer fra 2007. I tillegg
har de bedt Innovasjon Norge om å vurdere hvordan
en ny ordning med støtte til ulike driftsutgifter i nyetablerte
virksomheter kan innrettes. Nylig ble Innovasjon Norges stipendordninger
for etablerere evaluert, og konklusjonene fra evalueringen var svært
positive.

For å sikre at prosjektene
som støttes, er bedrifts- og samfunnsøkonomisk
lønnsomme, er søknadsprosessen viktig. Innovasjon Norge
skal utfordre etablerere og bedrifter før
prosjekter igangsettes. Bevilgningene skal gi etablerere og bedrifter
muligheter til å realisere nye ideer og prosjekter,
utvikle og internasjonalisere virksomheten og
finne samarbeidspartnere. Det er en krevende prosess, som stiller
store krav til både søkerne og Innovasjon Norge.
Jeg mener det er viktig med en slik grundig behandling
ved fordeling av offentlige midler.

Innovasjon Norge ivaretar en viktig
balanse mellom overordnede nasjonale
målsettinger og fylkeskommunale føringer. Dette
er et system jeg mener etablerere og etablert
næringsliv er godt tjent med, og som vi derfor bør
videreutvikle.

 Jeg er enig med representanten Thorsen i at
det skal være en ambisjon om at tilgjengeligheten
til Innovasjon Norges virkemiddel – for så vidt alle
offentlige virkemidler – skal være så god
som mulig. Det at Innovasjon Norge ble etablert som
ett selskap, var jo mye med utgangspunkt i at det ville være
en fordel for næringslivet å ha én dør å henvende
seg til. Jeg har selv som ordfører prøvd å hjelpe
bedrifter i etableringsfasen da vi hadde det gamle systemet, da
mye av jobben bestod i å finne ut hvilken dør
en egentlig skulle banke på først. Dette
er i seg selv et stort framskritt.

Det blir nå utviklet
bedre muligheter for elektroniske søknader, f.eks.
i forbindelse med etablererstipend. Innovasjon Norge, SIVA
og Forskningsrådet vil i fellesskap bedre den
teknologiske muligheten til å finne fram i systemene via
nettløsninger. Innovasjon Norge gjennomfører stadig
kundeundersøkelser som fører til at de justerer sine arbeidsmåter
 for  å  få  mest  mulig  tilfredse  kunder, 
men – som representanten også sier – innenfor
den sikringen som ligger i kvalitetssikring av søknader.
Min ambisjon er at vi skal ha så lite byråkrati
som mulig, men vi skal ha så mye kvalitetssikring som nødvendig.

  Som jeg for så vidt allerede har
vært inne på, er kanskje det viktigste
verktøyet å forbedre rutinene, både
i forhold til den kvalitative kontrollen, og i forhold til den kundevennlige behandlingen.
Den undersøkelsen som Innovasjon Norge selv gjennomfører,
finner ut hvorvidt kundene er fornøyd med den servicen
de får i Innovasjon Norge. Som jeg nevnte i mitt første
svar, viser de evalueringer som er gjennomført, f.eks.
i forhold til etablererordningen, at det er stor grad av tilfredshet
med måten kundene blir møtt på. Men det
er selvfølgelig ikke til hinder for at en til
enhver tid – og da gjelder det altså Innovasjon Norge – jobber
med forbedringer.

Det jeg imidlertid ikke tror kommer
til å være mulig å få til,
er en fullstendig lik behandling fra fylke til fylke, fordi det
er forskjellige programmer og forskjellige aktiviteter i de forskjellige
fylkene. Det er klart at muligheten for å få gjennomslag
innen verdiskapingsprogrammet for treprosjekt sannsynligvis vil være
betydelig større og mer relevant i Hedmark enn i Finnmark,
mens den satsingen vi har på marin teknologi og utvikling,
vil være mer aktuell langs kysten enn den vil
være i Oppland. Derfor vil den typen lokal tilpasning som
kan medføre forskjellsbehandling, nettopp gi
den behandlingen som er riktig i forhold til de prosjektene som
til enhver tid behandles i det enkelte fylke. Den lokale innflytelsen
mener jeg også er verdifull for næringsutviklingen
i Norge.





                

