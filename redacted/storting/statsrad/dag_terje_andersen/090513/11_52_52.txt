 Jeg er selvsagt ikke tilfreds når tidsfrister ikke overholdes i Arbeids- og velferdsetaten, enten det gjelder svar på søknader om personrelaterte ytelser eller refusjon av sykepenger.


Restanseutviklingen i etaten var generelt bekymringsfull ved slutten av fjoråret og ved begynnelsen av dette året. Denne utviklingen er nå snudd bl.a. som resultat av at bevilgningen til Arbeids- og velferdsetaten er styrket. Det vises her til St.prp. nr. 51 for 2008–2009, Redegjørelse om situasjonen i arbeids- og velferdsforvaltningen og forslag om tilførsel av ressurser til Arbeids- og velferdsetaten, som nå ligger til behandling i Stortinget.


På grunn av sterk økning i arbeidsledigheten fra desember 2008 til januar 2009 er jeg orientert om at Nav Nord-Trøndelag har prioritert behandlingen av søknader om dagpenger ved arbeidsledighet. Nav Nord-Trøndelag har prioritert søknader om ytelser for enkeltpersoner som ellers ville stått uten inntektssikring, framfor arbeidsgiverrefusjon. Det ble gjort som en midlertidig løsning for at de som ble ledige, eller som stod uten inntektssikring av andre grunner, skulle sikres inntekt. Normalt får arbeidsgivere refundert sykepenger innen åtte uker. Nav Nord-Trøndelag har ikke fått tilbakemeldinger fra bedrifter om at den midlertidige endringen i prioriteringen har skapt store problemer. Eksemplet med Bunadsaum AS er, etter det jeg har fått opplyst, det eneste Nav Nord-Trøndelag har fått informasjon om.


Som en del av Nav-reformen har behandlingen av sykepengekrav blitt samlet til fylkesvise enheter. Jeg er orientert om at Arbeids- og velferdsetaten bl.a. har hatt utfordringer knyttet til å etablere effektive arbeidsprosesser i disse enhetene. For å møte utfordringene vil Arbeids- og velferdsetaten ha et særlig fokus på å bistå ledere av forvaltningsenhetene med å utvikle produksjonsstyring, robuste arbeidsprosesser og gode forvaltningsmiljøer.


