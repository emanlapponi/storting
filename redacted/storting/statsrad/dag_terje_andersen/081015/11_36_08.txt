 Jeg synes det er veldig viktig at mottakene legger vekt på, som en del av integreringspolitikken, men ikke minst for at arbeidskraft ikke skal utnyttes, å informere om regelverket. Da vil jeg peke på det jeg sa innledningsvis i mitt svar, at det er lav organisasjonsgrad i reinholdsbransjen, og for så vidt også i hotell‑ og restaurantbransjen på arbeidstakersiden, på reinholdsbransjen på begge sider. Det er kanskje de viktigste spørsmålene her. Vår erfaring med arbeid mot sosial dumping i bygg‑ og anleggsbransjen er at det viktigste virkemidlet er et godt samarbeid mellom arbeidsgivere, arbeidstakere og myndigheter, den norske modellen, der tillitsvalgte i fagbevegelsen gjør en veldig god jobb for å avsløre denne typen virksomhet. Jeg understreker at det å tenke regionale verneombud er en måte å sette det i system på som jeg tror kanskje kan være det mest effektive virkemidlet. Så vil jeg bare minne om at i den saken vi snakker om nå, var det altså ikke slik at de ikke hadde rettigheter, men at rettigheter brytes, og det er viktig å avsløre at rettigheter brytes.


