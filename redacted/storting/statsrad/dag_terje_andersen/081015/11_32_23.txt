 Reinholdsbransjen sysselsetter mange innvandrere i Norge. Bransjen preges av lav organisasjonsgrad både blant arbeidsgivere og arbeidstakere.


Mange asylsøkere gis midlertidig arbeidstillatelse mens de venter på at søknaden om asyl blir endelig avgjort. Formålet er å legge til rette for at de kan gjøre noe meningsfylt i ventetiden og å lette integreringen i det norske samfunnet. Disse vil kunne rekrutteres lovlig. Asylmottakene gir rutinemessig informasjon om skatt og svart arbeid til beboerne.


Vi må hindre at folk blir utnyttet i norsk arbeidsliv. Arbeidstilsynet har gjennomført en rekke tilsyn i reinholdsbransjen. Det er avdekket uryddige forhold i form av brudd på helse‑, miljø‑ og sikkerhetsregler, svart arbeid og mangel på arbeidskontrakter.


Reinholdsbransjen er en av bransjene det er rettet særlig oppmerksomhet mot i Handlingsplan 2 mot sosial dumping, som ble lagt fram i forbindelse med statsbudsjettet. Arbeidstilsynet vil trappe opp tilsynet med bransjen som følge av dette, og i statsbudsjettet for 2009 foreslår vi å styrke Arbeidstilsynet med ytterligere 10 mill. kr.


En idkort‑løsning vil gi bedre oversikt over aktørene i bransjen, slik at kontrollen med helse, miljø og sikkerhet, ansettelsesforhold og virksomhetenes seriøsitet kan følges opp bedre.


En undersøkelse av ordningen med regionale verneombud i bygg‑ og anleggsbransjen viser brei enighet om at ombudene gjør en viktig jobb for å bedre helse, miljø og sikkerhet og forebygge ulykker og skader. Vi vil utrede mulighetene for å utvide ordningen til andre bransjer, herunder hotell‑ og restaurantbransjen og reinholdsbransjen.


Flere av oppdragsgiverne som ble nevnt i Brennpunkt‑programmet, var dessverre offentlige etater, både kommunale og statlige. Norge har ratifisert og implementert ILO‑konvensjon nr. 94 om arbeidsklausuler i offentlige kontrakter. Fra 1. mars i år er alle etater og virksomheter som er omfattet av anskaffelsesregelverket, forpliktet til å stille krav om, og følge opp, at deres leverandører overholder norske lønns‑ og arbeidsvilkår. Offentlige myndigheter må ha, og ta, et særskilt ansvar for å opptre seriøst og motvirke sosial dumping.


Sosial dumping i reinholdsbransjen skjer ofte i sammenheng med svart arbeid og annen økonomisk kriminalitet. Denne bransjen er derfor også en utfordring for skattemyndighetene og politiet. Jeg vil framover legge økt vekt på samarbeidet mellom berørte departementer og etater for å få bukt med de uverdige og ulovlige tilstandene.


