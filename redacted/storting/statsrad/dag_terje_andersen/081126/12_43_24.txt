 Lier ventemottak ble etablert 27. mars 2006 med 100 plasser. Ventemottaket var det første i sitt slag, og ordningen ble derfor evaluert av Utlendingsdirektoratet, etter ca. et års drift. Evalueringen konkluderte med at ordningen burde opprettholdes, med noen justeringer; bl.a. har det i etterkant av evalueringen blitt innført en ordning med utbetaling av lommepenger til beboerne.


Verken jeg eller UDI er kjent med anklagene mot driftsoperatøren og deres ansatte ved Lier ventemottak. UDI opplyser at man følger mottaket tett og er godt orientert om driften. Som ved alle andre mottak gjennomfører UDI årlige tilsyn ved ventemottaket i Lier. Årets tilsyn avdekket ikke forhold som på noen måte bekrefter påstandene representanten Tørresdal gjengir i spørsmålet sitt. Helsekontoret lokalisert på mottaket er heller ikke gjort oppmerksom på slike forhold.


For øvrig har også Sivilombudsmannen besøkt mottaket og hatt samtaler med beboere og ansatte. UDI avventer tilbakemelding fra Sivilombudsmannen.


Det er ingen tvil om at mottakspersonalet ved ventemottak har en særlig krevende og utfordrende hverdag. UDI oppfatter de ansatte ved Lier ventemottak som profesjonelle og dyktige, og framhever at lederen ved mottaket bl.a. var pådriver for å få gjennomført forslaget om økonomisk støtte til personer i ventemottak. Videre har ledelsen ved mottaket arbeidet for å starte et kvalifiseringsprogram som gir beboere ved ventemottaket tilbud om opplæring. Som en følge av initiativet har UDI gitt økonomisk støtte til et prøveprosjekt som gir personer som samarbeider om frivillig retur, et tilbud om yrkesrettet opplæring hos en samarbeidspartner eller bedrift før de returnerer. Målet er at enda flere velger å returnere frivillig til sitt hjemland.


Jeg deler ikke oppfatningen til representanten Tørresdal om at påstandene som kom fram i en nylig avholdt paneldebatt om forholdene ved Lier ventemottak, tilsier en ny evaluering eller gransking av forholdene ved ventemottaket i Lier. Det er imidlertid viktig at UDI følger opp alle mottak tett, også ventemottaket.


Beboerne i mottak har utvilsomt en vanskelig livssituasjon. Det vil naturlig nok prege dem og er nok en del av forklaringen på den misnøye og frustrasjon som beboerne kan oppleve. Alle beboerne på mottaket har etter en grundig vurdering fått endelig avslag på søknaden om asyl og har derfor ikke lovlig opphold i Norge. De har tvert imot plikt til å forlate Norge og medvirke til sin egen retur. Mange ønsker likevel å bli i Norge, og for disse er ventemottaket det tilbudet de får.


La meg til slutt få understreke at det ofte skapes en oppfatning av at den vanskelige livssituasjonen gjør alle beboere i ventemottak til krevende beboere. Slik er det ikke. De aller fleste oppfører seg bra mens de bor i ventemottak. Det er likevel slik at en del takler den livssituasjonen de er i, dårlig, og det fører til utfordringer for mottaket og for den enkelte beboer.


