 Det er riktig som representanten Fostervold har fått med seg, at det
i Oppgaveregisteret ble registrert tolv nye skjemaer i fjor. Det representanten
åpenbart ikke har fått med seg, er at det også ble fjernet
elleve skjemaer, slik at nettotallet er ett skjema mer i 2007. 

Antall
skjemaer går opp og ned fra år til år og utgjør
alene ikke noe godt mål på framdriften i forenklingsarbeidet.
Vi kan raskt få til en reduksjon i antall skjemaer ved f.eks. å
slå sammen de skjemaer som gjelder selvangivelse for næringsdrivende.
En slik endring ville gitt en reduksjon i antall skjemaer på ca. 10 pst.,
men for brukerne ville det vært bortimot en katastrofe. Flere skjemavarianter
betyr at næringslivet får skjemaer som er bedre tilpasset, noe
som gjør rapporteringen enklere og tidsbesparende. Derfor er en fokusering
på antall skjemaer alene et misvisende forenklingsmål. Eller
sagt på en annen måte: Representanten Fostervolds tilnærming
er rett og slett for skjematisk. 

Jeg er selvsagt enig i at vi må
fjerne unødvendige skjemaer. Besparelsene ligger likevel ofte i andre
samordnings- og forenklingstiltak. Dette kan f.eks. være: 

forenkling knyttet til forarbeid og utfylling 

redusert innrapporteringshyppighet 

overgang til elektronisk
rapportering 

gjenbruk av data 

Forenkling
av regelverk og overgang til elektronisk innsending av informasjon gjør
skjemabegrepet mindre viktig. Tilbudet om elektronisk registrering i Foretaksregisteret
er ett eksempel. Her får du kun opp de spørsmål som er
relevante for ditt foretak. Dette er brukerretting i praksis. 

En
mer presis måte å måle skjemabelastningen på er
å fokusere på belastningstall, årsverk, for næringslivet
knyttet til disse oppgavene. I 2007 er det en netto nedgang i belastningstallene
på 137 årsverk. 

Regjeringen satser for fullt på
arbeidet med forenkling og tilrettelegging for næringslivet. Dette
er et krevende arbeid, som må angripes bredt. Å redusere antall
skjemaer alene er ikke nok. 

