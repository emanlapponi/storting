  Regjeringen fokuserer på forebyggende
sjøsikkerhet og oljevernberedskap langs hele
kysten. Vi ser viktigheten av å tilrettelegge for at sjøtransport
skal være en miljøvennlig transportform.
Som et ledd i det arbeidet har Kystverket i en rapport om den nasjonale
slepeberedskapen gitt anbefalinger om tiltak. Et av forslagene i
rapporten er å innleie et slepefartøy ved sørlandskysten.

«Fjord Champion»-havariet
utenfor Søgne i mars 2005 viste at uhell også kan
skje på sørlandskysten. Jeg er enig med spørsmålsstilleren
i at det er stor trafikk utenfor sørlandskysten. Vi må derfor
vurdere tiltak også her. Kystverkets slepebåtrapport
må ses i sammenheng med øvrige sjøsikkerhets-
og oljevernberedskapstiltak. Kystverkets trafikksentraler overvåker
all skipstrafikk ved hjelp av bl.a. AIS. AIS er et system som sikrer
automatisk identifikasjon av skip. Det er videre etablert
seilingsleder 30 nautiske mil fra kysten i Nord-Norge. Fiskeri-
og kystdepartementet har bedt Kystdirektoratet om å starte
arbeidet med å få etablert seilingsleder
sørover langs Vestlandet og Sørlandet. Dette er
viktige virkemidler i en helhetlig oljevernberedskap.

I dag er det slik at Kystverket har adgang
til å rekvirere slepebåt dersom et fartøy
er i nød. Kystverket kan også pålegge
kapteinen å ta slep om bord innen territorialgrensen.
Ved hjelp av AIS har Kystverket god oversikt over tilgjengelige
slepebåtressurser langs kysten. Forsvaret har også gjennom
Indre Kystvakt stasjonert fartøyet «Nornen» som
dekker Skagerrak-området. Fartøyet har også oljevernutstyr
om bord. Dette er viktig for den samlede beredskapen langs sørlandskysten.

En nasjonal beredskap vil
i størst mulig grad måtte basere seg på eksisterende
tilgjengelige ressurser. Departementet har nå Kystverkets
rapport til vurdering og vi ser denne rapporten i sammenheng med
andre nødvendige tiltak. Regjeringen vil komme
tilbake til Stortinget om behovet for ytterligere tiltak innen
oljevernberedskapen på et senere tidspunkt, herunder vurdering
av ytterligere slepebåtberedskap på sørlandskysten.

  Som representanten utmerket godt er klar over,
kan ikke jeg stå her og si noe om hva som kommer
i neste års statsbudsjett. Men oljevernberedskap og beredskap
langs kysten i det hele er av de sakene som Regjeringen
retter fokus mot, også i det budsjettarbeidet
som foregår nå.

Hva som kommer av bevilgninger, får
vi se når budsjettet blir lagt fram.

  I tillegg til de tiltakene som representanten
helt riktig nevnte, men som ikke har døgnberedskap,
er Kystvakten stasjonert med fartøyet «Nornen»,
som er på sørlandskysten og i Skagerrak, og som
er et betydelig bidrag til slepebåtberedskapen i området.
Så vil vi, som jeg sa i mitt forrige korte svar,
komme tilbake til hvilke ytterligere tiltak som er aktuelle i forbindelse
med statsbudsjettet for 2008. Det vil selvfølgelig komme
fram først når statsbudsjettet for 2008 blir framlagt.





                

  I Kystverkets handlingsprogram for 2002–2011
ble utbedring av innseilingen til Halden omtalt. Målet
med prosjektet var bl.a. å gjøre det mulig for
fartøy med større dypgang å gå inn
til Halden. Drøyt halvparten av de påtenkte
inngrepene ville måtte gjennomføres på svensk
grunn, ettersom riksgrensen mellom Sverige og Norge
går midt i sundet. Iddefjorden er en av Sveriges svært
få terskelfjorder og har et særpreget artsmangfold.

Kystverket har gjennomført en omfattende
planprosess med det formål å klargjøre
omfang og konsekvenser av en utdyping av innseilingen til Halden
gjennom Ringdalsfjorden. Kystverket har fulgt de prosesskrav som
følger av plan- og bygningslovens bestemmelser. Det er
gjennomført en konsekvensutredning etter
norsk lovgivning. Etter krav fra Miljøverndepartementet
ble det utredet som en sak med grenseoverskridende
virkninger som krevde koordinering
mot svenske myndigheter. Det planlagte tiltaket ville
kreve inngrep på svensk side. Svenske myndigheter
har gjennom hele planprosessen vært kritiske
til mulige negative virkninger på miljøet som
følge av tiltaket. Svenske myndigheter behandlet
saken som såkalt regjeringsbeslutning. I høringsuttalelser
og behandlinger i den svenske regjeringen kom det klare
uttalelser om at tiltaket ble ansett som skadelig for det biologiske
miljøet i Ringdalsfjorden, og at det således ikke
ville bli gitt tillatelse fra Sverige.

På den bakgrunn er innseilingen til Halden ikke
omtalt som et aktuelt prosjekt i St.meld. nr. 24 for 2003-2004 Nasjonal
transportplan 2006–2015, som ble fremmet av Bondevik
II-regjeringen. Kystverket har derfor i etatens handlingsprogram
for 2006–2015 informert om at det ikke vil bli
arbeidet med denne saken i planperioden.

Det er gledelig at bedriften Nexans i Halden
går godt. Dette endrer neppe på den miljømessige
vurderingen av prosjektet fra svensk side. Jeg slutter meg derfor
til det som ligger til grunn for Bondevik II-regjeringens
grunnlag for vurderingen av prosjektet om innseilingen til Halden.

  Som det går fram av mitt første
svar, var det ikke motvilje, verken i den daværende
norske regjering eller hos dem som da var i
opposisjon, som var bakgrunnen for at denne saken strandet i forrige
omgang. Siden dette var tema i Sverige, har det også kommet
ny regjering i Norge, noe som er bra for næringslivet og
for Nexans. Det har også kommet ny regjering
i Sverige, det er riktig. Nå er utgangspunktet for planarbeidet
lagt med de prioriteringer fylkesvis som er innført i Nasjonal
transportplan for den inneværende perioden. Men jeg er
innstilt på at vi, dersom det blir mulig å komme
til andre konklusjoner sammen med den svenske
regjeringen, vurderer dette senest i forbindelse med arbeidet med
den neste nasjonale transportplanen, som skal behandles i slutten
av denne stortingsperioden. Vi har et ønske om å bidra
til en løsning, men vi må være
enige med våre gode naboer om at den
løsningen er god nok, før vi kan klare å få gjennomført
den.

  Jeg kan ikke si noe om når
det går an å realisere det prosjektet som har
vært ønskelig fra norsk side, og som representanten sier
det har vært bred politisk enighet om i Norge. Men de fagmyndigheter
som analyserer situasjonen i Sverige med miljømessig
utgangspunkt, har jo ikke blitt endret om det har
vært et regjeringsskifte. Vi skal også ha
respekt for at Sverige har et betydelig mindre
antall typiske terskelfjorder enn det vi har i Norge, så fjorden
oppfattes nok som noe mer unik, med utgangspunkt i svenske
miljømyndigheters situasjon.

Men som jeg har sagt: Vi er innstilt på å vurdere
saken på nytt når det er grunnlag for det, men
med den respekt som vi må ha for at det er et fellesområde
med Sverige vi snakker om. Jeg synes nok en naturlig anledning
ville være i forbindelse med transportplanen for neste
periode, hvis ikke det er mulig å ta den diskusjonen
før det.





                

  Ordningen som det refereres til i representanten
Løviks spørsmål, er en prøveordning
som ble gjennomført i fjor høst, med levering
av distriktskvoter i Nordland, Troms og Finnmark. Ordningen har
som formål å legge til rette for tilførsel
av råstoff til fiskeriavhengige distrikter. Slik
tilførsel av råstoff skal skape aktivitet, sysselsetting
og verdiskaping i de aktuelle distriktene.

Prøveordningen er nå evaluert
av Fiskeriforskning. Evalueringen gir en grundig beskrivelse av
hvilke faktorer som påvirket ordningens virkemåte
og effekt i 2006. Rapporten viser bl.a. at effekten av ordningen
avhenger av at distriktskvotene gir en annen fordeling av fisken
enn ordinært fiske, og at utviklingen i det ordinære
fisket hadde stor betydning for distriktskvoteordningen. Videre
gir rapporten en rekke råd om hvordan ordningen bør
innrettes for å sikre at de politiske målene
blir oppnådd, og andre virkemidler blir vurdert
for å nå de samme målene.

Prøveordningen i fjor kom sent i gang,
men gav likevel noen positive effekter for sysselsetting
og aktivitet. Fiskeri- og kystdepartementet har fått tilbakemeldinger
om at intensjonene bak ordningen er gode, og utfordringen er da å sørge
for at utformingen av ordningen blir best mulig.

Departementet er nå i gang med oppfølgingen
av arbeidet med distriktskvoter, og rapporten fra Fiskeriforskning vil være
et viktig bidrag i dette arbeidet. Departementet vil deretter ta
stilling til eventuell videreføring og justeringer
av ordningen.

  Det er helt riktig at det er fiskeriavhengige
områder i mange deler av landet. Jeg
har selv besøkt noen av mottakene i Løviks
område, så det er helt riktig. Men formålet
med denne ordningen var jo at de nevnte fylkene skulle komme positivt
ut og få sikret leveringsgrunnlaget sitt.

Det er ingen tvil om at den prøveordningen
som vi hadde i fjor, kom så sent i gang på året
at vi egentlig ikke får vurdert virkningene av
ordningen godt nok. I hvert fall vil det være
aktuelt for departementet å starte en tilsvarende ordning
på et tidligere tidspunkt i inneværende år,
men det kan også, og det får vi komme tilbake
til, bli snakk om å justere regelverket
innenfor ordningen.

  Innenfor fiskeripolitikken
har vi en god del virkemidler som noen med ren økonomisk
bakgrunn vil hevde kunne vært mer kostnadseffektive. Hele
innordningen av norsk fiskeripolitikk er slik. I sin ytterste
konsekvens kunne vi tatt opp mye av det volumet som er tilgjengelig,
med fabrikktrålere og tatt opp fisken på en effektiv
måte.

Jeg har inntrykk av at det har vært
bred politisk enighet, også i den forrige
regjeringen – selv om vi var veldig uenig i regjeringens
tidsuavgrensede strukturordning – om at vi skulle ha et
aktivt fiskeri, både på sjøen
og med videreforedling
på land i hele Norge. Det er en ambisjon for
flere partier på Stortinget enn de som nå sitter
i regjering. Det er i hvert fall Regjeringens ambisjon. Derfor kan en ikke
si at rent samfunnsøkonomisk kunne fordelingen vært
på en annen måte, at det er det eneste svaret.
Samfunnsøkonomisk handler det nemlig også om:
Hvordan ønsker vi å ha det langs kysten,
f.eks. i Nord-Norge? Hvilken aktivitet ønsker
vi i fabrikkanleggene i Nord-Norge? Hvordan ønsker
vi å sikre ressursgrunnlaget for fiskerne i Nord-Norge?
Det ønsker denne regjeringen å videreføre.





                

