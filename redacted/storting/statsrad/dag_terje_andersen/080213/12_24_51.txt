 Slik omstillingsloven, som nå ligger til behandling i Stortinget,
er utformet, er det ikke slik at det offentlige skal fatte vedtak om en
bedrift skal legges ned eller ikke. Det den gjør, er å sikre
at hvis en bedrift har problemer - enten skal legges ned eller har andre
vesentlige reduksjoner i bemanning - skal for det første de ansatte
ha mulighet til å komme i en diskusjon der de har mulighet til å
etablere et nytt eierskap og eventuelt overta. Jeg vil for øvrig
minne om, siden Union-saken ble nevnt, at standpunktet der var at noen andre
burde få overta. Det var ikke et pålegg til Union om å
drive videre. 

For det andre kommer det aktuelle lokalsamfunn - altså
kommunen - og fylkeskommunen til å bli varslet på et tidlig
tidspunkt, slik at dersom bedriften ikke er til å redde, så
skal hele virkemiddelapparatet være på plass med en gang for
å få til gode omstillinger. Det er ideen bak omstillingsloven.

Det er riktig som representanten sier, og som jeg for så vidt
har sagt mange ganger, at vi kommer aldri i en situasjon der det ikke kommer
til å bli omstillinger i næringslivet, men vi kan bidra politisk
til at omstillingene blir gode omstillinger istedenfor vanskeligheter i
lokalsamfunnene. 





                

