 Når det gjelder det totale skatte- og avgiftsnivået, har denne
Regjeringen gjort akkurat det den har sagt den skulle gjøre. Skatter
og avgifter skulle ligge på 2004-nivå, og det gjør de.
Innenfor det er det mulig å få til omfordelinger, slik at de
som har mye, betaler mer, og de som har lite, betaler mindre - men altså
innenfor de totale rammene for skatteopplegget. 

Ellers må jeg
si jeg er glad for representantens engasjement når det gjelder nedleggingsproblemer
i bedriftene. Nå vil det bestandig være omstilling. Det er derfor
vi har et sunt næringsliv - vi har omstillingsevne. Men nettopp av
hensyn til de utfordringene som enkelte lokalsamfunn møter hvis en
bedrift blir nedlagt, har jo denne regjeringen sørget for at vi har
fått gjeninnført den differensierte arbeidsgiveravgiften for
kanskje å hjelpe de minst næringssterke delene av landet. Og
vi har via Kommunal- og regionaldepartementet innført et nytt regelverk
som gjør at det ved nedleggelse av bedrifter over et visst nivå
når det gjelder betydning for et lokalsamfunn, kan gis statsstøtte.
Er det under det nivået, sørger vi for penger til den aktuelle
fylkeskommunen, som kan bidra til omstilling. Av hensyn til det samme har
vi også lagt fram en omstillingslov som nå ligger til behandling
i Stortinget. 

Jeg er glad for engasjementet fra representanten Korsberg
og regner med støtte til våre forslag. 

