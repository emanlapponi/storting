 De siste årene har industrien hatt en eventyrlig vekst. Ifølge
den nylig framlagte Konjunkturrapporten fra Norsk Industri har veksten vært
på 45 pst. de sist tre årene. Det har både styrket eksisterende
og gitt nye arbeidsplasser. Vi må likevel være forberedt på
at veksten kan bli noe lavere i årene framover. Slik jeg leser den
artikkelen representanten Korsberg viser til, er det nettopp gode rammebetingelser
som er det viktigste for industrien. 

Regjeringen er langsiktig i
sin politikk, og vi ønsker å sørge for at bedriftene
har gode og stabile vilkår i Norge. En ansvarlig budsjettpolitikk,
tiltak for å fremme innovasjon og omstilling og satsing på kunnskapsutvikling
er noe av det Regjeringen bidrar med for å legge til rette for fortsatt
vekst. 

Nærings- og handelsdepartementet har gjennomført
en kartlegging som viser at norske bedrifter hvert år bruker omtrent
2,6 pst. av bruttonasjonalproduktet på å etterleve informasjonskravene
i offentlige regelverk. På grunnlag av denne kartleggingen vil de
regelverksansvarlige departementene se om formålene med regelverket
kan nås på en mindre kostnadskrevende måte. Resultatene
av det arbeidet tar Regjeringen sikte på å lansere i en forenklingsplan.

Det vises i spørsmålet spesielt til avskrivningssatser.
Slike satser fastsettes ut fra at de i størst mulig grad skal tilsvare
faktisk økonomisk verdifall. Dette er viktig for at skattegrunnlaget
skal gjenspeile de økonomiske realitetene, og for å sikre stabile
og forutsigbare skatteregler for næringslivet. Dersom man ikke har
noen klar forankring for hva avskrivningssatsene skal være, åpner
dette for hyppige vurderinger av om satsene skal økes eller reduseres,
avhengig av f.eks. konjunkturhensyn, behov for inndekning på budsjettet,
osv. Innenfor dette prinsippet vil Regjeringen vurdere om ny informasjon
tilsier at avskrivningssatsene og inndelingen i saldogrupper bør
gjennomgås. 

