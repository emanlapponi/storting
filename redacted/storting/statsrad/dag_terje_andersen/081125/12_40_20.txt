 La meg få lov til å begynne med det siste, som gjelder Fremskrittspartiets budsjettering. For når et parti er i stand til å bruke milliarder på milliarder av kroner på de fleste felt – på alle felt – er det nettopp et veldig sterkt signal om at en mener en skal bruke mindre på Nav. Signalet blir jo bare sterkere av det. 




Så til et tidligere spørsmål, om vi gjør noen endringer. Jo, vi gjør endringer. Vi har overført ansvaret for linjen som går ut til de lokale Nav-kontorene, fra Helsedirektoratet til Arbeids- og velferdsdirektoratet. Det er en omgjøring av styringsstrukturen som jeg mener gir resultater. Det gjør at fylkene følges opp veldig tett. Det gjør at det er fokus på telefoni, at vi har fokus på oppfølging av kvalifiseringsprogrammet med måltall for hvert enkelt kommunekontor osv. Så det blir tatt grep her. Det blir gjort noen forandringer i forhold til Nav Utland, som har fått store utfordringer fordi flere kommer til Norge og jobber og dermed blir en del av folketrygdsystemet vårt. Flere nordmenn har perioder i utlandet, og det er nå nye utfordringer for Nav Utland. Så vi tar hele tiden til oss den situasjonen som er, og den situasjonen som forandrer seg. Vi tar grep – vi har styring. 




Så til respektfull behandling. Her er jeg helt enig, det er hovedpoenget med Nav-reformen. Men hovednøkkelen til det er jo nettopp opplæring, skolering og kompetanseheving. Jeg registrerte for en tid siden at det i Aftenposten stod at mange Nav-kontorer over hele landet var stengt fordi det var en stor samling Nav-ansatte i Spektrum. Det er den typen misforståelser som selvfølgelig gjør hverdagen vanskeligere – for det var ikke én fra lokale Nav-kontorer der. Det var bare folk fra spesialenhetene. Ikke ett Nav-kontor var stengt den dagen. Men det gir grunnlag for en oppfatning av Nav som i det tilfellet var feil. 




Så til det representanten Woie Duesund sa. Jeg er veldig enig i mye av det Kristelig Folkeparti står for når det gjelder Nav-reformen. Men, allikevel, når representanten sier at ting utvikler seg i gal retning, og bruker en del eksempler fra i sommer, synes jeg det er viktig for oss å registrere at når Nav nå greier å snu utviklingen på restanser, skal vi ta med oss det. Vi skal ta med oss at det nå er en betydelig økning i antall mennesker på kvalifiseringsprogram, som liksom er noe av selve kjernen i Nav, der vi ser resultatene fort og konkret – mennesker får hjelp, som aldri har fått det før – fordi en kan se statlige og kommunale virkemidler sammen. 




Så når det gjelder finanskrisen, vil jeg bare kort si at vi planlegger selvfølgelig i forhold til den. Per i dag er det av de 68 000 plassene vi har foreslått, anslått ca. 11 500 til konjunkturtiltak – altså for folk som blir arbeidsledige. Jeg er opptatt av at de tiltaksplassene som er for de andre gruppene, ikke må svekkes fordi vi kanskje må bruke noen flere i framtiden med tanke på konjunktursituasjonen. Men vi har altså tatt høyde for det i budsjettet slik som det ligger an nå. 




Til slutt vil jeg bare få lov til å si at min oppgave i forhold til Nav oppfatter jeg som krevende, men også støttende i en vanskelig prosess. (Presidenten klubber.) Jeg skal også ha forståelse for de ansatte, forutsatt at de først og fremst har forståelse for brukerne. 




