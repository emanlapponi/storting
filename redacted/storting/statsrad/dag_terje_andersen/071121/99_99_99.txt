  Formålet med å inkludere
bestemmelser om immaterielle rettigheter i handelsavtalene er å sikre
norske aktører effektivt vern av deres
immaterielle rettigheter. Det er minst like viktig å sikre
at vernet håndheves effektivt, som å sørge for
et materielt sett høyt beskyttelsesnivå.

Norge har vært en pådriver
i WTO for at det etableres en ordning der utviklingsland på visse
vilkår kan produsere kopier av patentbeskyttede medisiner
for å bekjempe spredning av livstruende
sykdommer. Det WTO-initiativet har sitt utspring i behovet for at
utviklingsland skal kunne tillates å produsere aidsmedisin
selv om medisinene er patentbeskyttede.

Sveits motarbeidet i utgangspunktet disse WTO-initiativene,
men da det først ble enighet om TRIPS og helse i WTO, var
Sveits blant de første landene som ratifiserte
og iverksatte avtalen. Sveits har også endret sine
posisjoner betydelig de senere årene, og viser i dag mer
forståelse for utviklingslandenes behov.

Norges posisjon er at handelsavtaler ikke
må innskrenke partenes adgang til å gi tvangslisenser etter
TRIPS-avtalen. Dette gjelder overfor alle land, også land
som ønsker slike bestemmelser.

Regjeringen legger til grunn at utviklingsland ikke
skal presses til å godta bestemmelser som innskrenker deres handlingsrom etter
TRIPS-avtalen når det gjelder patentbeskyttelse, beskyttelse
av fortrolige testdata og plantesortbeskyttelse. Dette er en fortsettelse
av den politikken som tidligere regjeringer har ført.

I erklæringen fra Soria Moria har
vi også understreket at hensynet til billige
medisiner mot livstruende sykdommer
i fattige land må tillegges avgjørende vekt i
internasjonale forhandlinger om patentrettigheter.

De andre EFTA-landene respekterer
norsk politikk, og EFTA presser derfor ikke
u-land til å akseptere TRIPS pluss-elementer i handelsavtaler.

  Det er helt riktig. Jeg skal for så vidt ikke bare
delta, men lede det møtet. Norge har
nå formannskapet i EFTA, uten at det har vakt like
stor oppmerksomhet som når det gjelder hvilke land som
har formannskapet i EU til enhver tid.

Det er allikevel slik at handelsavtaler er
et av de faste temaene på EFTAs ministermøter.
Som det gikk fram av mitt første svar, ligger
de prinsipper som jeg legger til grunn, allerede inne
som en forutsetning i EFTA. 

Det tas opp spørsmål om TRIPS pluss – som
det omtales som – i noen forhandlinger med enkelte
land, men det er der disse landene allerede har slike avtaler, enten
internasjonalt eller bilateralt, med andre.

Vi har altså allerede fått
gjennomslag i EFTA for at vi ikke tvinger land
inn i den typen avtaler. Her er jeg overbevist om at holdningen
til den forrige regjeringen og den nåværende
regjeringen er så lik at dette er et av de områdene
hvor vi ikke kan si at det har vært forandringer
i politikken – i hvert fall ikke i retning av å presse
fattige land hardere enn det som ellers gjøres i forhandlinger.

  Det er vårt håp at forstudien
om India kan avsluttes, og at vi kan igangsette konkrete forhandlinger
så snart som mulig. Det ville vært et vesentlig
bidrag til bl.a. norsk maritim sektor og andre sektorer
som har gode handelsforbindelser med India.

TRIPS kan handle om mye mer enn det som var
utgangspunktet for spørsmålet, altså medisiner,
som mitt svar var knyttet til. Det finnes rimelige krav om at en ikke i
andre land skal produsere «Swiss made
watches», f.eks., så en del av det som handler
om beskyttelse, vil vi oppfatte som rimelige krav.

Når det gjelder de spørsmål
som er knyttet til det representanten opprinnelig spurte om, er
altså vår praksis at dersom landet har andre
avtaler som går lenger enn det WTO sier, har vi muligheten
til å ta opp spørsmålet. Men vi er altså enige
om ikke å påtvinge den type
løsninger i de forhandlingene vi har. Det vil også bli
linjen videre.

