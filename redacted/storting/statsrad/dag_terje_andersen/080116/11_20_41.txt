 Svaret fra min forgjenger ble gitt med utgangspunkt i et spørsmål
fra representanten Korsberg om sikkerhetssituasjonen i norske oppdrettsselskap
i Chile. Representanten stilte da også spørsmål om statsråden
ville innføre krav om intern granskning ved ulykker innenfor denne
næringen.

I forbindelse med at denne saken kom opp, fikk Nærings-
og handelsdepartementet en redegjørelse fra Cermaq. Det gikk der
fram at myndighetene i Chile har laget en ulykkesrapport, og det ble ikke
rettet søkelys mot Cermaq i den sammenhengen.

Som med øvrige
selskaper hvor Nærings- og handelsdepartementet forvalter statens
eierskap, har departementet jevnlige kontaktmøter med selskapet for
å diskutere økonomiske resultater og utviklingen av driften.
Forholdene i Chile har vært tatt opp i flere av disse møtene.

Fra januar 2007 har det skjedd en forandring i lovgivningen i Chile når
det gjelder bruk av underleverandører. Selskapene har etter det nye
regelverket ansvar for å følge opp HMS-reglene når de
bruker underleverandører, eksempelvis tilknyttet mer spesialiserte
dykkeroppdrag. Videre er det nå krav om at selskapene skal ha egne
ansatte for dykkeroppdrag ned til 20 meter. Det nye regelverket har som
hensikt å redusere antall ulykker i næringen. Cermaq har så
sent som i et møte forrige onsdag forsikret meg om at de følger
opp de nye lovreglene.

Det hører inn under styrets ansvarsområde
å sørge for at selskapene har tilstrekkelig gode rutiner for
å ivareta alle aspekter i forvaltningen av et selskap, herunder HMS.
Cermaq har rutiner for rapportering av større ulykker og dødsfall.
Rutinene skal sikre at konsernledelsen får de opplysningene som er
nødvendige for å kunne håndtere slike saker, eventuelt
beslutte granskning.

I eierskapsmeldingen framgår det bl.a.
at Regjeringen forventer at de selskapene hvor staten er eier, er i fremste
rekke når det gjelder HMS-arbeid. Dette budskapet ble formidlet direkte
av meg til styrelederne i et eget møte i forbindelse med lanseringen
av eierskapsmeldingen. Videre oversendte vi sist sommer dokumentet «Regjeringens
eierpolitikk» til selskapene. Der er disse forventningene tatt inn.
Vi har pekt på forventningene i forbindelse med de ordinære
oppfølgingsmøtene med selskapene. Jeg har forsikret meg om
at ledelsen i Cermaq er vel kjent med det.

