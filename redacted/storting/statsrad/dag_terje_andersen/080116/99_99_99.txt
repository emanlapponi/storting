 For det første er jeg opptatt av
å snakke med de norske selskapene som er aktive i Chile, om dette
spørsmålet. Jeg er glad for at den rapporten det vises til,
viser at når det gjelder helse, miljø og sikkerhet, og for
så vidt også lønns- og arbeidsforhold, er de norskeide
bedriftene i Chile ledende. Det skal vi være glad for, ikke minst
er det forventning til selskaper der staten er eier. Så kommer havbruk
- i tillegg til energi og andre vesentlige samarbeidsspørsmål
- til å være tema for de møter vi skal ha på politisk
nivå i Chile, naturlig nok, fordi det er et område der Norge
og Chile har stort fellesskap. Jeg kommer ikke til å dra til Chile
og gi inntrykk av at jeg ikke tror at de har et regulert arbeidsmarked.
Jeg nevnte i mitt hovedsvar ett eksempel på en helse-, miljø-
og sikkerhetslovgivning som faktisk er blitt strammet inn og forbedret,
og som jeg tror vi er enige om at det er en selvfølge at norske selskaper
skal overholde - og helst skal de være bedre.

