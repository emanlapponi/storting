 Nærings- og handelsdepartementet eier og forvalter gruveeiendommer
som er hjemfalt til staten, bl.a. Løkken gruver i Meldal kommune.

Avrenning fra nedlagt gruvedrift kan føre til forurensning
i form av redusert pH og forhøyede konsentrasjoner av tungmetaller
i vassdrag. 

Staten er som grunneier opptatt av å finne løsninger
på forurensningsproblematikken ved Løkken gruver. Naturlig
nok vekker forurensningssituasjonen engasjement blant innbyggerne og næringslivet
i Meldal kommune. Det er jo først og fremst lokalmiljøet som
berøres av negative virkninger av økt forurensning, men det
vil også kunne ha virkninger på regionalt nivå hvis forurensningen
øker i Orkla. 

SFT har stilt krav til utslipp av kobber, og
prøvene fra Orkla har vist kobbermengder som i all hovedsak ligger
godt innenfor de krav som SFT har satt. Forurensningssituasjonen har derfor
til nå framstått som tilfredsstillende. 

Fra 2002 er det
rapportert om økende tungmetallinnhold i avløpsvannet fra
gruvene. Det er derfor tegn på at det eksisterende rensesystemets
effektivitet ikke vil være tilstrekkelig på sikt. 

Nærings-
og handelsdepartementet har mottatt et forhåndsvarsel fra SFT om et
mulig pålegg om å utrede forurensningsbegrensede tiltak i gruveområdet
på Løkken. 

La meg få understreke at departementet
har vært, og er, i en konstruktiv dialog med SFT og Bergvesenet om
denne saken. Vi vil ha tett samarbeid med SFT for å finne fram til
tiltak som er best egnet til å løse forurensningsproblemene
ved Løkken Verk. 

Det er viktig at vi ved vurdering og valg
av tiltak veier miljøgevinsten opp mot kostnadene. En kost-nytte-vurdering
må derfor ligge til grunn for en eventuell endring av eksisterende
tiltak eller gjennomføring av nye tiltak ved Løkken gruver.

En ryddig prosess forutsetter at ulike tiltak utredes nærmere.
Først når utredningen foreligger, vil vi ha grunnlag for å
beslutte eventuelle nye tiltak ved Løkken Verk. 

