 Det går bra i Årdal. Vi lykkes
med omstillingsarbeidet. De som blir overtallige når Hydro
nedbemanner, ser ut til å finne seg nytt arbeid. Det synes
jeg vi skal være glade for alle sammen.

Det er politisk enighet om at det er viktig å støtte
opp om den nødvendige omstillingen i Årdal. Det
har Stortinget sluttet seg til. Det har den nåværende
regjering sluttet seg til, og det sluttet den forrige
regjeringen seg til.

De offentlige omstillingsmidlene har vært
utløsende for at det nå er mye aktivitet i Årdal
kommune. Det har bidratt til å skape optimisme i bygda,
og til at flere bedrifter nå tør å satse
i kommunen. Og det er nettopp slik det skal være.
De offentlige midlene skal bidra til å utløse
privat kapital.

Dørfabrikken Dooria søkte
om midler fra Innovasjon Norge på helt ordinær
måte. Det er noe alle bedrifter har anledning
til. Alle bedrifter har krav på å bli
vurdert opp mot regelverket og retningslinjene
for støtteordningene. Dooria er i så måte ikke
særbehandlet av Innovasjon Norge. Stortinget foretok en
grundig gjennomgang av saksbehandlingen i juni i år.

All støtte til enkeltbedrifter setter
den bedriften bedre i stand til å konkurrere.
Derfor er statsstøtte i utgangspunktet forbudt gjennom
EØS-avtalen. EØS-regelverket åpner likevel
for at det kan gis støtte i enkelte tilfeller. Disse unntakene
er nøye regulert. Ordningene under Innovasjon Norge
er utformet i tråd med EØS-regelverket. Det gjelder også de
ordningene som Dooria har fått støtte fra.

 Det er mulig at det er noe som representanten
Skovholt Gitmark ikke har fått med seg, og det
er at nedbemanningen i Hydro i hovedsak ligger framfor
oss. Det er 134 til som kommer til å miste arbeidet. Det
er derfor det var omstillingsbehov i Årdal. Det er bakgrunnen
for at staten har stilt opp, at Hydro har stilt opp, og
at fylket har stilt opp. Det omstillingsbehovet var og er helt reelt.
Det ser da ut til at en klarer å få til den omstillingen
på en slik måte at det ikke
blir krise, noe som ikke Regjeringen har påstått
at det er. Men både den forrige og
den nåværende regjering påstod at det var
behov for omstillingshjelp. Når det nå gir gode
resultater, kan jeg ikke skjønne annet enn at
det må gå an å glede seg over det.

Når det gjelder de vurderinger knyttet
til bevilgningen som Innovasjon Norge har gjort, og for
så vidt også de som SIVA har
gjort, men særlig Innovasjon Norge, i forhold til høringene,
så er det vurderinger som er blitt gått grundig
gjennom av Stortinget, og alt er i sin skjønneste orden.
Resultatene blir bra. Dette syns jeg vi skal glede oss over.

 Det er altså slik at vurderingene
knyttet til bevilgningene er gjort av Innovasjon Norge. Det har
Stortinget hatt en egen høring om, en høring som
avklarte at her var alt i orden. Så den type
omkamp fra representanten Skovholt Gitmark om vurderingene på det
tidspunktet er det ikke noen grunn for meg til å gå inn
i.

Når det gjelder spørsmålet
om å utkonkurrere andre, var det temaet også belyst
i den sammenhengen. Men det som jo er en kjent realitet, er at Dooria
som bedrift ville etablere seg med den type
bedrift i Norden, og uansett være en konkurrent på det
nordiske markedet. At de da valgte Årdal som et lokaliseringssted,
med den gode kompetanse som Årdal har på industriarbeidskraft,
var deres vurdering. Det var Innovasjon Norge
som vurderte å støtte dem. Men det er ikke
slik at den konkurransen ikke ville vært til
stede hvis det ikke hadde vært brukt omstillingsmidler
i Årdal. Den konkurransen ville bare ha kommet fra
et annet sted. For øvrig er det slik at alle
bedrifter i Lyngdal og i andre kommuner i Norge
har anledning til å søke Innovasjon Norge
om støtte, og vil bli underlagt en like ryddig
og objektiv vurdering som det Dooria har fått i Årdal.
De får den støtten de har krav på, hvis
betingelsene er til stede.





                

