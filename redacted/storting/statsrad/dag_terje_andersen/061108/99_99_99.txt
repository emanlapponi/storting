  Først vil jeg understreke at statsråd
Navarsete ikke har uttalt at hun vil kaste styrelederen
i Telenor. Det hun faktisk påpekte og sa seg enig i, var
at det er behov for en aktiv eierskapspolitikk, og at hun vil støtte
nærings- og handelsministeren dersom han velger å ta
grep, underforstått i Telenor.

Salget av TSS er gjennomført etter
en vurdering av styret i Telenor. Før den endelige behandlingen
i styret var de kjent med at staten ut ifra industrielle og strategiske
målsettinger og den satsingen vi ønsker
på romfart og satellittvirksomhet, hadde foretrukket at
TSS hadde forblitt norskeid, enten av Telenor eller av
andre norske industrielle eiere.

Styret i Telenor står til ansvar overfor alle sine
eiere. Men vi vil at statens og Regjeringens industrielle og strategiske
vurderinger skal være kjent. Samtidig må den
lovfestede rollefordelingen mellom styret og eier
følges. Det betyr i praksis at det vil forekomme tilfeller
hvor styret treffer andre vedtak enn det den enkelte eier ønsker
seg.

Dersom staten eller andre
aksjonærer er misfornøyd med styrets arbeid, må det
tas opp i forbindelse med valg av styre. Styrevalg vil bygge på en
samlet vurdering av selskapets utvikling og styrets innsats og resultater.
Det blir en skjønnsmessig og konkret vurdering
hvorvidt uenighet om enkeltsaker skal få konsekvenser
for de valg som skal foretas.

  I spørsmålsstillingen er
det i sitats form henvist til statssekretær Frode Berge,
som var riktig sitert. Når det gjelder statsråd Navarsete,
var det en gjengivelse som ikke var korrekt i forhold
til den utskriften vi har av det programmet på NRK som
det ble vist til. Derfor nyanserte jeg mellom de to.

Når det blir sagt at det er en opposisjon – enten
var det statsråden eller Regjeringen det ble
ment – i det parlamentariske grunnlaget i Stortinget, er
jeg helt uenig i det. Det er veldig klare signaler fra
Regjeringens side og fra regjeringspartiene i Stortinget
sin side om at vi er utålmodige etter å få fram
en mye mer tydelig og klar eierskapspolitikk. Det å gi
eierskapssignaler krever ikke endringer i aksjeloven.
Aksjeloven som gjelder opsjoner og hvordan den typen ting skal behandles,
ligger p.t. til behandling her i Stortinget. Når det gjelder
vår holdning som eier, kommer den til å komme
klart til uttrykk gjennom eierskapsmeldingen, på en måte
som jeg tror representanten Korsberg og andre vil oppfatte
som klar og tydelig, om enn det skulle være uenighet
om den.

  Når det gjelder uklarhet overfor
andre aksjonærer, er det min klare målsetting,
og det mener jeg at jeg har oppnådd hittil, å opptre
tydelig som én av flere eiere i det selskapet. Der skal
vi være ryddige. Styret skal ha sine
oppgaver, og vi skal som eier gi klart uttrykk for våre
industrielle ambisjoner med vårt eierskap. Slik sett kan alle
som opptrer på Børsen, være
trygge på at i hvert fall staten skal være
en ryddig eier. I tillegg skal vi være en tydelig
eier.

Når det gjelder styret i Telenor,
blir selvfølgelig ethvert styre for så vidt vurdert
fortløpende, men evaluert når vi nærmer
oss en generalforsamling. Det vil skje med styret i Telenor, som
med alle andre styrer. Det er riktig, som representanten
påpeker, at kursutviklingen i Telenor er god. Det er jeg
glad for. Det er riktig at tredje kvartals regnskap viser
veldig gode tall. Det er jeg selvfølgelig glad
for, og det skal vurderes i tilknytning til andre resultater
som styret har oppnådd, når tiden er inne
for det.





                

  Regjeringen har utformet sitt forslag til
utbytte fra Statkraft basert på kunnskap om at kapital
så langt ikke har vært begrensende når
det gjelder utviklingen av selskapets etablering av ny produksjon
i Norge. Fastsettelsen av utbytte fra Statkraft må ses
i sammenheng med den generelle budsjettsituasjonen. I budsjettet
for 2007 satser vi offensivt på forskning, innovasjon,
reiseliv, maritime næringer, forenkling
for næringslivet og på nordområdene.

Stortinget har tidligere sluttet seg til at
Statkraft skal konkurrere på like vilkår
med andre kraftprodusenter, jf. St. prp. nr. 53 for 2003-2004
og Innst. S. nr. 248 for 2003-2004 i samme sak. Videre er det lagt
til grunn at selskapet skal fokusere på sin kjernekompetanse,
og at Statkraft skal konsentrere seg
om å drive lønnsom handel med og produksjon
av fornybar energi, men med anledning til å drive virksomhet
som står i naturlig tilknytning til dette. Det heter at
eventuelle investeringer utenfor Norden bør skje sammen
med industrielle partnere. Dette er således de gjeldende
rammer Stortinget har satt for eierskapsutøvelsen
i Statkraft, og som har ligget til grunn for all kontakt mellom eier
og selskap.

Jeg oppfatter de uttalelsene som representanten
Solvik-Olsen refererer til, som konstruktive innspill til hva som skal
ligge i en aktiv eierskapspolitikk framover. Som kjent arbeider
Regjeringen nå med en egen melding om eierskapspolitikk,
som jeg vil legge fram for Stortinget senere i høstsesjonen.
I meldingen vil denne regjeringens eierstrategi for Statkraft bli
konkretisert. Herunder vil det bli omtalt hvilke rammer som skal
gjelde for Statkrafts arbeid med fornybar energi, satsing på forskning
og utvikling, og hvilke forutsetninger som vil gjelde for investeringer
i utlandet.

 Først til representantens påstand
om et skyhøyt utbytte.

Jeg skjønner at det kan formuleres
slik, for det utbyttet som ble tatt ut i år, ligger på nivå med
det det gjorde under den forrige regjeringen. Det høye
utbyttet er altså ikke noen sensasjon.
Det har vært vanlig praksis. Men det er riktig at vi har
vært skeptiske til det og vil komme tilbake til omtale
av det i forbindelse med eierskapsmeldingen.

Når det gjelder å gi signaler
til Statkraft og andre, spesielt heleide
statlige selskaper, er vår ambisjon at eierskapsmeldingen
skal legge opp til at vi gir signaler til eier på en måte
som gjør det mulig å styre etter signalene.
Det betyr selvfølgelig at signalene ikke skal
gis via utbyttepolitikken, men at de skal gis av eier
i forkant av de prosesser som selskapene skal drive. Det er i den
sammenheng jeg sier at jeg oppfatter de to nevnte representantenes
innspill som et innspill nettopp til den prosessen, som
handler om klare, tydelige eierskapsstrategier i eierskapsmeldingen.

  Jeg holder på at det er anledning
til innspill til Regjeringen med hensyn til eierskapsmeldingen også når
det gjelder eventuelle engasjement i utlandet, men Regjeringen har ikke gitt
noe signal til Statkraft om at det engasjementet er problematisk eller
skal opphøre. Det er altså representanten for
eieren som svarer representanten, som spør om hva som er
Regjeringens offisielle politikk.

Når det gjelder referansen til styrelederen
i Statkraft – var det vel – om egenkapital, var
det jeg sa i mitt svar, at det store utbyttet som har vært
tatt ut nå, og som har vært tatt ut tidligere
fra Statkraft, ikke har vært til hinder for den
forretningsmessige utvikling som Statkraft har ønsket å drive.
Det er en realitet. For få år tilbake ble egenkapitalen
i Statkraft styrket i forbindelse med behov for nye investeringer,
men uttaket denne gangen ødelegger ikke Statkrafts
mulighet for å investere og handle framover.





                

