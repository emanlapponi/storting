 Den norske oljevernberedskapen bygger
på en effektiv og helhetlig bruk av samfunnets tilgjengelige
ressurser og et godt samarbeid mellom private, kommunale
og statlige aktører. Det er da heller ikke riktig
at Kystverket ikke utnyttet tilgjengelig beredskap eller ikke
benyttet tilgjengelige ressurser i området i forbindelse
med «Server»-forliset. Kystverkets trafikksentral
på Fedje, Fedje VTS, hadde løpende kontakt med
MS «Server» i minuttene før grunnstøtingen
kl. 18.25. Etter at grunnstøtingen var et faktum,
kontaktet Fedje VTS umiddelbart taubåtene «Velox» og «Audax».
Begge er tilknyttet Stureterminalen, og begge fartøyene
har oljevernutstyr om bord,
altså 250 meter oljelense og en oljeopptaker hver. I tillegg
ble slepebåten «Belos» innkalt. Den er
knyttet til Mongstadraffineriet. Kl. 18.52 nådde «Belos» fram
til «Server», og kl. 19.20 nådde «Velox» og «Audax» fram.
I tillegg ble en rekke andre fartøyer
mobilisert inn av både Hovedredningssentralen og Fedje
VTS, bl.a. kystvaktfartøyene KV «Ålesund»,
KV «Tromsø» og KV «Eigun», alle
med 300 meter oljelenser og oljeopptakere om bord. Det
første av disse, KV «Tromsø»,
var ved Fedje ca. kl. 21.45.

Kl. 20.50 var hele mannskapet evakuert
fra MS «Server», og Kystverket overtok aksjonsledelsen
fra Hovedredningssentralen. På dette tidspunktet var det
fem fartøyer med oljevernutstyr
ved eller underveis til havaristen – også som
nevnt fra Statoil Mongstad og Hydro Sture. Det
var festet sleper om bord i «Server» fra TB «Belos». TB «Baut»,
som også er tilknyttet Mongstadraffineriet, var også i
området. I tillegg var det lokale aksjonsapparatet, IUA
Bergen region, varslet om hendelsen, og det var opprettet kontakt
med bergingskompetanse gjennom Bukser og Berging, eieren av slepebåtene «Belos» og «Baut».

Vanskelige værforhold og høye
bølger under og etter forliset av «Server» gjorde
dessverre at mye av det tilgjengelige oljevernmateriellet ikke
umiddelbart kunne benyttes fullt ut.

For å kartlegge mulige utslipp av olje
ble det videre leid inn helikopter med infrarødt kamera
fra Norsk Hydro for å detektere oljeutslipp.
Dette fløy over området fra ca. kl. 02.00–04.00.

Om kvelden den 12. januar ble det mobilisert
mannskap og ressurser fra de statlige hoveddepotene på Ågotnes
ved Bergen og på Hardbakke i Solund, samt ordinære ferger
til å frakte utstyret til Fedje-området. Til å etablere beredskap
og ringe inn forskipet med oljelenser på CCB Ågotnes
ble firmaet Maritim Miljøberedskap engasjert. Operasjonen
startet da forskipet ankom CCB kl. 10.00 på morgenen den
13. januar. Kystverket og IUA Bergen har god oversikt over ressursene
ved Sture og Mongstad. Både personell og utstyr
derfra ble benyttet under aksjonen. Både oljeopptakeren «Slurpen» og
lenseopptakssystemet Current Buster ble brukt underveis i aksjonen sammen
med personell i aksjonsledelsens operasjonsstab i Bergen.

Som representanten Halleraker forstår,
ble de tilgjengelige ressurser i området benyttet under
aksjonen.

  Det er helt naturlig når en har hatt
en slik katastrofe som dette, at man har en skikkelig evaluering
i ettertid. Det vil det selvfølgelig bli her, med en grundig
gjennomgang av hva som ble gjort, og hva som kan gjøres
bedre i framtiden.

Når representanten Halleraker nå nevner
begrunnelsen for å flytte hoveddepotet fra Fedje til Florø,
var jo det en beslutning som de partiene som
nå sitter i regjering, aldri var enige i. Det
var representantens parti og de andre partier
i den foregående regjering som vurderte det på den måten.
Derfor har vi nå bestemt at vi kommer til å gjenopprette
depotet på Fedje uten å ta bort depotet i Florø, nettopp
for å sikre beredskapen.

Når det så konkret
gjelder «Slurpen» – her må jeg
selvfølgelig ta alle forbehold fordi vi skal
ha en skikkelig evaluering av aksjonen – er
i alle fall den informasjonen jeg har mottatt så langt,
at det er en båt som ikke er spesielt sjødyktig
i stor sjø. Som kjent var værforholdene veldig vanskelige
på Fedje da ulykken skjedde, og dagen etter ulykken. Etter
den informasjonen jeg har fått, ble «Slurpen» satt
inn i bruk så snart forholdene tilsa at det var forsvarlig
og kunne gjøres med effektivitet.

  Først en korreksjon: Det er hyggelig
at Halleraker er fornøyd med at depotet skal
flyttes tilbake fra Florø til Fedje. Men det skal ikke
flyttes fra Florø til Fedje. Det Regjeringen har sagt,
er at vi skal bygge opp igjen depotet på Fedje, uten å ta
det bort i Florø. Jeg håper de kan gi sin støtte
til det også.

Når det gjelder om jeg er fornøyd
med kvaliteten på den aksjonen som ble gjennomført,
må jeg komme tilbake til det når vi har hatt en
grundig gjennomgang. Vi er enige om at det viktigste, som er å berge
liv, fungerte utrolig effektivt med tanke på den
værsituasjonen som var der borte. Men det ligger nå olje
i fjæresteinene flere steder på Fedje og i kommunene
rundt Fedje, og det sier seg selv at det ikke
har fungert godt nok når det gjelder å forhindre det.
Men det var altså spesielle værforhold, og vi
skal gå igjennom om det som kunne gjøres, ble
gjort. Jeg er i hvert fall sikker på at for befolkningen
på Fedje vil tryggheten for eventuelle framtidige vanskelige
situasjoner bli bedre når vi får reetablert
hoveddepotet der borte, og jeg er glad for at vi er enige om det,
til tross for at den forrige regjeringen altså mente
at det ikke var nødvendig.

