 Det er en sak som jeg har overtatt ikke bare fra den statsråden som representanten Høie nevnte. Det startet faktisk med statsråd Dørum, og så har statsråd Solberg og statsråd Brustad også behandlet samme sak. Nettopp det er forhistorien til at vi ønsker å få satt en sluttstrek for denne saken. Vi sier at det kan legges større vekt på at noen mennesker faktisk har vært her i veldig mange år, ualminnelig mange år, og på noe tidspunkt vært forespeilet at de kanskje skulle få bli. Det er en spesiell situasjon. De må altså ikke ha begått kriminell aktivitet eller ha uavklart identitet for eventuelt å kunne få en slik oppholdstillatelse på grunnlag av lang tid. Vi kommer nå til å starte arbeidet med forskriften som tar sikte på å få avklart forholdet til de MUF-erne som på noe tidspunkt har blitt forespeilet muligheten for å bli i Norge, og på den måten sette punktum for MUF-saken.






                

