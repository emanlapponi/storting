 Jeg tror ikke svaret var uklart, men jeg tror kanskje det var overraskende at en politisk nyhet blir presentert på den måten i spørretimen.


Det jeg sier, betyr at Regjeringen går inn for at det skal legges større vekt på botid enn det som hittil har vært tilfellet, og som representanten Høie helt klart beskrev. Det betyr ikke at alle skal få lov til å bli, for det er noen forutsetninger som har ligget der hele tiden.


Det er at identiteten skal være avklart.


Det er at en ikke skal ha begått kriminelle handlinger som gir grunnlag for utvisning.


Min holdning til det spørsmålet er at de selvfølgelig heller ikke i framtiden vil få oppholdstillatelse, men det er altså noen i den gruppen vi snakker om – kanskje ca. 300 mennesker – som har kommet i den tro at de kunne få oppholdstillatelse i Norge, og som senere har mistet den muligheten. For den gruppen synes jeg nå tiden er inne til å få satt strek, få avsluttet saken og komme videre.


