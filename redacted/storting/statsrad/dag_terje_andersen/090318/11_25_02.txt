 Tallene viser en nedgang på 12 000–13 000 personer med nedsatt arbeidsevne fra 2005 til 2008.


Tallet på personer med nedsatt arbeidsevne er dels påvirket av hvor mange som står utenfor arbeidslivet på grunn av sykdom, og dels påvirket av omfanget og innholdet i attføringsinnsatsen. Tallet må også ses i sammenheng med hvor stor andel av disse som deltar i arbeidsrettede tiltak.


Økningen i antall tiltaksplasser som følge av den nylig framlagte tiltakspakken vil bidra til at tilbudet til personer med nedsatt arbeidsevne kan opprettholdes på et høyt nivå i 2009. Det er Arbeids- og velferdsetaten som vurderer tiltakssammensetningen innenfor gitte budsjettrammer, herunder satsingen på kvalifiseringstiltak.


Regjeringen følger opp St.meld. nr. 9 for 2006–2007, Arbeid, velferd og inkludering, som legger opp til omfattende endringer med sikte på å få et bedre tiltaks- og tjenestetilbud for brukerne. Det er bl.a. etablert et tilbud om arbeidsrettet rehabilitering og satt i gang et forsøk med tidsubestemt lønnstilskudd. Dette er tiltak som er rettet mot de mest utsatte gruppene på arbeidsmarkedet. Personer med nedsatt arbeidsevne har ellers tilgang til hele tiltaks- og tjenestespekteret i Arbeids- og velferdsetaten.


Det arbeides for øvrig med en rekke tiltak med sikte på å øke yrkesdeltakingen blant personer som er i utkanten eller utenfor arbeidslivet, der Nav-reformen er spesielt viktig.


Personer med nedsatt arbeidsevne har vært og er en høyt prioritert gruppe i arbeidsmarkedspolitikken. Omfanget av arbeidsmarkedstiltak for gruppen har økt betydelig de siste årene. Overgangen til arbeid har gradvis økt til nærmere halvparten av alle som har avsluttet yrkesrettet attføring. Attføringstiltakene videreføres på et høyt nivå i 2009.


Ambisjonsnivået for denne gruppen bør være høyt. En forverret arbeidsmarkedssituasjon gjør det vanskeligere å få personer med nedsatt arbeidsevne ut i arbeid. Arbeids- og inkluderingsdepartementet følger derfor utviklingen nøye og vil vurdere behovet for å styrke innsatsen overfor personer med nedsatt arbeidsevne framover.


