 Det er slik at MUF-saken er en veldig spesiell sak i norsk innvandringshistorie. Det er en sak som har involvert opptil flere regjeringer – både de som nå er i opposisjon, og de som er i posisjon.


I løpet av den lange tiden som har gått siden MUF-erne kom til Norge, har det vært en periode der muligheten for å returnere har vært permittert. Det har vært gitt mulighet til å søke om å bli i Norge fordi en har jobb, og nå er det altså noen saker til behandling på bakgrunn av de sakene som ble behandlet av UDI i forkant av den kjente UDI-saken. For min del er det veldig viktig å tilnærme meg disse spørsmålene med den erkjennelsen at vi står oppe i en veldig komplisert sak. For meg er det også viktig å ikke ha politisk prestisje i denne saken.


På den bakgrunnen vil jeg si at det finnes noen av de såkalte MUF-erne – altså ikke alle, det er feil å omtale MUF-erne som en gruppe – som på et tidspunkt, både i 2005 og i 2006, kunne få en forventning om at de skulle få oppholdstillatelse i Norge. Jeg for min del er innstilt på at vi kan vurdere de MUF-erne som enten fikk tillatelse i forbindelse med statsråd Solbergs forskrift i 2005, og senere mistet den fordi de mistet jobben, eller de som ble gitt opphold på humanitært grunnlag av UDI, men senere har mistet den, eller de personer som ikke fikk sin sak behandlet, og fremdeles lå ubehandlet da UDI behandlet sakene i 2006. Jeg synes det ville være rimelig om en i den type saker – der en har gitt forventninger til MUF-ere – legger større vekt på det faktum at oppholdstiden nå har vært veldig lang.


Jeg tror vi alle ville være tjent med at vi en gang for alle får satt punktum for MUF-saken, og at vi også tar inn over oss at for noen av dem som har blitt forespeilet muligheten for opphold i Norge, er de ti årene som er gått siden de kom, en ekstremt lang periode.


