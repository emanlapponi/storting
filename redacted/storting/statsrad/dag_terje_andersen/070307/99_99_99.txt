 Regjeringen satser på arbeidet med
forenkling og tilrettelegging for næringslivet. Norge
skal være et godt land å drive næringsvirksomhet
i. Våre ambisjoner er å gi næringslivet
en betydelig reduksjon i administrative byrder.
Derfor satser vi på tre områder:

gjennom Orakel-arbeidet som skal gi
oss et bedre beslutningsgrunnlag og bedre konsekvensutredninger

gjennom etablering av stort kartleggings- og forenklingsprosjekt
som skal gi oss en oversikt over de administrative byrdene og legge
grunnlaget for en forenklingsplan neste år

gjennom utvikling av elektroniske tjenester og Altinn som
næringslivets portal til det offentlige

Vi har gode resultater å vise
til i forenklingsarbeidet. Næringslivet har det siste året
fått redusert sin skjemabe-lastning med 98 årsverk.
Dette er arbeidstid man kan benytte til mer verdiskapende arbeid.
De siste to årene har nedgangen vært på 679 årsverk.
Den store nedgangen i 2005 var i hovedsak et resultat av skatteetatens
flerårige innsats for elektronisk utfylling og innsending
av skjema.

For et års tid siden diskuterte Stortinget
Riksrevisjonens rapport om regelverksforenkling. Riksrevisjonen pekte
da på at reduksjonen i skjemabelastningen var på bare
2,9 pst. fra 1998. Jeg kan i dag meddele at nedgangen ved utløpet
av 2006 var på 12,3 pst.

Hoveddelen av reduksjonen de siste årene
kommer fra overgang til elektronisk rapportering. Dette viser at
Regjeringens satsing på Altinn som næringslivets
portal til det offentlige både er riktig og viktig. Jeg
vil her vise til Regjeringens handlingsplan for elektroniske
tjenester til næringslivet som vi la fram i januar i år,
for øvrig en oppfølging av stortingsmeldingen
om IKT som er til behandling i Stortinget.

Det er næringslivet som brukere og
deres behov som skal stå i fokus når
kampen mot skjemaveldet føres videre. Vi har et godt samarbeid
med næringsorganisasjonene, som deler denne tilnærmingsmåten.
Forenklingsarbeid er krevende, og det må angripes bredt.

  Den generelle kommentaren fra næringslivet
er selvfølgelig at de ønsker seg færre
skjemaer. Og vi ønsker oss færre skjemaer.
Men noen ganger spør næringslivet om
tiltak som vil føre til flere skjemaer, og det
var det som var poenget med den uttalelsen. For eksempel
kan vi noen ganger sørge for at et skjema som ikke alle
behøver å utfylle, men som alle er pålagt å utfylle,
f.eks. splittes opp i to skjemaer, som er mer målrettet
mot de få som behøver å svare på de
spørsmålene. På den måten slipper
mange å bruke det skjemaet i det hele
tatt. Men det kan hende at det er to skjemaer i stedet for ett,
selv om det altså i praksis jo er forenkling.

I fjor ble det fjernet seks skjemaer, og det
kom til 27 nye skjemaer. De nye skjemaene var knyttet til IKT-utfordringer
som ikke har vært relevante tidligere, og implementering
av EØS-regelverk. Men når det gjaldt arbeidsbelastning,
førte de 27 nye skjemaene til to årsverk
mer, mens de seks som ble fjernet, førte til en reduksjon
på fire årsverk – altså en
redusert skjemabelastning.

  Regjeringen vil fortsette arbeidet med å redusere
belastningen med skjemaer. Det er det som er det viktigste. For
eksempel var det i forbindelse med skattereformen
og behovet det avfødte for aksjonærregister, en
betydelig økning under den borgerlige regjeringen, som
var imot skjemaveldet. Men som et resultat av Stortingets vedtak
ble det veldig mange flere skjemaer i 2004. Det er altså et
resultat av politiske vedtak.

Vår ambisjon er å redusere
skjemaveldet og antall skjemaer. Derfor har vi nå satt
i gang en grundig undersøkelse av belastningene som skjemaene
medfører. Men først og fremst satser vi på en
effektiv gjennomføring av dette, sånn at det blir
mindre faktisk belastning på bedriftene. Vi vet
at 2 pst. av skjemaene som fins i dag, fører til 87 pst.
av arbeidet. Da er det klart at vi først og fremst må sørge
for at det blir brukt mindre årsverk
på skjemaer. Ett av elementene i det er selvfølgelig å kikke
på om alle skjemaer som fins i dag, er nødvendige.
Men dette er et punkt der det ikke er veldig stor forskjell
på den foregående og den nåværende
regjering. Vi har som felles ambisjon å redusere skjemaveldet.





                

