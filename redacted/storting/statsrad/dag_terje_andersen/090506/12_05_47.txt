 Etter søknad fra Oslo kommune ble det i 2004 og 2005 satt i gang forsøk med
                     kommunal gjennomføring av arbeidsmarkedstiltak i fire bydeler. Formålet var å
                     prøve ut kommunalt helhetlig ansvar for personer som kommunen har
                     inntektssikringsansvaret for. Forsøket skulle avsluttes ved utgangen av 2007,
                     men ble forlenget slik at forsøket opphører når det etableres Nav-kontor i
                     bydelene. Det innebærer at forsøket i den siste bydelen, St. Hanshaugen, vil
                     være avsluttet innen utgangen av 2009. Tiltaksmidlene har bl.a. vært brukt til
                     innkjøp av eksterne tiltak og gjennomføring av egne kommunale tiltaksplasser. 

Gjennom Nav-reformen etableres en felles førstelinje der statlige og kommunale
                     myndigheter legger ressurser i et felles kontor for å yte enda bedre tjenester.
                     Videreføring av oppgavedifferensieringsforsøket vil ta fokus vekk fra
                     etablering av felles førstelinjetjeneste. Regjeringen har nettopp foreslått en
                     vesentlig styrking av Arbeids- og velferdsetaten. Dette, sammen med de
                     organisatoriske grepene som etaten selv har tatt, legger til rette for en god
                     gjennomføring av oppgavene, også i Oslo. Parallelt trappes
                     arbeidsmarkedstiltakene opp. 

Fra det tidspunktet forsøkene med oppgavedifferensiering opphører, disponerer
                     ikke bydelene lenger de statlige tiltaksmidlene. Men midlene finnes innenfor
                     tiltaksbevilgningen til Arbeids- og velferdsetaten på de vilkår som gjelder for
                     disse. For å unngå habiliteringsproblemer og rollesammenblanding krever det
                     statlige tiltaksregelverket at kommunale arbeidsmarkedstiltak finansiert med
                     statlige midler, må drives i egne enheter, atskilt fra Nav-kontoret. Når det er
                     oppfylt, kan kommunen være tiltaksarrangør for statlige arbeidsmarkedstiltak på
                     lik linje med andre aktører, i tråd med gjeldende regelverk. Kommunene står
                     også fritt til med egne midler å drive tiltak som ikke er underlagt det
                     statlige tiltaksregelverket. 

Vi er trolig enige om betydningen av å gi gode og effektive tilbud når
                     ledigheten stiger. Kommunene vil fortsatt være en viktig aktør i det arbeidet,
                     innenfor de prinsipper og rammer som Nav-reformen setter for så vel stat som
                     kommune. 

