 La meg først understreke at Torshovprosjektet skal videreføres. Saksgrupper som
                     trenger spesiell oppfølging med sikte på en rask avklaring, vil bli behandlet
                     på Torshov. I fjor høst etablerte vi en innsatsenhet for hurtigbehandling av
                     saker med enslige asylsøkere fra Irak. Dette prosjektet har vært veldig
                     vellykket. Etter hvert som ankomsten av irakere har falt, har en forsøkt å
                     supplere Torshovprosjektet med andre grupper, men gradvis har en fått en så
                     oppsplittet gruppe, mottakssammensetning, at en ikke lenger har fått utnyttet
                     Torshov-konseptet på en optimal måte. Det er derfor nødvendig med en
                     kontinuerlig tilpasning for å håndtere utfordringene med en raskt skiftende
                     situasjon. 

Klare avslagssaker fra Irak og andre grupper med høy avslagsprosent vil
                     fortsatt hurtigbehandles, selv om de av praktiske grunner ikke vil samles på
                     Torshov. Det vil skje i nært samarbeid med Utlendingsdirektoratet og Politiets
                     utlendingsenhet. Samtidig kan en bruke erfaringene fra prosjektet til å
                     håndtere en annen prioritert gruppe, nemlig enslige mindreårige asylsøkere, som
                     de siste månedene har vært en raskt voksende gruppe, og som nå utgjør 13 pst.
                     av asylsøkerne. 65 pst. av alle enslige mindreårige asylsøkere kommer for tiden
                     fra Afghanistan. 

Høye ankomster av enslige mindreårige asylsøkere er for tiden den største
                     utfordringen i utlendingsforvaltningen. Ved å etablere en hurtigprosedyre for
                     den innledende saksbehandlingen vil en kunne få raskere avklaringer og også få
                     muligheten til å identifisere de klare avslagssakene på et tidlig tidspunkt –
                     altså etter den samme ideen som Torshovprosjektet ble opprettet, men for andre
                     grupper. 

