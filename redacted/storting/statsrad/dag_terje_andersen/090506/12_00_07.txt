 Det stemmer at noen personer har hatt norsk pass til tross for at de ikke er
                     norske statsborgere. Tidligere arbeids- og inkluderingsminister Bjarne Håkon
                     Hanssen redegjorde for den problemstillingen i spørretimen 30. april 2008. Når
                     personene det her er snakk om, søker om å få sine pass fornyet, får de avslag
                     på passøknaden. Dersom de ønsker norsk statsborgerskap, må de søke om det. Noen
                     vil da ikke fylle vilkårene for erverv av norsk statsborgerskap, f.eks. kravet
                     om å fylle vilkårene for bosettingstillatelse. Etter gjeldende praksis vurderer
                     Utlendingsdirektoratet slike saker etter dispensasjonsbestemmelsen i
                     statsborgerloven § 19. Etter statsborgerlovens ikrafttredelse 1. september 2006
                     har det anslagsvis kommet inn 2–3 saker med denne problemstillingen pr. år.
                     Arbeids- og inkluderingsdepartementet instruerte i august 2008
                     Utlendingsdirektoratet og Utlendingsnemnda om å prioritere behandlingen av
                     slike søknader. Alle søknadene har blitt innvilget, og de har vært prioritert i
                     utlendingsforvaltningen. 

Spørsmålsstilleren tar spesifikt opp noen spesielle saker. En del barn født i
                     ekteskap mellom utenlandsk far og norsk mor i tidsrommet 1961 til 1979 fikk
                     ikke norsk statsborgerskap etter moren ved fødselen. Det ble imidlertid i 1979
                     innført en meldingsordning som gjorde at disse barna kunne bli norske
                     statsborgere ved melding. Vilkåret var at moren sendte melding om at barnet
                     skulle bli norsk, og at moren på meldingstidspunktet var norsk statsborger,
                     hadde del i foreldreansvaret, og at barnet var under 18 år. Dersom noen i den
                     gruppen ikke har blitt norske ved melding, så må de søke om norsk
                     statsborgerskap på vanlig måte. For de som feilaktig har fått norsk pass, vil
                     UDI etter gjeldende praksis prioritere behandlingen av deres søknader om
                     statsborgerskap, herunder vurdere dispensasjon etter dispensasjonsbestemmelsen
                     i statsborgerloven § 19. 

Mitt departement har utredet mulige løsninger og forslag til endringer i
                     regelverket for personer som har fått utstedt pass på feil grunnlag. Forslaget
                     vil sendes på høring sammen med en rekke andre forslag til endringer i
                     statsborgerloven og statsborgerforskriften. 

Jeg er innstilt på å finne en rimelig løsning for denne gruppen. 

