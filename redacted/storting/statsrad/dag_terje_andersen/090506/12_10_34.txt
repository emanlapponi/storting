 Jeg prøver igjen: Det er sånn at noen av de tiltakene som representanten
                     hevder, med rette, har fungert godt, som mange andre tiltak innenfor
                     Nav-systemet fungerer godt, kan videreføres. Det er snakk om et vell av
                     virkemidler som kan tilbys dem som har behov for hjelp til å komme tilbake i
                     arbeid. Innenfor det regelverket vi har, kan det i tillegg også utvises
                     fleksibilitet, og det er det som, fortjenestefullt, har skjedd i bydelen St.
                     Hanshaugen. 

Når det gjelder det som representanten beskrev, at en kommune ber om å få
                     overta statlige oppgaver, tror jeg det ville være – og det håper jeg
                     representanten er enig i – en merkelig praksis hvis de kommuner som ønsker det,
                     skulle kunne overta utvalgte deler av den statlige virksomheten. Jeg vil heller
                     råde representanten til å bidra til – via Oslo kommune og sine partifeller der
                     – at kommunens innsats via fellesskapet i Nav ytterligere styrker tilbudet,
                     slik Nav er ment som, som et samarbeid mellom stat og kommune. 





                

