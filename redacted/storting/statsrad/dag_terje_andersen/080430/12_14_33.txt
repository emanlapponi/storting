 Nærings- og handelsdepartementets tilskuddsposter for innovasjon
og nyskaping forvaltes i sin helhet av virkemiddelapparatet og i all hovedsak
av Innovasjon Norge. Innovasjon Norge har gitt støtte til inkubatoren
IKADA i en oppstartsperiode på tre år. Støtten har bidratt
til å skape nye bedrifter og til å nå nye målgrupper
av gründere. I alt har 129 gründere fått nyte godt av tilbudet.
Av disse har 61 pst. vært kvinner. 

Både beslutningen
om å gå inn i prosjektet og å trekke seg ut er en vurdering
som tilligger Innovasjon Norge alene. Organiseringen av Innovasjon Norge
som et særlovsselskap innebærer at det er Innovasjon Norge selv
som på et fritt og uavhengig grunnlag fatter avgjørelser i
enkeltsaker. 

Det er en viktig målgruppe som har fått
støtte gjennom IKADA. Dette viser at Innovasjon Norge aktivt arbeider
for nyskaping og innovasjon i de tjenesteytende næringene. Jeg har
tro på at Innovasjon Norge også i framtiden vil kunne gi finansiell
støtte til en inkubator for disse målgruppene, dersom det finnes
aktører i Oslo-regionen som er villige til å ta et større
ansvar for prosjektet enn det tilfellet har vært for IKADA. 

