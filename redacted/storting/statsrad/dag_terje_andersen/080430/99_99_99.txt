 Det er jo flere virkemidler tilgjengelig
i det offentlige virkemiddelapparatet. Når representanten spør
spesielt om kultur, er det slik at de som skal ha driftsstøtte permanent
til kulturaktivitet, får sin støtte fra Kulturdepartementet
og i noen tilfeller fra lokale og regionale kulturmyndigheters budsjetter.
Innovasjon Norges oppgave er å bidra til å få i gang kommersielt
selvbærende prosjekter over tid. Der har vi lagt fram en handlingsplan
for kultur og næring, hvor noen av virkemidlene ligger i Innovasjon
Norge, som jeg sa i mitt forrige svar. Men jeg vil i tillegg peke på
at innenfor den reiselivsstrategien som Regjeringen har lagt fram, er det
i veldig mange tilfeller slik at kultur og næring også kan være
et vesentlig bidrag til reiselivsutvikling. Så dette er et område
som Regjeringen har fokus på, både når det gjelder den
typen overføringsverdi til reiselivsutvikling, og også for
mer genuine kulturuttrykk. I den grad det er et næringspotensial,
har Innovasjon Norge støtteordninger. I den grad det er ren driftsstøtte
og kulturstøtte, går det over Kulturdepartementets budsjett.





                

