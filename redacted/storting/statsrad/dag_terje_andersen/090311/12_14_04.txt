 Forvaltningsenheten i Telemark ble etablert første halvår i 2008. Arbeids- og velferdsdirektoratet har orientert meg om at det i startfasen ble opprettet enkelte midlertidige stillinger for å løse nye oppgaver. Arbeids- og velferdsdirektoratet har videre orientert meg om at Nav Telemark besluttet å avvikle disse midlertidige stillingene til fordel for seks faste stillinger fra høsten 2008. Disse stillingene ble så utlyst eksternt med søknadsfrist 6. desember 2008. De ansatte i de midlertidige stillingene søkte på de ledige, faste stillingene sammen med andre eksterne søkere. Ansatte i de midleritidige stillingene ble, sammen med de andre søkerne, innkalt til intervju. Den 3. februar 2009 ble seks personer tilsatt av tilsettingsrådet i de faste stillingene.


Jeg er orientert om at Arbeids- og velferdsdirektoratet, i etterkant av pressekonferansen den 23. februar, orienterte alle ansatte om at etaten samlet kunne forvente å få videreført sitt bemanningsnivå fra 2008. Det innebærer ikke at det er gitt garantier i forhold til varigheten av den enkeltes arbeidsforhold. Alle ansettelsesforhold skal selvsagt behandles etter gjeldende regler og bestemmelser.


Det vil bli lagt fram en stortingsproposisjon senest 20. mars i år, og proposisjonen vil inneholde en nærmere redegjørelse for premissene for etablering av arbeids- og velferdsforvaltningen, situasjonen i Arbeids- og velferdsetaten samlet sett, status for gjennomføringen av Nav-reformen, en gjennomgang av iverksatte tiltak samt strategier og tiltak framover for å sikre ordinær drift av etaten og gjennomføring av Nav-reformen.


