 Jeg kan forstå at folk som har en midlertidig stilling, synes det er trist og skuffende hvis den midlertidige stillingen ikke blir videreført – men ikke med utgangspunkt i det jeg sa den 23. februar. Da sa jeg at vi ville sørge for at stillingsnivået i Nav ble opprettholdt. Selvfølgelig er det slik innenfor en organisasjon med 14 000 ansatte at man står fritt til å bemanne forskjellig i fylkene – flytte stillinger. Når det f.eks. blir ledighet i Høyanger, trenger en ekstra stillinger der, ikke sant? Men poenget er at vi opprettholder det aktivitetsnivået og det stillingsnivået som var på det tidspunktet jeg uttalte meg.


Til spørsmålet om faste stillinger: Jeg mener generelt at for arbeidstakere er faste stillinger å foretrekke framfor midlertidige stillinger. At enkelte midlertidige stillinger blir gjort om til faste, anser jeg faktisk som en fordel for arbeidstakerne og en trygghet for de ansatte i Nav, ikke en ulempe. Men det er altså det totale ressursnivået som skal videreføres. Jeg sitter selvfølgelig ikke og behandler hver enkelt av de 14 000 stillingene i Nav.


