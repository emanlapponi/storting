 Det å øke aktiviteten og innsatsen i form av arbeidskraft så mye som vi gjorde i fjor høst, innebærer nettopp en slik utfordring som representanten snakker om. Det tar tid i forhold til opplæring, og det tar tid før en får resultater av de nye ressursene. Når en har hatt folk i midlertidige stillinger i Nav, og perioden forlenges, er det alminnelige at det er de som er i de midlertidige stillingene, som fortsetter. Jeg sier at det er det vanligste.


Så til tilfellet fra Telemark, som det ble spurt om, hvor midlertidige stillinger ble gjort om til faste. Det oppfatter jeg som positivt. Det er slik at andre enn dem som hadde de midlertidige stillingene, også har rett til å søke fast stilling. Gjennom den søkerprosessen har nå seks personer faste stillinger i stedet for at det i utgangspunktet var midlertidige stillinger. Når det gjelder noen av disse stillingene, går jeg ut fra at man har fått mer kvalifiserte søkere til de faste stillingene enn det som var tilfellet ved de midlertidige ansettelsene.


