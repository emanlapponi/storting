 Eksportfinans spiller en viktig rolle for eksportindustrien og kommunal sektor i Norge. Selskapet yter lån på kommersielle vilkår til norsk eksportnæring og deres kunder og forvalter også den OECD-regulerte avtalen for offentlig støttet eksportfinansiering. Gjennom det heleide datterselskapet Kommunekreditt Norge yter Eksportfinans også lån til kommunal sektor og andre offentlige prosjekter.




Selskapet finansierer sin virksomhet ved å hente inn gunstige lån i de internasjonale kapitalmarkedene. For å kunne tilby sine kunder konkurransedyktig finansiering er selskapet derfor avhengig av å ha best mulig internasjonal kredittverdighet. 




Da staten i 2001 gikk inn på eiersiden i selskapet med en eierandel på 15 pst., var det nettopp for å bidra til å sikre norske eksportbedrifter konkurransedyktige vilkår sammenlignet med sine utenlandske konkurrenter. I tillegg ble det lagt til grunn at statlig eierskap ville bidra til å opprettholde norsk forankring av et viktig kompetansemiljø. La meg understreke at dette ikke har vært noen dårlig investering fra vår side. En ekstern verdivurdering utarbeidet på oppdrag fra departementet har vist at statens aksjer i Eksportfinans har hatt en årlig avkastning i form av utbytte og verdistigning på nærmere 14 pst. i perioden 2001-2006. 




Uroen i de internasjonale kapitalmarkedene har gitt Eksportfinans utfordringer den seneste tiden. Regnskapet for 2. halvår 2007 er blitt belastet med urealiserte tap knyttet til en likviditetsbeholdning som hovedsakelig består av obligasjoner og sertifikater. Ifølge selskapet kan det imidlertid være grunn til å håpe på at de urealiserte tapene kan bli gradvis reversert framover basert på gjenværende løpetid for verdipapirene, men vi skal være varsomme med å spå om framtidige markedsforhold. Finansuroen den seneste tiden er bakgrunnen for at styret i Eksportfinans nå ønsker å hente inn 1,2 milliarder kr i ny aksjekapital fra sine eiere. 




Jeg konstaterer at en samlet næringskomite slutter seg til Regjeringens forslag om å delta i kapitalforhøyelse i Eksportfinans på de vilkår som det er redegjort for i proposisjonen. Ved å delta innenfor en ramme på 250 mill. kr vil statens eierandel på 15 pst. forbli uendret. Jeg er glad for næringskomiteens tilslutning. En slik deltakelse i kapitalforhøyelsen vil sikre statens aksjonærverdier og finansielle interesser. 




Det er også en glede i en debatt om en eierskapssak å kunne understreke at jeg for en gangs skyld er helt enig i en merknad fra Høyre. Den aktuelle situasjonen i selskapet, med store urealiserte tap på likviditetsporteføljen, illustrerer at det er en finansiell risiko ved selskapets nåværende forretningsmodell. I min oppfølging av selskapet framover vil jeg derfor be om at selskapet vurderer hvilken betydning disse erfaringene bør ha. 




