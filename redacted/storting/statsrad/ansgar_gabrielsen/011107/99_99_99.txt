  Bedriftsforsamlingen i Norsk Hydro
ASA vedtok som kjent 25. oktober d.å. å legge
ned magnesiumproduksjonen på Herøya. Om lag 600 arbeidsplasser
blir direkte berørt av nedleggingen av magnesiumproduksjonen.
I tillegg kommer selvfølgelig konsekvenser for øvrig
næringsliv og samfunn.

Bakgrunnen for saken er at Norsk Hydro
har vurdert virksomhetens strategi i lys av utviklingen i det globale magnesiummarkedet.
Denne prosessen resulterte i at selskapets styre og bedriftsforsamling ikke
lenger så muligheter for en fremtidig lønnsom
og konkurransedyktig magnesiumproduksjon på Herøya.
Det er en vurdering som Hydro har tatt og som jeg tar
til etterretning.

Jeg vil understreke at Regjeringen er opptatt
av å legge til rette for videreutvikling av næringsmiljøet
i Grenland-regionen. Gruppen av store industribedrifter og det øvrige
næringslivet i området danner et viktig utgangspunkt
for den fremtidige verdiskapingen. Det er derfor ønskelig
at en i tiden fremover får til en prosess hvor hele regionen
og lokale myndigheter spiller på lag med både næringslivet
i regionen og sentrale myndigheter for å utnytte potensialet
for utvikling av et fremtidsrettet og konkurransedyktig næringsliv.
Den petrokjemiske industrien i Grenland har allerede i dag en betydelig
virksomhet basert på gass. Regjeringen er opptatt av at
naturgass i større grad blir tatt i bruk til innenlands
verdiskaping og at dette skjer på en
miljøvennlig måte.

Jeg vil også vise
til at Norsk Hydro har gitt signaler om at selskapet vil
bidra med midler og menneskelige ressurser for å stimulere
til ny næringsvirksomhet i regionen. Etter hva
jeg har kjennskap til, vurderer selskapet her flere interessante
muligheter. En slik innsats er etter min vurdering et
meget viktig bidrag, og det er mitt håp at dette også etter
hvert vil gi ønskede resultater.

Både i Nærings-
og handelsdepartementet og i Kommunal- og regionaldepartementet
har vi holdt oss løpende orientert om situasjonen i Grenlands-regionen.
Nærings- og handelsdepartementet har i den forbindelse
allerede gitt økonomisk støtte til en
analyse av konsekvensene av en nedleggelse
av magnesiumfabrikken. Spørsmålet om eventuell
ytterligere statlig medvirkning må vi komme tilbake til.
Det er bl.a. behov for å få en samlet oversikt
både over situasjonen og eventuelle konsekvenser før
vi kan ta stilling til dette.

Til tross for at det neppe er tvil om at nedleggelsen
av magnesiumfabrikken på Herøya vil innebære
betydelige utfordringer, er jeg optimistisk på vegne av
Grenlands-samfunnet og næringslivet i regionen. Dette området
har betydelige menneskelige ressurser og et næringsliv
som etter min vurdering bør være
godt rustet til å møte de utfordringene
vi står overfor.

  Jeg er fullt innforstått med at i
den grad dette blir gjennomført fullt ut, hvilket alt tyder
på, vil det 2. april være 600
mennesker som ikke har det arbeidet de hadde dagen før.
Den bekymringen som lokalpolitikerne har, og for så vidt også flere
i Grenlands-området har, forstår jeg. Jeg har også hatt møte med
en del av disse. Jeg tror imidlertid at de mest pessimistiske anslagene
over ringvirkningene kan fortone seg som relativt store.

I VG i dag kan vi lese hva fylkesarbeidskontoret sier om
disse tingene. Det er faktisk slik at Hydro allerede i løpet
av de siste månedene har nedbemannet med 540 arbeidsplasser
uten at det i det hele tatt har gitt utslag på ledighetsstatistikken
for Grenlands-området. Grenlands-området er et
område med ca. 100 000 mennesker, med
et betydelig antall stillinger som er ubesatt. Jeg tror vi skal
vente med å lage en eksakt plan fra offentlig side for
hva vi skal gjøre gitt visse ting som måtte skje.
Men vi er beredt med de virkemidlene vi har til disposisjon, og
det er jo i det alt vesentlige Kommunal- og regionaldepartementet
som har omstillingsmidler.

  I innstilling av 31. oktober d.å.
om hurtigbåten M/S «Sleipner»s
forlis, uttalte Riksadvokaten at det etter hans oppfatning ikke
er særlig tvil om at Sjøfartsdirektoratets manglende
forutgående kontroll av rederiets opplæring av
mannskapet, og direktoratets utstedelse av operasjonstillatelse
vedrørende fartøyet, ikke var i samsvar
med kravene i de internasjonale sikkerhetsreglene for hurtiggående
fartøy, den såkalte hurtigbåtkoden. Koden
er implementert i norsk rett gjennom Sjøforsvarsdirektoratets
forskrift av 5. januar 1998 nr. 6 om bygging,
utrustning og drift av hurtiggående fartøy som
anvendes som passasjerskip eller lasteskip. Riksadvokaten
konkluderer likevel med at saken henlegges som intet straffbart
forhold. Når det ikke reageres strafferettslig
overfor Sjøfartsdirektoratet, har det ifølge Riksadvokaten
i det alt vesentlige sammenheng med at direktoratets overtredelse
av hurtigbåtkodens krav ikke er gjort
straffbare.

I henhold til § 3 i forskriften
av 5. januar 1998 er ansvaret for at bestemmelsen i forskriften
blir fulgt, lagt til reder, rederi, byggeverksted og fører.
Straffebestemmelsen i forskriftens § 32 fastsetter
at overtredelse er straffbar etter den generelle bestemmelse
i straffeloven § 339 nr. 2, som ikke
selv angir hva eller hvem som kan straffes. Det betyr
at forskriften ikke har noen bestemmelse om
straff for Sjøfartsdirektoratet.

Jeg finner det som et utgangspunkt rimelig
at ansvaret for bygging, utrustning og drift av hurtiggående
fartøy som anvendes som passasjerskip eller lasteskip,
er lagt til reder, rederi, byggeverksted og fører. Det
er disse som har de praktiske forutsetninger for å sikre
at fartøyet bygges og drives på en forsvarlig
måte. Jeg registrerer imidlertid Riksadvokatens kritikk
av Sjøfartsdirektoratets arbeid i denne saken. Jeg kan
for øvrig vise til at sjøfartsdirektøren
i pressemelding av 1. november d.å. har uttalt at Sjøfartsdirektoratet
ser alvorlig på de forhold som påpekes av Riksadvokaten,
og at direktoratet tar hans avgjørelse til etterretning.

Sjøfartsdirektoratet er et forvaltningsorgan.
Enkeltpersoner i forvaltningsorganer kan straffes hvis de viser grov
uforstand i tjenesten. Selv om Sjøfartsdirektoratet er
et forvaltningsorgan, kan det utvilsomt ilegges foretaksstraff:

«Når
et straffebud er overtrådt av noen som har handlet
på vegne av et foretak», 

jf. straffeloven § 48 a.
Foretaksstraff kunne således ha vært brukt om noen
av Sjøfartsdirektoratets folk hadde utvist grov uforstand
i tjenesten. Sjøfartsdirektoratet kan også ilegges
foretaksstraff ved såkalte anonyme og kumulative feil der
det ikke er noen enkeltperson som kan straffes.

Terskelen for en slik reaksjon
er høy, og det er ikke funnet aktuelt i denne
saken. Jeg tror ikke vi bedrer sikkerheten til sjøs
ved å inkludere Sjøfartsdirektoratet på listen
over dem som kan straffes for brudd på 1998-forskriftene.
Vi bør holde fast ved at det er de som bygger og driver
skipet, som har ansvaret, og de skal ha ansvaret for sine
feil selv om Sjøfartsdirektoratet ikke har oppdaget
at noe var galt.

  Det hersker ingen tvil om at Sjøfartsdirektoratet
har et betydelig ansvar. Det fremgår for så vidt
klart av Riksadvokatens rapport.

Det som etter mitt skjønn
er det helt vesentlige i denne saken, er på en måte
hvorvidt en skal dele det ansvaret som alltid har tilligget
den som eier, bygger og drifter disse skipene. Jeg tror det vil være
veldig skadelig liksom å kunne legge opp til en politikk
som skulle pulverisere dette ansvaret. Det må aldri
herske noen tvil om at selv om det er slik at
det offentlige har laget et kontrollorgan
på de fleste samfunnsområder, så påhviler
ansvaret hele tiden dem som drifter, jf. noe så hverdagslig
som kanskje det å ha egen bil. Selv om vi har hatt EU-kontroller
og Biltilsynet har sett på det, så er det til
enhver tid den som setter seg i bilen som fører, som har
ansvaret. Jeg vil anlegge det samme prinsippet i forhold til dette. Vi
har straffebestemmelser som kan anvendes i den grad det utvises
grov uaktsomhet, men at en kontrollør overser et eller
annet i en konkret sak, må ikke frita
reder og kaptein for det selvsagte ansvaret de har og alltid har
hatt.

  Som representanten vet, er det ikke
så mange dagene siden denne rapporten kom. Vi er selvfølgelig ikke
ferdig med fingjennomgangen av den, og spørsmålet
om vi skal gjøre noen oppfølgingstiltak.
Det jeg gav uttrykk for i mitt første svar, var på en måte
hovedsvaret knyttet til hvor ansvaret ligger, og at det må det ikke
herske noen tvil om.

Så vil vi selvfølgelig gå inn
i denne saken og se på om det er noen påpeking
fra Riksadvokaten knyttet til denne saken, men som er av en mer
generell art, og om det ville være naturlig for
departementet og Sjøfartsdirektoratet å ta et
initiativ til en eventuell justering
av lovverket. Det må jeg få lov til å komme
tilbake til. Men hovedsporet her ligger helt fast.





                

