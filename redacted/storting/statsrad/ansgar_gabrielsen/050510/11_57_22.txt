 Formålet med behandlingsreiser til utlandet er å gi et supplerende tilbud til pasienter med kroniske sykdommer som har dokumentert nytte av behandlingstiltak i varmt og solrikt klima. Det forutsettes at tilbudet gis under forsvarlige medisinske forhold og etter norske kvalitetskrav. Revmatikere, pasienter med psoriasis, pasienter med senskader etter poliomyelitt, barn og ungdom med astma- og lungesykdommer og barn med atopisk eksem omfattes nå av ordningen med behandlingsreiser til utlandet. Omtrent 2 900 pasienter vil få et slikt tilbud i 2005.




Departementet har delegert daglig administrasjon og faglig ansvar for ordningen til Rikshospitalet HF. Denne ordningen sikrer en faglig vurdering av de behandlingsstedene som brukes, og likebehandling i vurderingen av hvilke pasienter som blir gitt et tilbud.




Ved behandlingen av Innst. S. nr. 82 for 2003-2004, innstilling fra sosialkomiteen om inntektssystem for spesialisthelsetjenesten, sluttet Stortinget seg til dette. Etter anbefaling i NOU 2000:2 – Behandlingsreiser til utlandet. Et offentlig ansvar? – må det nå foreligge minst to separate, vitenskapelig akseptable undersøkelser som bekrefter den enkelte pasientgruppes nytte av behandlingen i varmt og solrikt klima.




Det pågår nå en studie for å vurdere om pasienter med nevromuskulære sykdommer også skal omfattes av ordningen. Det er også under forberedelse en studie av pasienter med MS, i tråd med Stortingets vedtak. Departementet har nå en avsluttet studie av pasienter med cerebral parese til vurdering.




Når det gjelder valg av behandlingssteder, har Helse- og omsorgsdepartementet bedt Rikshospitalet HF om å konkurranseutsette alle behandlingsprogrammer, i tråd med EØS-avtalen og WTO-avtalen om offentlig anskaffelse. Anbudsutlysning skal være gjennomført for alle programmer innen utgangen av 2007. Dette betyr i praksis at alle behandlingssteder vil kunne konkurrere på like vilkår i forhold til de kravspesifikasjoner som vi utarbeider. Mitt overordnede mål er at flest mulig pasienter som omfattes av ordningen, får et kvalitativt godt tilbud innenfor vedtatte budsjettrammer.




Helse- og omsorgsdepartementet har på nytt mottatt en søknad fra prosjektgruppen i Rogaland om godkjenning av behandlingsreiser til Dødehavet som en del av helsereisene finansiert av staten. Jeg vil be Rikshospitalet HF vurdere om det foreligger nye faglige momenter i søknaden i forhold til de pasientgruppene som er innlemmet i ordningen med behandlingsreiser til utlandet. Jeg anser det som hensiktsmessig at spørsmålet om behandlingsreiser til Dødehavet vurderes av Rikshospitalet HF etter ordinære regler for kvalitetskontroll og anbud.




I den grad representanten Simonsen skulle følge representanten Høies oppfordring om å gjøre dette forslaget om til et oversendelsesforslag, ville det være naturlig at også den rapporten som det er vist til i Dokument nr. 8:50, blir tatt med ved vurderingen av hva man skal gjøre for mennesker med kroniske leddsykdommer og muskel- og skjelettlidelser, som har vært opptatt av det tilbudet som finnes ved Dødehavet.




