 La meg først si innledningsvis: La
nå ikke dette bli en hekseprosess. Det tror jeg
vi ikke vil være tjent med. Men etter å ha
lest lokalaviser og sett på saken forstår
jeg for så vidt at det kan lages overskrifter som kan sette
tankene og fantasien i sving på en slik måte
at enkelte kan bli bekymret.

La meg si det slik: Det konkrete prosjektet
som foreligger her, kom altså i stand
på bakgrunn av at SND Hedmark våren 2002 arrangerte
det som kalles nyskapingsseminar, en idédugnad, i Glåmdalen,
med utgangspunkt i å få til nyskaping, gründerskap
og etablering av nye arbeidsplasser. I slike prosesser kommer det
opp ideer, tiltak, der noen i ettertid kanskje viser seg å være
gode, mens noen viser seg å være mindre
gode, og noen synes man skulle ha gjort ting annerledes.

Lena Skarning har et prosjekt under
vignetten «skogheksa» og har etter søknad
og etter normale prosedyrer ved dokumentasjon fått
et tilskudd. Jeg ønsker ikke som næringsminister å gå inn
og skille vær og vind i Hedmark, hvem som burde ha fått,
og hvem som ikke burde ha fått tilskudd, uansett
hvem som måtte være opphisset.

Det er slik at Stortinget bevilger midler til
denne type virksomhet hvert år og gir føringer
som det er mitt ansvar som næringsminister å videreformidle
til SND i et tildelingsbrev. Det har jeg gjort, og jeg har ikke
tatt reservasjoner verken mot hekseaktivitet eller andre
spesielle aktiviteter som kan settes i anførselstegn. Det
er det opp til det lokale og regionale
styret å gjøre. Stortinget har vært veldig
opptatt av at det regionale nivået
som kjenner sakene, kjenner det lokale behovet, skal forestå disse
avgjørelsene.

De titusenvis av småbedrifter som
henvender seg til SND, har ingen overprøvingsinstans i
virkelighetens verden hos næringsministeren. Derfor ønsker
jeg ikke å ta stilling til denne konkrete saken.
Men etter å ha sett på saken tror jeg
kanskje dette heksestempelet er å trekke det langt, ikke
minst når man ser på våre fjernsynskanaler
og hva man på en måte kan karakterisere
som både trollskap og hekseprosesser. Jeg velger
bort å ta stilling til innholdet. Jeg ser at SND har fulgt
retningslinjene. Jeg ser at dette er innenfor
det lokale handlingsrommet og ønsker ikke å ta
initiativ for å overprøve
det.

 Nærings- og handelsdepartementet har ikke
gitt føringer utover de føringer Stortinget har
gitt, der intensjonen er å få flest mulig nye arbeidsplasser
for det kronebeløpet som til enhver tid stilles til disposisjon.
Det evaluerer vi selvfølgelig fortløpende. Men
vi har ingen rubrikk for hekser og annet som ikke måtte være
etterspurt. Jeg må bare ærlig innrømme at
i mine besøk rundt i landet, som vel snart representerer enhver
avkrok, har ikke slike spesielle hekseaktiviteter vært
etterspurt. Det er mye annet som heller ikke har vært
etterspurt, men som likevel har fått tilskudd,
og som på en måte må få en
sjanse i livet.

Det jeg er opptatt av, er å evaluere
SNDs jobb ut fra kriterier om hva som er skapt av arbeidsplasser.
Men det må bli en lokal oppgave å følge
opp dette. Det å stille lokale styrer til ansvar knyttet
til de disposisjoner de gjør, synes jeg er helt naturlig
at man gjør i Hedmark, for det vil alltid være
flere søknader enn innvilgelser. Men det gjør
vi gjennom en evalueringsprosess knyttet til antall arbeidsplasser.

