 Representanten Lånkes spørsmål
berører flere politikkområder, herunder telepolitikk,
IT-politikk og statens eierskapspolitikk.

Gjeldende strategi for bredbåndsutbyggingen
er at det er markedsaktørene som finansierer og bygger
selve infrastrukturen. Myndighetene skal legge til rette for konkurranse,
stimulere offentlig etterspørsel samt stimulere utvikling
av elektronisk innhold og kompetanse.

I tråd med tele- og bredbåndspolitikken
er det i utgangspunktet aktørenes egne forretningsmessige
vurderinger som avgjør hvor det tilbys knutepunkter og
prisene for tilknytning. Gjeldende teleregulering stiller imidlertid
krav om at tilbyder med sterk markedsstilling skal tilby tilgang
og samtrafikk til kostnadsorienterte priser. Slik prisregulering
har vært et sentralt virkemiddel for å korrigere
for manglede konkurranse. Både BaneTele og børsnoterte
Telenor er rene forretningsmessige selskap, som ikke
er satt til å ivareta sektorpolitiske hensyn.
Det betyr at staten må legge til grunn alminnelig aksepterte prinsipper
for god eierskapsutøvelse. Selskapene må derfor
foreta sine disposisjoner på et forretningsmessig grunnlag
innenfor de teleregulatoriske rammer.

Representanten Lånke er opptatt av
hvordan ulike brukere skal få tilgang til elektronisk kommunikasjonsinfrastruktur.
I tillegg til selve tilgangen er også samtrafikk mellom
og i overføringsnettet avgjørende for at sluttbrukere
kan kommunisere. Regulering av tilgang og samtrafikk har vært
av de viktigste elementene for å få til en
overgang fra monopol til konkurranse
i telesektoren etter 1. januar 1998. Plikten til å gi
tilgang har vært en forutsetning for at nye tilbydere har
kunnet etablere seg i markedet i konkurranse
med Telenor. Konkurrerende tilbydere har pr. i dag tilgang til eksisterende
infrastruktur via tilgang til det faste aksessnettet, samtrafikk,
spesiell nettilknytning, mobilkommunikasjonsnett og overføringskapasitet.
Et viktig bidrag for å øke bredbåndsutbredelsen
er også at lokalsamfunn går sammen om å aggregere
etterspørsel.

Prisene for overføringskapasitet
har gått betydelig ned siden 1996. Telenor har også mistet
andeler av dette markedet. Telenor endret sin prisstruktur
på leide samband fra 1. juni 2002. Post- og teletilsynet
vurderer nå om Telenors priser er i samsvar med kravet
om kostnadsorientering. Leide linjer er en avgjørende innsatsfaktor
i anskaffelsen av bredbånd. Regjeringen ser det derfor
som viktig at ikke prisene for tilgang skal medføre
betydelige kostnadsulemper for bredbåndsbruk i distriktene,
og vil løpende vurdere behovet for tiltak på dette
området.

I forbindelse med det pågående
arbeidet med den kommende stortingsmeldingen om bredbånd
vurderer Regjeringen også spørsmålet
om behovet for særskilte tiltak innrettet mot områder
der markedet ikke sørger for et bredbåndstilbud.

 For det første er det helt
rett som representanten Lånke sier i sin beskrivelse, det
er med den elektroniske motorveien som det er med den andre
motorveien, den går forbi mange områder
som oppleves å være tett befolket, men
hvor man likevel ikke får lov til å huke
seg på. Det har å gjøre med kostnader knyttet
til det i forhold til den bruken som det forventes å bli.
Det er et problem på dette området,
for en viktig forutsetning for å ha konkurransedyktige
bedrifter i Distrikts-Norge er at man har tilgang på denne
høyteknologibiten som det å ha bredbånd
betyr. Jeg kan bekrefte at dette definitivt er en av de absolutte
hovedproblemstillingene vi ser på nå i forbindelse
med bredbåndmeldingen. Hvilke tiltak kan vi gjøre
fra myndighetenes side, som gjør at det også i de
distriktene representanten Lånke viser til, skal være mulig å få aksess
til dette nettet. Jeg tror det vil være avgjørende
for næringsutvikling, for å få lønnsomme
arbeidsplasser og for bosetting i disse distriktene.

Som sagt, vi har basert oss på en
politikk som Stortinget har sluttet seg til, men vi har nå til
vurdering om vi skal justere den.

 For det første er det klart
at det er helt riktig at dette har med pris å gjøre, kostnaden
med å lage et planfritt motorveikryss, så å si, er
bundet opp i forhold til bruken. Det er klart at det i en del distrikt
er frustrerende å se på at den elektroniske motorveien
går forbi, men kostnaden er for høy. Derfor er
det langs flere linjer vi angriper dette, bl.a. i forhold til det
med konkurranse, og det er kanskje noe av det viktigste. Men teknologiutviklingen
gjør det også faktisk slik at en del
områder som før var avskåret,
nå, ved å ta i bruk ny teknologi, greier dette
på en annen måte.

Representanten nevner to måter å angripe
dette på i slutten av spørsmålet. Det
ene er å legge press på Telenor. Hvis representanten
med det mener at jeg skal gjøre noe som er i
motstrid til det vi har sagt vi skal gjøre når det
gjelder eierskapsutøvelse, så kommer jeg ikke
til å gjøre det. Når det gjelder økonomiske
virkemidler, er det en del av den stortingsmeldingen som nå kommer,
om vi må sette inn midler fra statens hånd for å kompensere
i de mest grissgrendte strøk av landet.





                

