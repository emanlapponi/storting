 Først til det som går på distriktspsykiatriske
sentre. Når opptrappingsplanen for psykiatri er ferdig
gjennomført slik Stortinget har bestemt, i 2008, skal det
være etablert 75 slike sentre. I tillegg skal vi ha ambulante
team i tilknytning til dem. Så vidt jeg husker i farten,
er det et eller annet sted mellom 60 og 65 av disse som nå for
alle praktiske mål er ferdige. De fleste av dem er iverksatt,
og i de finansieringsplanene vi har lagt og tilsagnene vi har gitt,
ligger de resterende. Det er helt åpenbart at det vil hjelpe
for den kategorien.

Når det gjelder den andre biten, som
knyttes til en stadig eldre befolkning, er det helt åpenbart
at den eldre andelen av befolkningen vil stige de neste 20–30–40 årene. Det
vil også bety at de vil legge beslag på et mye
større antall senger i sykehusene. Det er en av de viktigste
faktorene i langtidssykehusplanleggingen. Akutt medisin for øvrig
må forventes å være på det samme
nivået. Den store variabelen er antallet eldre. Den medisinske
teknologiske utviklingen gjør at vi nå indremedisinsk
behandler langt flere av dem som er 80 år og eldre, enn
vi gjorde tidligere. Det har også betydning for reinnleggelsesproblematikken.

