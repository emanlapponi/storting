  Representanten Bastesen stiller et spørsmål
som har utgangspunkt i Helse- og omsorgsdepartementets budsjettproposisjon for
2005. Her refereres det til en studie fra en indremedisinsk avdeling
ved Universitetssykehuset i Akershus, gjennomført i perioden
1993–1995. I studien fant de at forekomsten var 9,1 legemiddelrelaterte
dødsfall pr. 1 000 innleggelser. Studien konkluderte
med at 50 pst. av disse dødsfallene hadde sammenheng
med uheldig legemiddelbruk, overdoser og feilbruk. Det er viktig å merke
seg at studien ikke skiller mellom feilbruk i sykehuset og feilbruk
som ligger utenfor sykehusets kontroll. Ifølge Statens
helsetilsyn var det i 2003 registrert 389 tilfeller av uønskede
hendelser knyttet til legemiddelhåndtering ved sykehus.
Av disse gjaldt 56 hendelser betydelig skade og 11 henvendelser
unaturlig dødsfall. Uansett tallets størrelse,
ett dødsfall er et dødsfall for mye.

Dersom uheldig legemiddelbruk skjer på sykehuset, er
dette et alvorlig avvik fra de normer og retningslinjer som ligger
til grunn for sykehusenes systemer. La meg derfor redegjøre
for hvilke krav som er stilt til sykehusene når det gjelder
avvikshåndtering.

Sykehusene skal fange opp avvik og rapportere
om hendelser som medfører betydelig personskade i forbindelse
med behandling. Dette gjelder også administrasjon av medikamenter.
Dette kravet er nedfelt i spesialisthelsetjenesteloven § 3-3,
Meldeplikt til Helsetilsynet i fylket. Jeg siterer:

«Helseinstitusjon
som omfattes av denne loven, skal snarest mulig gi skriftlig melding
til Helsetilsynet i fylket om betydelig personskade som voldes på pasient
som følge av ytelse av helsetjeneste eller ved at en pasient
skader en annen. Det skal også meldes fra om hendelser
som kunne ha ført til betydelig personskade.»

Jeg kan forsikre at kvalitetssikring og fokusering
på god virksomhetsstyring er prioritert etter foretaksreformen.
Innføring av nye rutiner og retting av avvik skal skje
kontinuerlig, og det må regnes med forbedringer også for
legemiddelbruk i sykehus. Et nytt styringsverktøy tas nå i
bruk som vil gi en oversikt over hvor mange innleggelser som knytter
seg til f. eks. pasienter over en viss alder. Det vil også være
et utgangspunkt for en dialog med førstelinjetjenesten
om gode løsninger.

Feil bruk av legemidler har alltid vært
en trussel mot helse og livskvalitet. Trolig er det òg
fokusering på kvalitet i helsetjenesten og melding av feil
og skader som er en viktig årsak til at man ser problemets
omfang bedre i dag. Slik kan sykehusreformen ha gitt et bedre grunnlag for
vurdering av hvor tiltak bør settes inn.

Riktig legemiddelbruk vil også være
et sentralt tema i stortingsmeldingen om legemiddelpolitikken som
Regjeringen skal legge fram våren 2005. I meldingen vil
jeg fokusere på problemets omfang og se nærmere
på hvordan det offentlige kan legge til rette for en bedre
oppfølging av pasientene, både i og utenfor institusjon.

