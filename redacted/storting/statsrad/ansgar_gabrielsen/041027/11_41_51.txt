  Representanten Gløtvold tar opp forekomsten
av svingdørspasienter ved sykehusene. Med svingdørspasienter
forstår jeg pasienter som skrives ut og legges inn gjentatte
ganger, og med korte mellomrom. Årsaken til at dette skjer,
er sammensatt.

Andelen pasienter med kroniske sykdommer er økende.
Dette henger sammen med at også andelen eldre pasienter
er økende. Disse pasientgruppene står for mange
av sykehusoppholdene og mange av liggedagene. Mens gruppen 75 år
eller eldre utgjør 11 pst. av befolkningen, har
de 25 pst. av alle opphold og faktisk 1/3 av alle
liggedagene i våre sykehus. Mange har behov for gjentatte
tjenester, dels planlagt, dels som følge av akutte forverringer.
Rent statistisk kan disse fremstå som svingdørspasienter,
uten at de oppfølgingsmessig har fått noe dårlig
tilbud. Pasienter behandles dels hjemme, dels i sykehus. Også pasienter
i livets sluttfase vil kunne ha mange innleggelser, fordi det er ønskelig
at de er hjemme i perioder. Dette er en ønsket utvikling,
som fører til at antallet reinnleggelser øker.
Dette betyr ikke at tjenesten fungerer dårlig.

Jeg må samtidig erkjenne at jeg også mottar
signaler om at sammenhengen i tjenestene og kommunikasjonen mellom
nivåene ikke alltid er god nok. Dette gir grunn til bekymring
og til handling. Utskrivning fra sykehus kan til tider være
for dårlig forberedt, og ordninger som Stortinget har forutsatt
gjennom lovgivning, følges ikke alltid godt nok opp. Jeg
tenker særlig på bestemmelsen om individuell plan,
som er et så viktig verktøy, brukt riktig, at jeg
har bedt samtlige helseforetak rapportere om hva de vil gjøre
for å ivareta de intensjonene som Stortinget her har hatt,
med særlig fokusering på psykisk helse.

Innenfor psykisk helsevern har vi i den siste
tiden sett eksempler på både at pasienter har
blitt skrevet ut etter for kort tid, og at mottakerapparatet ikke
har vært der eller ikke har fungert som det skal. Dette
har jeg tatt tak i, og jeg forventer at de regionale helseforetakene
her følger opp.

Reinnleggelser er ikke et problem ensidig knyttet
til sykehusene og akuttpostene. De må ses i sammenheng med
både de distriktspsykiatriske sentrene og de tilbud som
gis i pasientens nærområde, ikke minst botilbud
i kommunal sammenheng. Gode tjenester kan forebygge unødvendige
innleggelser dersom vi ser både kommunale tjenester, samarbeid
mellom nivåene og bruk av ambulante team i sammenheng.

Helse Nord har lavere antall akuttplasser enn
landsgjennomsnittet, og utbyggingen av DPS-er er ikke ferdigstilt.
Dette betyr at ikke alle DPS-er i tilstrekkelig grad har kapasitet
eller kompetanse til å ta imot alle pasienter som skrives
ut fra akuttpostene ved sykehusene. Helse Nord har, bl.a. for å sikre
smidige og enkle overførings- og utskrivningsrutiner for
pasienter som er innlagt i sykehus, i sitt styringsdokument for
2004 pålagt alle sine sykehus å gå igjennom
rutiner og prosedyrer ved utskrivning.

Jeg vil fremheve viktigheten av å utvikle
og stimulere gode systemer for samhandling mellom tjenestenes ulike nivåer.
Det tror jeg vil være et bidrag til å komme en
del av svingdørsproblematikken til livs.

