 Jeg ser på representanten Hanssens oppmoding som et relativt beskjedent tiltak. Det skal jeg definitivt gjøre.




Men det jeg har tenkt å gjøre nå i etterkant av denne debatten, er å skaffe meg detaljoversikt over de ca. 130 som er inne på sykehjem: Hvor mange eksakt er det som ønsker å flytte ut? Hvor mange er det som ikke har det behovet? Av den halvdelen, ca., som vi vet ikke ønsker å være der, hvor lenge har hver av dem vært der? Og hva er den individuelle planen i den enkelte kommune? Hvilken tidshorisont har de for å få dette ned på mikro, slik at vi er helt sikre på at vi snakker om sikre og gode realiteter? Man kan absolutt forestille seg at et betydelig antall av de ca. 60-65 som er på sykehjem, men som ikke ønsker å være der, er på vei inn i andre boligforhold, men man er der inntil videre, til man har fått gjort noe med dette. Da er situasjonen veldig annerledes enn om det er noen som permanent er plassert på et sykehjem, for livstid.




Det er altså to ting: Jeg skal definitivt ta oppmodinga i forhold til Helsetilsynet hva gjelder behandlingen av enkeltsaker, men – kanskje det aller viktigste – sette i gang en slik undersøkelse og la det komme sosialkomiteens medlemmer til kunnskap så fort det praktisk lar seg gjøre.




Eirin Faldet hadde her gjeninntatt presidentplassen.




