 La meg først sterkt beklage at jeg
kom for sent.

SIVAs bygg i Fauske ble fraflyttet høsten
2002. SIVA søkte i markedet etter seriøse
leietakere, uten resultat, og besluttet i desember 2002 å selge
bygget. Som kjent setter EØS-regelverket forbud mot konkurransevridende statsstøtte.
Dette innebærer at bygninger og eiendom ikke
kan selges til næringsvirksomhet under markedspris. Jeg
har fått opplyst at SIVA i denne saken har søkt å oppnå markedspris
på eiendommen, i tråd med dette regelverket. Differansen mellom
de to tilbudene som forelå, fra henholdsvis Fjellservice
AS og Zaco AS, var i størrelsesorden 5 000 kr – en
differanse som ikke er særlig stor når
budene lå på i underkant av en halv million kroner.
Zaco AS hadde riktignok det høyeste budet, men fremla ikke,
som Fjellservice, et finansieringstilsagn. Dette forholdet ble naturlig
nok tillagt vekt av SIVA. Zaco AS skal ha misligholdt en tidligere
leieavtale med SIVA for
det samme bygget.

Jeg legger til grunn at hvis alt annet er likt,
skal salg skje til høystbydende. Det må imidlertid
i en samlet vurdering av de ulike anbudene tas hensyn til forhold
som finansieringsplan, opplegg for videre drift og det kjennskap
selgeren har til interessentene.

SIVAs styre har et selvstendig ansvar for å forvalte selskapets
eiendommer og ta stilling til spørsmål vedrørende
investeringer, salg og utleievirksomhet. Spørsmål av
denne karakter forelegges følgelig ikke
for departementet. Ut fra de opplysningene jeg sitter inne
med, finner jeg at det valget som SIVA har gjort mellom
de to anbyderne i denne saken, ikke strider mot SIVAs
formål eller EØS-reglene, som vi også er
forpliktet av.

