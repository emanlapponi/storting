 Skipsbyggingsindustrien opererer, som vi alle
vet, i et globalt marked. I et slikt marked vil rammebetingelsene
i de ulike landene påvirke den internasjonale konkurransen.
Dette er et forhold som gjenspeiles i St.meld. nr. 31 for 2003-2004,
Vilje til vekst – for norsk skipsfart og de maritime næringer.
Dette betyr at vi må følge nøye
med på det som skjer der ute, men ikke minst
at vi også må se på hva vi kan
gjøre her hjemme. Det er viktig å legge til rette
for at denne næringen skal kunne fortsette å utvikle
seg slik at den også i fremtiden kan være
en viktig bidragsyter til verdiskapingen. Innovasjon
vil i så måte være
svært viktig. Regjeringen har derfor som et ledd i Innovasjon
2010 tatt initiativ til MARUT – et
maritimt utviklingsprosjekt som også innbefatter
marin- og petroleumssektoren. For å få trykk på dette
arbeidet vil Regjeringen, som vi har signalisert i Vilje til vekst,
at det skal bli etablert et eget innovasjonsprogram for
de maritime næringene.

Når det gjelder Spania, så har Norge
flere ganger sammen med andre land i EU tatt opp dette
spørsmålet med EU-kommisjonen. Kommisjonen gransker
nå Izar-konsernet for å få en vurdering
av hvorvidt selskapet har mottatt statsstøtte som går
utover gjeldende regelverk. Det er ventet at kommisjonen vil ta
en avgjørelse i denne saken innen meget kort
tid. For så vidt gjelder eventuelle nye støtteordninger
i Spania, må disse notifiseres i kommisjonen. Og jeg legger
til grunn at Spania, som andre land, må forholde
seg til gjeldende regelverk innenfor EØS-området.

Jeg er på generelt grunnlag opptatt
av at norske skipsverft, som andre næringer,
skal ha de samme rammevilkår som sine europeiske
konkurrenter. Som kjent har Regjeringen fulgt opp dette ved nylig å legge
frem en proposisjon om forlengelse av verftsstøtteordningen
for containerskip, produkt- og kjemikalieskip
samt LNG-skip. Forlengelsen er foreslått for en periode
på ett år.

Til slutt kan jeg føye til
at jeg i helgen var i Irland på et EU-ministermøte,
der også dette var et tema som ble tatt
opp utenom dagsordenen. Det er flere land enn Norge som
er opptatt av det regimet som er i ferd med å bli etablert
i Spania. Det er en betydelig grad av oppmerksomhet knyttet til
den saken som kommisjonen nå har til behandling, og som
formodentlig vil bli ferdigbehandlet, som jeg sa, innen
meget kort tid. Som representanten Akselsen
er kjent med, har vi sammen med TBL finansiert et prosjekt for TBL
om å gjøre egne undersøkelser.
Vi har brukt betydelige beløp selv på å gjøre
internasjonale undersøkelser av de forholdene som er i
Spania, nettopp fordi det har vært fremsatt påstander
om ulovlig statsstøtte. Men det er ganske viktig å sondre mellom
det som er lovlig, og det som er ulovlig. Dette er et meget svakt
næringsområde med stor arbeidsledighet, og det
er mange lovlige midler som også kanaliseres
hit, så vidt jeg har skjønt.

