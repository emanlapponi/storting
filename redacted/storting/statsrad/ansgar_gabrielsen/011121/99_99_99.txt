  Kværner ASA har en omfattende virksomhet
i hele verden, med 35 000 ansatte til
sammen, hvorav ca. 5 000 i Norge – og
som spørsmålsstilleren sier, er ca. halvparten
av dem lokalisert i Rogaland. Selskapet er dermed stort i norsk
sammenheng, og som nærings- og handelsminister er jeg selvfølgelig
opptatt av utviklingen i dette selskapet.

Det er vel kjent at Kværner over tid
har hatt økonomiske problemer, og at det har vært
nødvendig å skaffe ny kapital til selskapet. I
den situasjonen har Nærings- og handelsdepartementet sett
positivt på at styret, ledelsen, de ansatte og noen
av de største aksjonærene i høst
ved flere anledninger har bedt om møter for å orientere
om situasjonen i selskapet.

30. oktober ble det kjent at selskapet sammen
med den største aksjonæren, Yukos, og
selskapets finanskreditorer hadde kommet fram til en løsning
som etter styrets oppfatning løste både
de kortsiktige likviditetsproblemene og det langsiktige kapitalbehovet
som var i selskapet. Løsningen skal forelegges aksjonærene
på en ekstraordinær generalforsamling 29. november
i år.

Jeg konstaterer at styret i Kværner,
den største aksjonæren og finanskreditorene
i fellesskap har kommet fram til en løsning som etter
deres oppfatning løser problemene i selskapet.
Dette er positivt, og jeg håper en finner en løsning
som kan gjenskape tilliten til dette selskapet både blant
kundene, leverandørene og finansinstitusjonene, og selvfølgelig
blant de ansatte, og at man dermed sikrer arbeidsplassene og den
kompetansen som spørsmålsstilleren refererer til.

Aker har i dag annonsert i media – og
de henvender seg til aksjonærene i Kværner med
henblikk på den generalforsamlingen som skal gå av
stabelen 29. november. Hva som nå skjer fremover
mot generalforsamlingen, er det selvfølgelig vanskelig å vite.

Min holdning til saken har vært og
er at det er aksjonærene og styret først og fremst
som sammen med – selvfølgelig – finanskreditorene
må løse det problemet som
selskapet har kommet opp i. Det er jo ikke et problem
som har oppstått i den siste måneden eller
to, det er en lang prosess og en del strategiske valg som er gjort
i selskapet, som har resultert i at man har kommet dit man er. Men
slik jeg ser saken, må både de kortsiktige
og langsiktige problemene selskapet er i, løses av dem
som til nå har jobbet med å løse
den oppgaven.

  Det er helt riktig som det sies, at Stortinget
flere ganger har understreket viktigheten av å stimulere
til ny næringsvirksomhet.

Jeg kan ikke se at Stortinget har
uttrykt at det har vært viktig å redde selskaper
som er på vei mot – jeg holdt på å si – den
andre enden av en slik linje. Jeg kan ikke se
at det i en situasjon som den vi er i nå, er
virkemidler som det er relevant å bruke. Hvis det er slik
at de nåværende aksjonærene ikke
er villig til å bruke mer penger, og de kreditorene
som har skutt inn ca. 10,5 milliarder kr, heller ikke
er villig til å bruke mer penger, finner jeg
det unaturlig å sette i gang med å bruke
av skattebetalernes penger når de som skulle ha interesse
av å sikre disse verdiene, ikke er villig til
det.

Uansett utfallet av denne saken tror jeg at
de tingene som er liv laga i Kværner – alt eller
deler av det – vil gå videre. Og jeg har selvfølgelig
ingen mulighet til å gå ut og si at jeg støtter
den ene aksjonærgruppen framfor den andre, eller
at den ene løsningen er bedre enn den andre.

Kari Lise Holmberg hadde
her gjeninntatt presidentplassen.

  Hva gjelder kunnskapsflukt, registrerer jeg
i hvert fall at spørreren i Dagbladet i dag støtter
den gruppen som representerer det alternativ som ligger lengst fra
Norge.

Det er ikke min jobb å gi
anbefalinger til generalforsamlingen i Kværner om hva de
bør gjøre, og hva de ikke bør
gjøre. Selv om de ansatte har tatt standpunkt i saken, er
det allikevel slik at det skal være et kvalifisert
flertall på generalforsamlingen som skal ta stilling til
dette. Det ville etter mitt skjønn være
helt usmakelig hvis næringsministeren skulle gi anbefalinger
om hvilken kurs selskapets øverste organ bør
velge i en slik situasjon. Det finner jeg ikke relevant.

Derimot er det klart at man må ha
oppmerksomhet knyttet til å prøve å bidra
i de områdene av landet som blir særlig hardt
rammet ved en eventuell konkurs. Men å gå inn
med statlige midler på det nåværende
tidspunkt er som sagt ikke aktuelt.

