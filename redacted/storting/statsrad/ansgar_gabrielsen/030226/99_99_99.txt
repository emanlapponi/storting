 Jeg vil først og fremst understreke
at Regjeringen allerede fører en aktiv politikk når
det gjelder å fremme norske bedrifters næringsinteresser
mot Russland. Det finnes en rekke ulike fora der spørsmål
som gjelder det norsk-russiske næringslivssamarbeidet,
blir tatt opp. Blant annet har vi den norsk-russiske kommisjon for økonomisk,
industrielt og teknisk-vitenskapelig samarbeid. Der møter
jeg selv sammen med en russisk minister, og vi tar opp – og
får ofte løst – saker og problemer
som finnes i næringslivssamarbeidet mellom våre
to land, også enkeltsaker hvor norske
selskap er involvert.

Under kommisjonen har en to arbeidsgrupper – arbeidsgruppen
for nordhandel og arbeidsgruppen for teknisk-vitenskapelig samarbeid.
Disse møtes omtrent hvert halvannet år på embetsnivå.
I en tidsbegrenset periode på ett år
hadde man også en norsk-russisk arbeidsgruppe
for skipsbygging i Norge og Russland.

Aktiviteten fra Nærings- og handelsdepartementets side
er økende. Fra og med 2. oktober 2003 overtar NHD formannskapet
i den økonomiske arbeidsgruppen som ligger under Barentsrådet.
Departementet arbeider nå med å vurdere hvilke
prioriteringer Norge bør ha under dette formannskapet.
Innspill vil komme fra de nordiske utenriksministrene når
de møtes i Barentsrådet i Västerbotten
i Sverige 3. oktober i år.

Nærings- og handelsdepartementet har
nå utformet teksten til en brosjyre som skal gi informasjon
til norske bedrifter om hva som finnes av norske
statlige virkemidler, samt hvilke internasjonale institusjoner som
kan yte hjelp og finansiering til satsing i
Russland. Den brosjyren trykkes i løpet av neste måned.

Når det gjelder NHOs innspill i dokumentet «Norge og
Russland – behov for en næringslivsstrategi» har NHD
sett positivt på initiativet, og er derfor i gang med å utarbeide
en slik strategi for norsk satsing mot Russland. Utformingen tar
nødvendigvis selvfølgelig litt tid, men planen
er at departementet skal fremme denne strategien før sommeren.

NHO foreslår i sitt innspill bl.a. å opprette
en såkalt «Task Force» for næringslivssamarbeid mellom Norge og
Russland. NHD vil snarlig kalle inn til et møte mellom
involverte departementer og næringslivet for å diskutere
denne saken. NHD vil også kalle inn til ytterligere
et møte, der en skal ta stilling til opprettelse av et norsk-russisk
forum for næringslivet, et forum som ble foreslått
i felleserklæringen av 12. november 2002 fra statsminister
Bondevik og Russlands president Vladimir Putin.

Den 13. mai i år vil det blir arrangert
et norsk-russisk næringslivsseminar i Kirkenes, der jeg
skal delta. Da vil det trolig komme innspill fra næringslivet
som kan brukes i utformingen av strategien for det norsk-russiske samarbeidet.

Disse tiltakene viser at det norsk-russiske
næringslivssamarbeidet blir prioritert på en skikkelig måte
i departementet. Jeg har håp om at norsk næringsliv
vil følge dette opp i tiden som kommer, og, som sagt, vi
inviterer til en dialog med både NHO, enkeltbedrifter
og andre parter i næringslivet.

 Jeg er veldig enig i det representanten tar
opp knyttet til næringsliv, næringslivsengasjement
og nyetableringer i Russland, og kanskje særlig Nordvest-Russland,
som vi også av utenrikspolitiske årsaker
har hatt et visst engasjement i forhold til. Det er ingen tvil om
at man kan si at en del av strategien i norsk utenrikspolitikk gjennom hele
1990-tallet har vært demokratibygging også gjennom
næringslivssamarbeid. Det er selvfølgelig en viktig
bit av dette. Men det er en stor tilleggsdimensjon knyttet til det
faktum at dette er et stort marked, et marked som utvikler seg,
et marked som blir mer kompetent i den forstand at det blir mer
forutberegnelig, og flere og flere norske selskaper ser
sin interesse i dette. Det opplevde
jeg i forrige uke da jeg var i Baltikum, hvor også norske
etableringer brukes som et brohode inn mot dette absolutt interessante
markedet. Derfor ønsker jeg å opprettholde
virkemidlene som er rettet mot Russland.

 Det er ingen tvil om at Norges ambassadør
i Moskva har vært en meget viktig brikke i forhold til
det som er bygd opp også for norsk næringsliv,
og norsk næringsliv har hatt stor glede av både
ambassadøren og ambassaden i Moskva. I så måte var
den prisen han fikk, høyst fortjent.

Når det gjelder virkemiddelmeldingen
og spørsmålet knyttet til den, vil vi selvfølgelig også i
den ta opp disse forhold, og det internasjonale perspektivet vil
bli viet betydelig oppmerksomhet i den. Det er ingen tvil
om at vi har flere sammenfallende interesser
i forhold til å bidra til utvikling i positiv retning i
Russland.

Når det gjelder det representanten
spør konkret om knyttet til stipend, universitetsstudier
og språkopplæring, må jeg få lov å overbringe
det til utdannings- og forskningsministeren. Men jeg ser
fullt ut muligheten for også innenfor
mitt område å ha ordninger f.eks. med utveksling
av yngre folk i forhold til næringslivet.





                

