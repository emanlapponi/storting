 Etter ulykker er det viktig at skadelidte
og etterlatte får raske og rimelige erstatningsoppgjør
som de måtte ha krav på. IMOs resolusjon
om rederes kontraktsfestede erstatningsansvar for personskade og
dødsfall bygger nettopp på dette. Det
er i alles interesse at erstatningsoppgjør
etter skipsulykker blir avsluttet uten for store forsinkelser, slik
at alle parter kan komme videre.

Det er ikke uvanlig at det er uenighet
om et forsikringsoppgjør. Hvis det er uenighet
om erstatningen etter en skipsulykke, men enighet om enkelte
deler, så skal ikke oppgjør for den
delen det er enighet om, holdes tilbake. I flertallet av saker om
erstatning for personskade eller dødsfall etter
skipsulykker får de skadelidte eller etterlatte
raskt og rimelig erstatningsoppgjør.

IMOs resolusjon innholder retningslinjer for
det ansvaret som redere har i henhold til arbeidsavtalen mellom reder
og den ansatte for erstatning ved personskade og dødsfall,
og den har som formål å sikre at reder har finansiell
sikkerhet for slik erstatning, og å sikre at utbetalingen
skjer raskt og i sin helhet.

Norge støtter denne resolusjonen.
Generelt legger Regjeringen stor vekt på utviklingen av
et globalt regelverk for skipsfarten gjennom arbeidet i IMO, og
det er viktig at IMO-regelverket overholdes.

For norske skip gjelder norske
regler, gjennom NIS-loven. Dette regelverket
var etablert før IMOs retningslinjer ble vedtatt,
og det ble brukt som en modell da retningslinjene ble utarbeidet.
Kombinert med tariffavtalene gir de norske reglene likeverdige
rettigheter og beskyttelse som de internasjonale retningslinjene.
Når det gjelder utenlandske skip, vil
vår påvirkning først og fremst skje gjennom
vårt kontinuerlige arbeid i IMO og ILO.

 Først og fremst må jeg si
at man skal være forsiktig med å kommentere
enkeltsaker som angår rederier som ikke drives
fra Norge, og skip som ikke er under norsk flagg.

Når det gjelder IMO-konvensjonene
og de anbefalingene, er de i forskjellig grad implementert i norsk
lovverk. I dette tilfellet baserer det seg på anbefalinger.
Min anbefaling er at alle selskap som er involvert i den
maritime clusteren, bør følge de ILO- og IMO-anbefalte
reglene.

Men det har altså utviklet seg det
jeg vil kalle for en uheldig praksis i enkelte internasjonale rederier,
ved at man har inngått avtaler mellom redere
og de ansattes organisasjoner som faktisk innebærer
mulighet for å ha klausuler om ansvarsfraskrivelse i forbindelse
med rettigheter som kan gå lenger enn det som er kontraktsfestet.
Det er en realitet som vi må forholde
oss til, men fra norsk side anbefaler vi på det
sterkeste at man ikke opererer på det viset.

 Jeg ser ikke bort fra at man heller ikke
i denne saken, som i mange andre saker der det er konflikt,
kjenner alle elementer som inngår. Ingen norske
selskap er altså part i denne saken. Det er et rederi som
gjennom et norsk selskap har forsikret seg mot oppgjør
i forbindelse med dødsfall ved ulykke, men kontrakten gjelder mellom
fagorganisasjonen for de ansatte og rederiet, som igjen har forsikret
sitt forhold. Så langt jeg har forstått, er det ikke
slik at forsikringsselskapet mot reders vilje holder tilbake oppgjør,
men det er en konflikt mellom rederi og de ansattes organisasjoner
om hvor stort dette skal være, og på hvilket tidspunkt
pengene skal utbetales. Det betyr – gitt at det er riktig,
hvilket jeg har grunn til å anta at det er – at
et norsk selskap på en måte er tredje
part oppi dette, ikke at det er et selvstendig anliggende
hos det norske forsikringsselskapet å holde tilbake
noe som rederen mener skulle utbetales. Slik tror jeg ikke
det forholder seg.

Problemet er altså at det er enkelte
innen internasjonal shipping som har utviklet kontrakter,
som også er akseptert av fagorganisasjonene i
andre land, som i realiteten ikke er i overensstemmelse
med det vi har i NIS-loven og det som gjelder for norske
skip.





                

