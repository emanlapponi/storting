 Representanten Klungland uttrykker
bekymring for den kraftkrevende industrien og peker på at
en av de aller største utfordringene for fremtidig
eksistens i Norge er en bedre innenlands
kraftbalanse. Klungland ber om min vurdering av fremtidig utvikling
for den kraftkrevende industrien.

Kraftkrevende industri
har, har hatt og vil få en sentral posisjon i
norsk næringsliv og bygger på solid teknologisk
kompetanse. Denne industrien ble bygd opp i en tid da Stortinget
og ikke markedet fastsatte strømprisen. Industrien
har siden den gang blitt tilbudt kraftavtaler på myndighetsbestemte
vilkår flere ganger. Siste gang var i mars 1999 i forbindelse
med St.prp. nr. 52 for 1998-99, Om Statkrafts industrikontrakter
og leieavtaler. Disse kraftavtalene var basert på markedsvilkår,
bl.a. som følge av EØS-regelverket. De tidligere inngåtte
Statkraftkontraktene fases ut i årene frem til 2010.

Så over til dagens situasjon. Fyllingsgraden
i magasinene i sommer lå over normalen. Tilsigene til kraftmagasinene
høsten 2002 ble imidlertid de laveste som er registrert
noensinne. Samtidig fikk vi en tidlig vinter med kaldere vær
enn normalt i de største forbruksområdene. Dette
har ført til at prisene til dels har ligget på et
svært høyt nivå.

Mens kraftforbruket i kraftkrevende industri
er relativt stabilt, øker det øvrige strømforbruket
i Norge. I et normalår er Norge
i dag avhengig av en import på om lag 6 TWh pr. år.
NVE forventer at importbehovet vil dobles frem mot 2010 selv med
Regjeringens mål om 3 TWh vindkraft innen
dette året. Norske selskaper har planer om overføringskabler
for kraft fra Nederland og Storbritannia. Økt integrering mellom
et norsk vannkraftbasert system og det europeiske systemet basert
på varmekraft vil øke forsyningssikkerheten. Det
er videre gitt konsesjon til utbygging av gasskraftverk
som til sammen vil kunne gi 12 TWh ny kraft. Med dagens
prognoser for de nordiske strømprisene de nærmeste årene
er foreløpig ingen av disse prosjektene bedriftsøkonomisk
lønnsomme.

Regjeringen ønsker å legge
til rette for lønnsom kraftutbygging
enten dette gjelder gasskraft, ny fornybar energi eller
vannkraft. Det er viktig at kraftmarkedet og prisdannelsen fungerer
effektivt for at vi skal få frem korrekt informasjon om
samfunnsøkonomisk og bedriftsøkonomisk lønnsomme
kraftprosjekter.

For kraftkrevende industri
gjelder det å sikre seg langsiktige og gode markedsbaserte
kontrakter i et integrert nordisk og etter hvert
europeisk marked. Flere av de største aktørene
har allerede inngått kommersielle kraftkontrakter, som
synes å gi et godt grunnlag for videre industrivirksomhet.

 Representanten Klungland innledet
med å si at han var overrasket. Nå vet jeg av
erfaring at det ikke skal så mye til før
Klungland blir overrasket, men jeg trodde ikke dette svaret
skulle være så veldig overraskende.

Det er et faktum at vi har en underbalanse
på 6 TWh. Vi har definitivt en ambisjon om å ha
en kraftbalanse i det norske markedet, og jeg vil føye
til det nordiske markedet, i realiteten til enhver tid. Det er klart
at det i enkelte spesielle tørrår vil kunne oppstå underskudd,
som betyr at prisen går i været. Jeg er klar over
at mangel på kraft vil kunne påvirke prisdannelsen også for
norsk kraftkrevende industri. Jeg kan ikke se at det er
noe i dagens situasjon som skulle tilsi at norsk næringsliv ikke får
de kontraktene som de bør få i forhold til pris.

Jeg tror det er viktig å bygge kabler
for å ha den muligheten, men jeg ser definitivt at det
er behov for videre utbygging av kraft også i
Norge. Det føler jeg meg ganske sikker på vil
komme. Det er flere prosjekter til vurdering, og det forundrer meg
om ikke noen av dem vil kunne bli realisert,
bl.a. for å bedre kraftbalansen.

 Jeg har sett uttalelsene til de forskjellige
som er engasjert på dette området, og det er en
riktig beskrivelse Klungland kommer med hva gjelder eget partis
forhistorie om vår holdning til å skaffe kraftbalanse.

Når det gjelder gasskraftverk, som
altså har fått konsesjon for utbygging
som til sammen kan gi 12 TWh, kan jeg ikke forstå at
det skal være behov for såkalte politiske
signaler. Det er ikke på bakgrunn av politiske
signaler man setter i gang den byggingen. Det er på bakgrunn
av nøkterne realiteter, som er basert på kommersielt
fornuftige, funderte kalkyler og analyser. Og det er så vidt
jeg har forstått, ikke kommersielt interessant å bygge gasskraftverk
pr. i dag. Det har med antatt prisutvikling i den nærmeste
tid å gjøre. Jeg kan ikke se at det
er politiske signaler som skal utløse den byggingen, men
at eierne som skal stå bak og finansiere
dette, skal finne det kommersielt interessant å sette
det i gang.

