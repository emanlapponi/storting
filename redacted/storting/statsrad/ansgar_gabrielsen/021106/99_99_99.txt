 Næringspolitiske tiltak er langsiktige
i sin natur. Dette er en konsekvens av at det krever langsiktighet å drive
en bedrift. Tiltak som det offentlige setter inn, skal svare på næringslivets
behov. Dagens virkemidler legger mer vekt på å bidra
til utvikling av gode næringsmiljøer
enn tidligere. Slike miljøer, klynger kan være
et eksempel, er viktige for verdiskapingen, fordi bedriftene der
er mer lønnsomme enn de ellers ville vært. Gode
næringsmiljøer består ikke bare
av bedrifter, men også av FoU-institusjoner,
banker, investorer, entreprenører og offentlige etater.
Velfungerende næringsmiljøer utvikles imidlertid ikke
over natten, og de offentlige virkemidlene bør derfor preges
av forutsigbarhet kombinert med nødvendig fleksibilitet.

Stabile generelle rammebetingelser er imidlertid
det viktigste staten kan bidra med for å øke
mulighetene for langsiktig planlegging i næringslivet.
Regjeringen legger stor vekt på dette i næringspolitikken.

Regjeringen vil til våren legge frem
en sak for Stortinget om det næringsrettede virkemiddelapparatet
som varslet i statsbudsjettet for 2003. Det er min ambisjon at virkemiddelapparatet
skal fokusere mer på innovasjon og internasjonalisering,
og at de målsettingene vi legger på institusjonene,
skal stå over tid. Samtidig er det klart at vi lever i
en omskiftelig verden, og det kreves høy omstillingsevne
av institusjoner som skal arbeide med nyskaping i næringslivet.

Jeg er enig med representanten Dybevig i at
forutsigbarheten blir bedre for deltakerne når
de økonomiske rammene for et flerårig
program kan fastlegges før programstart. Det norske
systemet med ettårige statsbudsjetter gir ikke
anledning til det. Det gjelder jo ikke bare
innenfor næringspolitikken, men på de
fleste områder av statens drift. Systemet
gir imidlertid også visse fordeler ved at utgiftene
kan tilpasses den løpende økonomiske situasjonen.

I moderniseringen av offentlig sektor skal
vi være åpne for å se
til andre land og lære av våre
nærmeste naboer og samarbeidspartnere når det
er hensiktsmessig. Vi har noe erfaring med hvordan langsiktig budsjettering praktiseres
og de fordeler det gir fra vår deltakelse i en rekke EU-programmer.

Det er viktig at vi også for
norske programmer kan få økt langsiktighet
og forutsigbarhet. Bevilgningene må ikke svinge
for mye og for brått. Her har både regjering og
storting et klart ansvar. På den annen side må det ikke settes
i gang flere programmer enn det man med rimelighet kan vente å få bevilgninger
til de neste årene. Det er i balansen mellom
disse to hensynene at forutsigbarheten for de norske næringsrettede
programmene må ligge.

 Det er helt riktig at SNDs hovedinnretning
er knyttet til små og mellomstore bedrifter, og det har også vært
virkemiddel i forhold til det med egenkapital. Men det er klart
at egenkapital til prosjekt som iallfall skal gå under
vignetten «gode prosjekt», ofte
vil være enklere å få tak i
enn en del av det som går på virkemidler for å bistå til
oppstart i en bedrift.

Når det gjelder SND-midler til utflytting
av norske arbeidsplasser, har det vært vurdert
slik, på siste halvdel av 1990-tallet i hvert fall, at
det også var en oppgave for SND å bistå norske
bedrifter i en internasjonaliseringsprosess. Det har selvfølgelig
vært under den forutsetning at det er for å styrke
bedriften også her hjemme at man har måttet
gjøre det. Jeg tror det er veldig få eksempler på bedrifter
som man har flyttet ut rubbel og bit, hvor alternativet
var at vi kunne hatt arbeidsplassene her hjemme.

Jeg får ikke tid til å svare
på det siste.

 Det vil ofte være
slik at de virkemidlene som jeg rår over, som er 12–15
forskjellige etater, tidvis vil ha prosjekter som er av en slik art
at de går over i hverandre. Det betyr at flere aktører, som
Eksportrådet, SIVA og SND, kan være
involvert i én og samme sak. Jeg er fullt innforstått
med at det kan stilles spørsmål ved det utenlandsengasjementet
som har vært, men det har vært vedtak Stortinget
har gjort enstemmig når premissene for disse tingene har
blitt lagt.

Det var stilt et spørsmål
knyttet til dette med EUs rammeprogram som er for seks–åtte år,
og det er helt riktig. Hvis vi først går inn på disse
rammeprogrammene, binder vi oss i realiteten for seks–åtte år.
Det er en ting som selvfølgelig kunne vurderes og gjøres
på en del andre områder, men jeg tror
at det først og fremst er Stortingets eget budsjettreglement
som her legger begrensninger. For øvrig kan jeg si at de
virkemiddelgjennomganger vi nå gjør, tar opp akkurat
det som Dybevig nevnte, å se alle virkemidlene
i en sammenheng, og at næringslivet skal ha én
inngangsport, uansett hva de er ute etter.

