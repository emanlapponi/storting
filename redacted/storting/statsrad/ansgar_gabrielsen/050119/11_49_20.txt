  Hvorvidt alle de medisinene som har vært
forskrevet på blå resept, har – eller
ikke har – vært til gagn for pasientene, er et spørsmål
som selvfølgelig ikke lar seg besvare. Jeg er ganske overbevist
om at for store grupper har selve medisinene definitivt vært
til gagn. Det som er spørsmålet, er jo hva som
er gjeldende regelverk på dette området.

Det er mange medisiner som mange skulle ønske
hadde vært på blå resept, men som ikke
er det. Legemiddelverket har en faglig vurdering av kost-nytteeffekten
av dette. Det er på en måte en faglig debatt – man
kan være for eller imot, men det er også et spørsmål
om hva Stortinget har sagt i denne saken.

Jeg må si at vi har foretatt en nitid
vurdering både av innstillingen og av hva som er blitt
sagt i debatten. Og hvis jeg får lov, vil jeg referere
en annen premiss fra den vurderingen som vi nå har foretatt,
i et sitat fra representanten Ballo:

«Men
hvis det er slik at norske leger har en forskrivningspraksis der
man forskriver medikamenter på falske premisser, at medikamentet
ikke var ment brukt til det formålet, bør man
ikke videreføre en refusjonsordning ut fra de premissene.»

Så vidt jeg husker, var det slik at
SV ikke var med på forslaget i komiteen, men støttet
det i salen – på disse premissene. Det har vært
lagt til grunn for de tolkingene av dette som er gjort fra mitt
departements side.

