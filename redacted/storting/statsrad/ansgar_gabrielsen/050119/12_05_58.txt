  Det siste kan jeg garantere: Dette har jeg
hånd om. Jeg leder selv arbeidsgruppene vi har på dette
området. Jeg har hatt mange – la meg kalle det
skjellsettende – møter både med enkeltpårørende
og ikke minst med deres organisasjon, som har masse erfaring med
disse tingene. Jeg kan si at det ikke bare er snakk om å lage
en plan. Her er det snakk om hva vi konkret skal gjøre
i den enkelte institusjon for å implementere dette, for
det er mange gode ideer som har vært satt ut i livet på enkelte
steder, men dette er ikke gjennomgående for helsevesenet.
Vi må ha en nasjonal tilnærming til dette og prøve å implementere
det i det ganske Helse-Norge. Det gjelder også i somatikken. Den
ene dagen er man innlagt i en seng på en avdeling der man
har den hvite skare – holdt jeg på å si – rundt seg.
Neste dag er det de nærmeste pårørende
som skal pleie vedkommende. Det er helt åpenbart at i denne
overgangen har vi ikke tatt alvorlig nok det å dyktiggjøre
de som er pårørendepersoner, for de vil være
en del av løsningen og ikke, som de så ofte har
vært sett på i helsevesenet, en del av problemet.





                

