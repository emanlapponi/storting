  Det korte svaret er ja. Jeg skal likevel gå litt
nærmere inn på det.

Pårørendesenteret i Stavanger
fikk statlig tilskudd til et prøveprosjekt i fire år
og ble fra 2002 videreført som en stiftelse med tilskudd
fra Stavanger kommune, Sandnes kommune og Rogaland fylkeskommune.
Helse Vest viderefører denne støtten som følge
av ansvarsoverføringen for rusbehandling fra fylkeskommunen
til de regionale helseforetak. Det er prisverdig at pårørendes
situasjon vektlegges av lokale ansvarlige i kommunene og helseforetak,
og at pårørendearbeid inngår i den kommunale
ruspolitiske handlingsplanen.

Pårørende til rusmiddelmisbrukere
så vel som til personer med psykiske lidelser opplever
store personlige påkjenninger, og for mange får
det konsekvenser for egen helse. De skal både forholde
seg til rusmiddelmisbrukeren og pasientens situasjon, samtidig som
de skal ta vare på andre familiemedlemmer og pårørende
samt ivareta jobb og sin egen helse. De kan også oppleve
stigmatisering og sosial isolasjon fordi rusmiddelmisbruk og psykiske
lidelser fortsatt kan være forbundet med både
skam og skyldfølelse. De kan ha behov for informasjon og
veiledning samt bistand til å mestre både egen
situasjon og pasientens situasjon. Mange av behandlingsinstitusjonene
for rusmiddelmisbrukere har pårørendearbeid som
del av sin virksomhet, men det viser seg ofte at det ordinære hjelpeapparatet
ikke i tilstrekkelig grad tar hensyn til pårørendes
situasjon og behov for bistand og betydningen av å bli
tatt med i utformingen av hjelpe- og behandlingstiltak.

I tillegg til den aktiviteten som skjer innen
behandlingsinstitusjonene, ytes det ulike statlige tilskudd til
pårørendearbeid. Sosial- og helsedirektoratet
fordeler bl.a. tilskudd til Landsforbundet Mot Stoffmisbruk og til
prosjektet «Selvhjelp, kunnskap og mestring for pårørende til
stoffmisbrukere».

Gjennom Opptrappingsplanen for psykisk helse
er det gjennomført flere tiltak for å bedre pårørendes
situasjon og øke samarbeidet mellom pårørende
og tjenesteapparat. Det bevilges bl.a. midler til bruker- og pårørendeorganisasjoner,
og det kreves at hjelpeapparatet skal samarbeide med disse. Pårørendearbeidet
skal systematiseres, og Sosial- og helsedirektoratet har nå fått
i oppdrag å utarbeide en tiltaksplan i samarbeid med bruker-
og pårørendeorganisasjoner og tjenesteytere. Vi
skal lytte til hva brukere og pårørende selv mener,
og jeg inviterte til et dialogmøte den 17. januar
som markerte oppstarten av dette planarbeidet. Videre er det over
statsbudsjettet satt av 4 mill. kr til etablering
av et nasjonalt ressurssenter for bruker- og pårørendekompetanse,
Frognersenteret, i regi av Mental Helse.

Jeg er opptatt av at erfaringer fra gode lokale
tiltak kan spres til andre som kan ha nytte av arbeidet. Jeg vil derfor
be Sosial- og helsedirektoratet vurdere Pårørendesenterets
erfaringer i sitt arbeid med den nevnte tiltaksplanen.

