  Jeg har brukt mye av tiden min i høst
på pårørendesituasjonen, ikke bare innenfor
psykiatri- og rusområdet, men også i helsevesenet
i sin alminnelighet. Jeg vet at det var et engasjement også representanten
Meltveit Kleppa hadde, og jeg synes representanten var litt for
beskjeden da hun definerte det som «under Bondevik I-regjeringa».
Så vidt jeg husker, var det daværende statsråd
Meltveit Kleppa som satte i gang dette.

Det som er min absolutte erfaring, både
fra det siste halvåret og i sin alminnelighet, er at pårørendesituasjonen
ikke har vært tilstrekkelig påaktet i helsevesenet. Man
har ofte blitt sett på som en del av problemet og ikke
som en del av løsningen. Det har blitt kraftig anskueliggjort
for meg denne høsten. Derfor har vi satt i gang et betydelig
arbeid for å finne løsningen på dette.
Jeg var selv i England i høst for å se på hva
de gjør der, og jeg må si at jeg definitivt tror
vi har noe å lære. Sosial- og helsedirektoratet
har fått dette oppdraget. De har nå engasjert
pårørendeorganisasjonene til å fremme
et utkast til hva vi kan gjøre i forhold til dette, og
pårørendeorganisasjonene og direktoratet skal
sammen komme med et slikt forslag til meg om hva vi kan gjøre,
allerede i løpet av første halvår, for
dette må de 110 000 som jobber i norsk helsevesen,
på en helt annen måte ta innover seg.

