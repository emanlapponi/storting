  Kombinasjonspreparatene Symbicort og Seretide,
som representanten Kristoffersen viser til i sitt spørsmål,
fikk i 2003 godkjent medisinsk indikasjon for de dårligste
KOLS-pasientene. Legemiddelfirmaene har søkt om forhåndsgodkjent
refusjon for disse legemidlene til denne pasientgruppen. Den dokumentasjon
som foreligger, viser at disse legemidlene har en beskjeden tilleggseffekt
sammenliknet med alternative legemidler. Statens legemiddelverk
har på denne bakgrunn vurdert det slik at den behandlingsmessige
verdien ikke står i et rimelig forhold til kostnadene,
og har derfor avslått søknadene om refusjon i
2004. Jeg vil på denne bakgrunn slå fast at disse
legemidlene etter regelverket aldri har hatt forhåndsgodkjent refusjon
etter blåreseptforskriften § 9 for bruk
mot KOLS.

Salgstall kan indikere at det forskrives legemidler
for behandling av KOLS i strid med regelverket. Omfanget 

kan

 være stort.

Representanten Kristoffersen refererer til
følgende vedtak fra flertallet i sosialkomiteen, som bestod
av Arbeiderpartiet, Fremskrittspartiet og Senterpartiet, ved behandlingen
av budsjettet for 2005:

«Stortinget
ber Regjeringen sørge for at de legemidler som nyttes til
behandling av kronisk obstruktiv lungesykdom (KOLS), og som i dag
refunderes etter § 9 i blåreseptforskriften,
ikke overføres til individuell refusjon etter § 10a.»

Dersom Stortingets vedtak skal tolkes dit hen
at de aktuelle kombinasjonslegemidlene nå skal tas opp
på forhåndsgodkjent refusjon, for derigjennom å legalisere
en opparbeidet praksis som ikke samsvarer med gjeldende regelverk,
vil dette være i strid med Legemiddelverkets faglige råd,
og det vil videre kunne ha store budsjettmessige implikasjoner.

Sosialistisk Venstreparti, ved representanten
Olav Gunnar Ballo, sa imidlertid i debatten i Stortinget at «premissene
for å støtte et slikt forslag må være
at det er refusjon for medikamenter som faktisk var tenkt brukt
til det formålet som det refunderes for».

Jeg har tolket SVs innlegg i debatten slik
at SV støtter komiteens forslag dersom refusjon for KOLS-legemidlene
skjer etter gjeldende regelverk.

KOLS er, som representanten Kristoffersen sier,
en alvorlig sykdom, som rammer mange, og jeg er opptatt av at de
dårligste KOLS-pasientene skal ha et tilbud om refusjon
gjennom blåreseptforskriften § 10a.

