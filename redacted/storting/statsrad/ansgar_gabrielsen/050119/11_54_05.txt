  Representanten John I. Alvheim viser til at
Ullevål universitetssykehus og Haukeland Universitetssykehus
har søkt om å ta i bruk «den nye blodprøven» for
dem som i dag har rett til fosterdiagnostikk, og stiller spørsmål
om statsråden vil sørge for at sykehusene får
en slik tillatelse til å utføre denne prøven
allerede i 12. svangerskapsuke.

Jeg antar at det er den såkalte dobbel-
og trippeltesten representanten Alvheim sikter til. Dobbel- og trippeltesten
utføres ved å analysere enkelte markører
i blodet til den gravide. Proteinene som analyseres, stammer fra fosteret
og har blitt overført til mors blod via morkaken. Avhengig
av markøren vil unormalt høye eller lave verdier
indikere at fosteret ikke utvikler seg normalt.

Undersøkelsen er å betrakte
som fosterdiagnostisk i henhold til bioteknologiloven og må godkjennes
av departementet. Godkjenning av fosterdiagnostiske metoder må baseres
på en helsefaglig vurdering, og myndigheten til å godkjenne
slike metoder er derfor delegert til Sosial- og helsedirektoratet.
Før avgjørelse om godkjenning gis, skal søknaden
forelegges Bioteknologinemnda.

Jeg er kjent med at Sosial- og helsedirektoratet
oversendte søknaden om å tilby dobbelttest og
trippeltest til kvinner som søker om fosterdiagnostikk,
til Bioteknologinemnda 26. oktober 2004. Bioteknologinemnda behandlet
saken 12. januar i år. Nemnda tilrår, mot én
stemme, at slike blodprøver skal godkjennes. Saken ligger
nå til behandling i Sosial- og helsedirektoratet.

Når det gjelder tidspunktet for når
dobbel- og trippeltesten bør utføres, må dette
ta utgangspunkt i en helsefaglig vurdering hvor kravet til vitenskapelig
dokumentasjon er oppfylt. Det vil være feil dersom jeg
skal gå inn og mene noe om tidspunktet for slike fosterdiagnostiske undersøkelser.
Dette vil være et faglig spørsmål. Ifølge Bioteknologinemnda
utføres dobbeltesten mellom 8. og 13. svangerskapsuke og
trippeltesten mellom 14. og 18. svangerskapsuke.

Avslutningsvis vil jeg presisere at en eventuell
innføring av dobbel- og trippeltest som fosterdiagnostisk
metode ikke innebærer endringer i de retningslinjer som
er gitt vedrørende indikasjoner for fosterdiagnostikk.
Dette innebærer at vilkårene for fosterdiagnostikk
må være oppfylt, for at metoden skal kunne anvendes,
men da vil den også kunne anvendes.

