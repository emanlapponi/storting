 Jeg tror jeg vil ta samme innledningen som
representanten Simonsen: Det var en glede for han å stille
spørsmålet, og for meg er det en glede å kunne
svare!

Svaret på spørsmålet
fra representanten Simonsen om jeg vil vurdere nettolønn
for norske sjøfolk som en del av den gjennomgangen
vi har av norsk skipsfartspolitikk og norsk maritim politikk også,
er det ingen tvil om: Det er en selvfølgelighet. Jeg er
fullstendig klar over hvilken betydning det har for sysselsetting
av norske sjøfolk at vi har denne ordningen,
og hvilke konsekvenser det vil ha å gjøre justeringer
i den.

Jeg er også av den mening
av uansett hvilken ramme man til syvende og sist måtte
velge, gitt at man ikke velger f.eks. full nettolønn
for hele flåten, må Stortinget etter
mitt skjønn i en bredere gjennomgang se på: Hvilke typer
skip prioriterer man, og hvilke prioriterer man ikke? Innenfor
den økonomiske rammen vi har nå, som er avtalt
med Fremskrittspartiet som et nedre nivå ut
denne stortingsperioden, ser vi f.eks. at offshoreflåten
ligger på i underkant av 10 pst., mens f.eks.
ferjerederiene ligger på 40 pst.

La meg benytte anledningen også til å rette
opp noe. Jeg skapte vel et feilaktig inntrykk i spontanspørretimen, der
jeg sa at offshoreflåten var ute av refusjonsordningen.
Det er jo ikke virkeligheten. Det var et forslag fra den
siste arbeiderpartiregjeringen om å ta den ut, men det ble
altså ikke vedtatt. – Så er
det herved rettet opp for protokollens skyld.

 Nå er det slik at i forbindelse med
den stortingsmeldingen som jeg vil sette i gang arbeid med, er dette
ett av mange elementer som inngår i å se på hele
den maritime clusteren, fra A til Å.

Det er mange andre forhold som er
meget interessante for tiden. Det har å gjøre
med det arbeidet som foregår i IMO. Det har å gjøre
med muligheten for å få mer av trafikken over
på kjøl. Det har å gjøre med miljøutfordringer
knyttet til transport langs kysten, osv. og ikke minst,
selvfølgelig, å drive norske rederier
fra Norge.

Det er en naturlig bit av en samlet gjennomgang
at man tar med det som har med lønnsbetingelsene for sjøfolk å gjøre – definitivt
er det det. Men at man utarbeider en stortingsmelding, fratar verken
Stortinget eller Regjeringen muligheten til å agere
i den mellomliggende perioden. Nå er det slik at det ligger
et forslag i Stortingets næringskomite til vurdering, der
innstillingen foreligger om relativt kort tid.

 Jeg deler absolutt frykten for at det skal
oppstå en situasjon der det blir en historiebok
jeg skal legge frem. Det tror jeg imidlertid ville være å overdrive
betydelig i forhold til de utfordringer vi har. Men 

at 

der
er store utfordringer, derom er det ingen tvil. Det er klart at
vårt kostnadsnivå totalt sett er slik at når
vi skal konkurrere med sjøfolk fra land som i realiteten,
som representanten Simonsen sier, har skattefrihet, som for så vidt
er tilfellet, blir det store utfordringer.

Men som sagt, Stortinget har jo aldri
fratatt seg selv muligheten, så langt jeg har vært
med i alle fall, til å diskutere rammevilkårene
for norske sjøfolk verken i forbindelse med revidert
nasjonalbudsjett eller ved ordinær budsjettbehandling.
Det har ikke vært tilfellet de åtte-ti årene
jeg har vært her i hvert fall. Så den muligheten
tror jeg Stortinget vil benytte seg av også i
fremtiden.

