 Jeg er tidligere gjort kjent med at det planlegges
investeringsprosjekter i Helse Bergen. Jeg vil understreke at det
regionale helseforetaket Helse Vest
i tråd med intensjonene i sykehusreformen har et ansvar
for å gi et best mulig tilbud til dem som bor i hele
helseregionen, innenfor tilgjengelige budsjettrammer.
Dette gjelder også oppgradering av bygnings-
og utstyrsmassen for å møte fremtidig
behov for tjenester i regionene.

Representanten Sortevik viser til at kapasiteten
på Haukeland Universitetssykehus er sprengt. Samtidig vet vi
at endringer i det faglige tilbudet også fører
til endringer i liggetid, og til at pasienter ikke trenger
innleggelse for behandlinger som tidligere krevde opphold i flere døgn.
Dette påvirker bruken av sykehussenger og dermed beregningene
i forhold til fremtidig behov for senger.

Behovet for og ønsket om
nye prosjekter ved dette sykehuset må vurderes av Helse
Vest RHF i et regionalt perspektiv, ut fra det ansvaret som Helse
Vest har. Det var og er Stortingets forutsetning at nye investeringer
skal og må ivaretas innenfor
ordinære budsjetter og prioriteringer.

Gjennom Helse Vest RHFs basisbevilgning gis årlig om
lag 650 mill. kr for å dekke det regionale
helseforetakets kostnader til avskrivninger. Det er i vår
styring av de regionale helseforetakene
lagt til grunn at likviditeten som denne inntektsstrømmen
medfører, må styres sentralt i regionalt
helseforetak til prioriterte prosjekter i hele regionen.
Utover nevnte midler gis det lån i statskassen til investeringer
for å sikre de regionale
helseforetakene en finansiell fleksibilitet
til å gjennomføre prosjekter. Helse- og omsorgsdepartementet
administrerer og fordeler årlige lånerammer, og
for inneværende år utgjør lånerammen
i Helse Vest 350 mill. kr. Det må påpekes at departementets
fordeling av låneramme gjøres med bakgrunn i en
samlet vurdering av alle regionale helseforetaks
vedtatte planer på investeringsområdet, investeringsplaner
som fra regionalt nivås side skal være vurdert
og prioritert innenfor en helhetlig faglig og økonomisk
ramme.

Dagens låneramme til Helse Vest RHF
reflekterer det investeringsnivået som nå gjennomføres
i denne regionen. Det er Stortinget som i de årlige statsbudsjetter
fastsetter låneramme til de regionale
helseforetak. Et eventuelt vedtak i Helse Vest om en oppgradering
og utbygging ved Haukeland Sykehus vil måtte
hensyntas ved departementets fordeling av fremtidige lånerammer.

