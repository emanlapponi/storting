  For det første er jeg selvfølgelig
helt enig i at denne saken, slik den er fremstilt i den lokale pressen – og
jeg har ikke noen grunn til å betvile
at det er riktig – fremstår som helt uakseptabel.
Det er helt uakseptabelt at slike situasjoner skal oppstå.
Jeg tror representanten Svendsen kan ha rett i at det ofte
er snakk om lokale prioriteringer når ting blir som de
blir.

Når det gjelder denne konkrete saken
og oppfølging i forhold til Bodø kommune,
er det altså min underliggende etat, Helsetilsynet, som
nå foretar den nødvendige kontroll, og som også iverksetter
de nødvendige tiltak og eventuelle reaksjoner
overfor Bodø kommune. Jeg har i møte
med Statens helsetilsyns direktør, Lars E. Hansen, sagt
at vi må på ingen måte ha silkehansker
på oss når vi ser på situasjonen til
de eldre, enten de bor i institusjon eller i egne
hjem, hva gjelder det tilbudet de kvalitativt får, og at
vi må sørge for at kommunene gjør de
prioriteringene som er nødvendige.

