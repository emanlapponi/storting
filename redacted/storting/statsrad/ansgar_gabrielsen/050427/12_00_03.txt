  Det korte svaret på dette spørsmålet
er: Ja, selvfølgelig skal det skje. Jeg skal likevel
gi et mer utfyllende svar.

Pasienter med Parkinsons sykdom får
som kjent primært medikamentell behandling, men det er også aktuelt for
dem med størst plager å sette inn implantater,
som det her er snakk om. Disse sender ut elektriske signaler som demper
symptomene, og gis dels i tillegg til og dels til erstatning for
medikamenter. I Norge var Rikshospitalet først
ute med denne type operasjoner. Disse gjøres
nå også andre steder.

Det blir i år utført om lag
40 inngrep av denne karakter ved Rikshospitalet.
Ifølge Helse Sør har sykehuset som mål å øke
antallet operasjoner for denne pasientgruppen. Det gjøres
flere tiltak som vil bidra til å øke kapasiteten.
For det første arbeider vi med en endring
av finansieringen av høykostmedisin generelt, noe vi vil
komme tilbake til i revidert nasjonalbudsjett. For det andre
har vi som kjent i gang en såkalt Oslo-prosess, der bedret
koordinering av tjenester mellom
sykehusene er et viktig mål. Dette gjelder også for nevrokirurgi,
som er det aktuelle fagområdet her, der en samordning
må ha som mål å øke aktiviteten
betydelig.

Som følge av endringene i pasientrettighetsloven
fra 1. september 2004 blir de pasientene som har mest behov for helsehjelp,
tildelt en rett til nødvendig helsehjelp. Dette innebærer
at det ut fra en konkret medisinsk vurdering gis en frist
for når den enkelte pasient senest skal få behandling.
Rikstrygdeverket vil kreve et behandlingstilbud med én
gang, enten ved et annet sykehus i Norge eller
i utlandet, hvis ikke denne fristen holdes. Det er med
andre ord pasientens behov og ikke helsetjenestens
kapasitet som skal avgjøre ventetiden for nødvendig
behandling.

Retten til nødvendig helsehjelp
skal sikre at de pasientene som ut fra en medisinsk vurdering
trenger behandling mest, blir behandlet først. Alle
pasienter som er i kontakt med spesialisthelsetjenesten, skal for øvrig også underrettes
om resultatet av den vurderingen som gjøres, om de har
rett til nødvendig helsehjelp, og om det er fastsatt en
frist for å yte denne.

Det spørsmålet som er reist,
gjelder et fagområde som er
under oppbygging, og der kapasiteten nå gradvis økes. Dersom
kapasiteten ikke er tilfredsstillende i Norge, kan det være
aktuelt å kjøpe behandlingskapasitet
i utlandet.

Videre arbeider vi med konkrete tiltak i forhold
til finansiering av denne type behandling,
og den pågående Oslo-prosessen vil få betydning også for
den samlede kapasiteten for nevrokirurgiske inngrep. Det kan også være aktuelt
med tiltak for styrking av kapasiteten i andre landsdeler,
særlig dersom ventetiden ikke viser seg å bli
redusert.

