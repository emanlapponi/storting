  Jeg er gjort kjent med at siden Longyearbyen
Sykehus ble en organisatorisk del av Universitetssykehuset
Nord-Norge HF, har det vært arbeidet med å finne
en tilfredsstillende tilknytningsform for digitalt samarbeid mellom enhetene.
Videre er jeg kjent med at den opprinnelige oppkoblingen via ISDN
har vært uakseptabel for særlig Longyearbyen
Sykehus. Jeg har stor forståelse for at personellet ønsker
en tilknytning med større kapasitet enn dette.

Jeg er også kjent med at
det har vært mange diskusjoner over lang tid mellom
Telenor og sykehuset for å finne en løsning. Det
er Telenor Svalbard som har alle rettigheter for tilbud
og leveranse når det gjelder Svalbard. Det er avtalefestet
i avtale med fibereier at UNINETT-priser ikke kan benyttes
til leveranse til sykehuset, noe som innebærer
at netteier har ønsket ordinær markedspris. Med
bakgrunn i at det handler om helsetjenester, og ut fra den sikkerheten
som sykehuset representerer, har Telenor likevel funnet å kunne
fravike kravet om markedspriser i dette tilfellet. Det er derfor
nå blitt sendt tilbud der en kapasitet på 10 megabit
tilbys til prisen av 2 megabit med en årskostnad på vel
600 000 kr. Tilbudet er sendt fra Telenor Svalbard til Longyearbyen
Sykehus.

Tilbudet vurderes fortsatt av sykehuset som
for dårlig hva gjelder kapasitet. Den kapasiteten som Universitetssykehuset
mener å ha behov for, nemlig 100 megabit pr.
sekund, vil ha en årskostnad på 5 mill. kr, som
er 25 pst. av samlet budsjett for driften av Longyearbyen Sykehus.
UNN, Universitetssykehuset Nord-Norge, jobber nå sammen
med andre for å få til en annen løsning,
utenom det monopolet som Telenor Svalbard har. Det har for øvrig også vist
seg svært vanskelig å få tilfredsstillende
leveranse på andre produkter fra Telenor inntil
en eventuell prisendring kommer på disse produktene.

Jeg er enig med representanten Hansen i at
det må være slik at ansatte ved Longyearbyen
skal ha tilnærmet like muligheter som ansatte
på fastlandet til å delta i internundervisning
over nett, og også må kunne benytte
digitale løsninger for å tilby gode
og moderne helsetjenester til dem som bor eller oppholder
seg på Svalbard.

Det er forståelig
og akseptabelt at det er noe dyrere å tilby tjenester til
Svalbard enn til fastlandet. Imidlertid kan det synes som om Telenors
prising av den aktuelle tjenesten er svært høy.
Det er ikke rimelig at sykehuset, selv med konservative
anslag på båndbreddebehov, kan ende opp
med en årskostnad på ca. 2 mill. kr, eller
10 pst. av sitt samlede budsjett. Dette vil ha konsekvenser også for
hvilke muligheter vi har for å kunne gi beboerne på Svalbard et
moderne helsetilbud. Her har ikke bare helsetjenesten, men også Telenor
et samfunnsansvar. Tiden fra spørsmålet ble stilt
har ikke gjort det mulig i detalj å gå igjennom alle
de ulike sidene i en sak som er meget kompleks, også reguleringsmessig – som
en følge av den særlige situasjonen som Svalbard
er i. Jeg vil imidlertid følge opp dette videre overfor
min kollega som er involvert i det, og ikke minst overfor
Helse Nord og Telenor.

