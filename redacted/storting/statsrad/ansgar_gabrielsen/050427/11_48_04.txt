  For det første er jeg godt
kjent med at det er en spesiell statlig medfinansiering når
det gjelder St. Olavs Hospital og Ahus. Det har sin bakgrunn i at
staten overtok eierskapet for sykehus i en situasjon
der det ved Ahus og St. Olavs Hospital foregikk store utbygginger.
Staten måtte nødvendigvis overta både
debet og kredit i forbindelse med den overdragningen.

Det var og er intensjonen med den sykehusreformen som
daværende arbeiderpartiregjering inngikk forlik med Fremskrittspartiet
om, at den kontantstrømmen som årlig går
til helseforetakene, skal være det som skal brukes
til å vedlikeholde eksisterende bygg, og den skal være
tilstrekkelig til å dekke de avskrivninger og de kapitalkostnader som
oppstår ved nyinvesteringer. Det betyr ikke at
det i fremtiden ikke kan dukke opp prosjekter som er av
en slik art at det må til en mulig statlig medfinansiering,
men det er på ingen måte utgangspunktet
slik denne reformen er innrettet.

