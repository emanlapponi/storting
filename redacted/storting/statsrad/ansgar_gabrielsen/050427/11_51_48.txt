  Jeg vil først medgi at Helsetilsynets
tilstandsrapport om saken som kom frem i juni i fjor,
peker på alvorlige forhold innenfor
helse- og sosialtjenesten i Bodø. Mennesker med behov for
sosial- og helsetjenester skal ikke risikere å dø av
underernæring i Norge i dag – selvfølgelig
ikke.

Det er Bodø kommune som
er ansvarlig for å yte nødvendige
sosial- og helsetjenester til dem som oppholder seg i kommunen.
Kommunen er nærmest brukeren og derfor nærmest
til å vurdere behovet for den pleietrengende. Kommunen
skal sørge for at tjenestene er forsvarlige, og utforme
tjenestetilbudet i samarbeid med brukeren.

Statens helsetilsyn fører faglig tilsyn
med at kommunene fremmer helsetjenestenes formål på en
forsvarlig og hensiktsmessig måte. Helsetilsynet i Nordland
har nylig mottatt den siste saken det vises til som klagesak, og
behandler nå denne.

Regjeringen har satt i verk en rekke tiltak
for å styrke innholdet i tjenestene til den enkelte på et
generelt grunnlag. Fra 2003 er det i forskrift stilt krav
til kvalitet innenfor den kommunale pleie- og
omsorgssektoren. Forskriften tydeliggjør for kommuner og
brukere hvilke krav som stilles til innholdet i tjenestene. Forskriften
pålegger kommunene å utarbeide prosedyrer som
tar sikte på å sikre at brukerne får
dekket sine grunnleggende behov på en god måte.
Forskriften omfatter alle pleie- og omsorgstjenester gitt
med hjemmel i kommunehelsetjenesteloven og sosialtjenesteloven,
uavhengig av årsaken til den enkelte brukers behov for
tjenester, og uavhengig av om vedkommende bor i institusjon eller
i eget hjem.

Jeg vil også vise
til at Sosial- og helsedirektoratet har utarbeidet en veileder til
forskrift om kvalitet i pleie- og omsorgssektoren.

Kommunene er fra 2003 også pliktige
til å utarbeide internkontrollrutiner, hvor kommunenes
prosedyrer som skal sikre forsvarlige tjenester, klart
fremgår. Internkontrollplikten skal sammen med kvalitetsforskriften
sørge for at kommunen har rutiner som sikrer brukerne forsvarlige
tjenester til enhver tid. Statens helsetilsyn i fylket skal føre
tilsyn med at kommunenes rutiner er tilstrekkelige. Tilsynsrapportene
danner også en bakgrunn og et grunnlag for kommunenes
evaluering og utbedring av egen tjeneste.

Den enkeltsaken som er omtalt i spørsmålet,
gjelder en situasjon der både sykehus
og kommune er involvert. Bedre samhandling mellom
spesialisthelsetjenesten og den enkelte kommune er et område
Helse- og omsorgsdepartementet prioriterer sterkt, og det ble nylig
lagt fram en utredning som behandlet denne problemstillingen.
Regjeringen vil følge opp den utredningen med konkrete
forslag til strengere krav til samarbeid mellom
disse aktørene.

