 Midlene til bedrifts- og næringsutvikling
i distriktene forvaltes i dag i sin helhet av SND. Størstedelen
av midlene tildeles SNDs distriktskontor
via fylkeskommunene.

Regjeringen ønsker å styrke
fylkeskommunene som utviklingsaktør ved å gi dem
et større ansvar for å forvalte de distriktspolitiske
virkemidlene. For SND vil dette innebære at føringene
i sterkere grad vil komme fra fylkeskommunene istedenfor
fra staten. Dette vil gi fylkeskommunene større frihet
til å foreta vurderinger basert på lokale og regionale
forhold.

Det pågår nå et
arbeid med å utrede de administrative konsekvensene av
operasjonsrammene SND fikk i forbindelse med Stortingets budsjettvedtak
for 2002. Regjeringen tar sikte på å komme tilbake
med en mer helhetlig vurdering av SNDs virksomhet, organisasjon
og eventuelle tiltak i forbindelse med revidert nasjonalbudsjett
våren 2002.

Videre må dette ses i forhold til
at det nå pågår en helhetlig gjennomgang
av det offentlig finansierte virkemiddelapparatet rettet mot næringslivet.
SND vil inngå i denne gjennomgangen. Det er behov for å vurdere
om virkemiddelapparatet fungerer effektivt og er tilpasset næringslivets
behov. Dessuten er det, i lys av økt vekt på de
generelle rammebetingelsene, nødvendig i større
grad å spisse innsatsen mot de områdene hvor de
private markedene ikke fungerer effektivt. I denne sammenheng
vil både eksisterende og nye virkemidler bli
vurdert. Gjennomgangen ledes av Nærings- og handelsdepartementet og
skal munne ut i et forslag om ny sammensetning av virkemidler og
organisering av apparatet. Dette arbeidet skal være
avsluttet til sommeren.

 Som representanten er vel kjent med – det
ligger jo i spørsmålet – holder vi på å justere
SNDs organisasjon etter de vedtak som er fattet i Stortinget.

I tillegg har vi en gjennomgang av hele
virkemiddelapparatet, herunder SND, for å se om vi har
de rette tingene i fokus i forhold til de tilgjengelige ressursene.
Da nevnte representanten Rudihagen et stikkord om tidligfasen
i en bedrifts liv. Jeg har faktisk i formiddag hatt møte
med SND, og det er helt åpenbart at fokuseringen kommer
til å dreie mer i retning av oppstart, nyskaping og
innovasjon, i forhold til det som går på den alminnelige
driften i en bedrifts liv.

Resultatet av dette kommer til høsten etter
at denne prosessen er ferdig, men konsekvensen av årets
budsjettvedtak kommer i revidert nasjonalbudsjett.

 Hvor i kroppen min tale kommer fra,
er ikke spesielt interessant, etter
mitt skjønn. Det er de ord som blir sagt, som må være
det interessante. På samme måte som i det partiet
som Rudihagen representerer, er det forskjellig syn på de
fleste spørsmål. Det har vi jo fått anskueliggjort
i betydelig grad i den senere tid. De synspunktene Høyre
tidligere har hatt og har på fylkeskommunen, er også vel
kjent.

Det statsministeren sa om å styrke
fylkeskommunen som regional aktør, er det som ligger til
grunn for det som skjer, med ca. 800 mill. kr
anslått. Det betyr at det tildelingsbrevet som tidligere
kom fra Kommunal- og regionaldepartementet, ikke vil ha
den detaljeringsgraden det tidligere hadde, men det vil være
fylkeskommunal prioritering som skal gi signaler til hvordan SND
skal håndtere disse midlene.

Når det gjelder de BU-midlene, er
det ikke 60 stillinger som er brukt på å håndtere
det, det er ca. halvdelen. Men det er Stortinget som skal bestemme
hvordan dette skal gjøres i siste instans. SND vil antakeligvis
være en interessant aktør
for å gjøre den jobben også i
framtiden.





                

