 Som representanten Frøiland
opplyser i sitt spørsmål, innebærer
norsk deltakelse i det indre marked at Norge
må implementere EU-direktiver. Dagens direktiver inneholder ofte
kun grunnleggende krav til helse, miljø og sikkerhet,
og viser til standarder når det gjelder de tekniske krav.
I Norge er det flere departementer og underliggende etater
som ivaretar forbruker- og arbeidstakerhensyn, i tillegg til myndighetenes
krav til helse, miljø og sikkerhet.

Nærings- og handelsdepartementet har
ansvar for å opprettholde
en infrastruktur for utarbeidelse av standarder, og over departementets
budsjett for 2002 bevilger vi 24,3 mill. kr til standardiseringsarbeidet.
Andre departementer har ansvar for å sikre sine
interesser ved utarbeidelse av standarder på egne
fagområder. For at særnorske forhold
skal være ivaretatt i standardene, kreves aktiv innsats
fra bl.a. forskrifts- og fagmyndigheter i Norge. Nærings-
og handelsdepartementets bevilgning til standardisering
skal konsentreres om opprettholdelse av infrastrukturen og om prosjekter
og tiltak som naturlig støtter opp om denne målsettingen.
I den grad det er midler innenfor denne rammen
som kan brukes til oversettelse, er det opp til standardiseringsorganene
selv å vurdere. Vi øremerker i utgangspunktet
ingen midler spesielt til oversettelse av standarder.

De fleste land opererer med fremmedspråklige
standarder, det er ikke et særnorsk fenomen.
Problemet er, slik jeg ser det, de tilfeller
hvor standarder som er gitt i henhold til EU-direktiver, ikke
blir oversatt til norsk, men at de kun finnes på engelsk,
tysk eller fransk. Dermed vil en del av vårt
tekniske regelverk foreligge på et fremmed språk.
Fagmyndighetene har i slike tilfeller et ansvar for å vurdere
om en standard bør oversettes til norsk. Jeg vil skriftlig
gjøre mine regjeringskolleger oppmerksom på dette.
I tillegg vil jeg gjøre Norges Standardiseringsforbund
oppmerksom på den problemstillingen som representanten
Frøiland har reist i dette spørsmålet.

 Jeg regner med at de underliggendene etatene
som har ansvaret for dette, foretar en konkret vurdering
av kost-nytte-effekten, og at de mest aktuelle standarder og direktiver
blir oversatt. Men som det fremgår av spørsmålet,
er det et betydelig antall som ikke blir det. Jeg registrerer også antydningen
om at hvis vi hadde vært EU-medlemmer, ville nasjonale
standardiseringsorganisasjoner fått tilskudd fra kommisjonen til å gjøre
dette. Det er muligens et synspunkt som er riktig, og som har mye
for seg.

Jeg tror ikke det står på manglende
vilje til å gjøre det som er fornuftig her. Og
som jeg sa, vil jeg både overfor de fagdepartementene
som har ansvaret for dette, og overfor Norges Standardiseringsforbund
gjøre oppmerksom på problemstillingen, for hvis
det er slik at det er viktige direktiver med underliggende forskriftsverk
og standarder som ikke forefinnes på norsk, er
det klart at vi ikke kan leve med en slik risiko
for feil på viktige områder. Etter all
sannsynlighet er det relativt små beløp det er
snakk om, men jeg tror at de aller viktigste
tingene er vel ivaretatt. Og la meg si at når jeg ser på mindreårige som
sitter ved dataskjermen og spiller spill med engelsk tekst og lykkes
i veldig stor grad med det, tror jeg vel kanskje også at
kompetansenivået generelt i næringslivet etter
hvert er hevet, og at man i stor grad behersker i hvert fall engelsk.
Så noe stort problem tror jeg vel ikke det
er, men muligens i enkelte bransjer.

 Jeg kan love representanten Frøiland
at jeg skal ta dette alvorlig.

Vi vet jo hvor kompliserte mange tekniske standarder er,
og vi vet også at man i mange mindre
firmaer ikke har den tekniske engelskkompetansen som kreves
i mange av disse tilfellene, så jeg skal ta dette alvorlig.
Jeg skal definitivt følge utviklingen. Jeg kunne for så vidt også tenke
meg å ta opp problemstillingen med relevante organisasjoner
i de forskjellige bransjene for å analysere og se hvor
stort problemet egentlig er. Og er det et stort
problem, er det definitivt noe jeg har ansvaret for å ta
fatt i. Det ansvaret skal jeg også ta.





                

