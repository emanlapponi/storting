  Utbyggingen av distriktspsykiatriske sentre
i helseregionene følges opp i henhold til godkjente planer.
65 DPS-er er etablert, og ca. 10 er fortsatt under planlegging eller
bygging. Som redegjort for i statsbudsjettet for 2005 var det i 2003
til sammen 1 801 plasser ved DPS-ene, en økning på 324
siden 1988. Handlingsplanens mål om 2 220 plasser
i DPS-ene i 2008 ligger fast.

Regjeringen presenterer i budsjettforslaget
en samlet gjennomgang av de regionale helseforetakenes planer. Her
vises det til at antallet planlagte DPS-plasser overstiger det som
opprinnelig var forutsatt. Jeg har spesielt forvisset meg om dette
i forhold til Helse Sør og Sykehuset Telemark HF, og jeg
kan bekrefte at det fremdeles planlegges døgnplasser ved
DPS-ene i tråd med de normtall som ble trukket opp i St.prp.
nr. 63 for 1997-1998.

Eventuelle større endringer i de regionale
helseforetakene må forelegges departementet, som vil ta
stilling til de justeringer de regionale helseforetakene ønsker å gjøre.
Dette vil også gjelde i forhold til endringer i den nye regionale
planen i Helse Sør, sammenliknet med de gamle fylkeskommunale
planene som Helse Sør overtok.

Når det gjelder psykiatriske sykehjemsplasser,
har de regionale helseforetakene redusert antall plasser langt raskere
enn det som var forutsatt i opptrappingsplanen.

Jeg deler representanten Alvheims bekymring
for nedbyggingen av det samlede antall døgnplasser i spesialisthelsetjenesten,
og særlig fordi nedbyggingen av plasser i psykiatriske
sykehjem har gått langt raskere enn opprinnelig planlagt,
slik at antall plasser i psykiatriske sykehjem allerede nå er
lavere enn hva man antok ville gjenstå etter endt opptrappingsplan.
Det er også nødvendig å se denne nedbyggingen
i sammenheng med hvordan kommunene møter boligbehovet gjennom
utbyggingen av tilrettelagte omsorgsboliger i kommunene.

Jeg har derfor i brev av 15. september
2004 til de regionale helseforetakene gitt instruks om at det ikke
blir foretatt ytterligere reduksjon av antall psykiatriske sykehjemsplasser
eller andre døgnplasser før det er foretatt en gjennomgang
av boligbehovet i kommunene. Som varslet i budsjettet legger jeg
opp til at denne gjennomgangen skal gjøres i samråd
med berørte organisasjoner, og at Stortinget vil bli orientert
om status i løpet av 2005.

Sigvald Oppebøen
Hansen hadde her teke over presidentplassen.

