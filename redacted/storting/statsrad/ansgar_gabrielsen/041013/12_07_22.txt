 Det er helt åpenbart at det som var
Stortingets intensjon, og slik jeg oppfatter er Stortingets intensjon
med hele handlingsplanen for psykiatri, vil bli fulgt opp. Med det
budsjettforslaget som vi har lagt frem, er det også lagt
til rette for å kunne realisere det.

Når det gjelder DPS og antall senger,
er det i handlingsplanen lagt opp til ca. 2 200 senger.
Det vil kunne innfris med det bevilgningsnivået vi har
lagt oss på.

Jeg har, som sagt, stoppet den nedbyggingen
som har skjedd i et altfor raskt tempo når det gjelder
de psykiatriske sykehjemsplassene, som for øvrig Stortinget
tidligere har blitt orientert om har vært en realitet.
Men i tillegg til det har jeg også i St.prp. nr. 1 sagt
at jeg vil gå igjennom boligbehovet i kommunene, som i
handlingsplanen er begrenset til 3 400 nye boliger, for å se
på om behovet i realiteten er større, også sett
i lys av at man har bygd ned de psykiatriske sykehjemsplassene mer
enn hva Stortinget opprinnelig forutsatte.

