 Transport av pasienter til og fra sykehus
på Helgeland skjer, som ellers i landet, med en rekke forskjellige
transportmidler. Her brukes båt, drosje, fly og helikopter,
i tillegg til ambulansebil. Det er lege som rekvirerer
hvilket transportmiddel som skal benyttes – og dette blir ikke
overprøvd eller overstyrt av transportkontor eller
andre, med unntak av når særlig koordinering
trengs. Prinsippet er at pasienten skal fraktes på den
måten som anses medisinsk forsvarlig, samtidig som man
tar hensyn til økonomien. Avgjørende for valg
av transportmiddel er legens medisinske vurdering
av pasientens tilstand. Avtaler med drosjene skjer gjennom bruk
av anbud. Jeg vil da vise til den prosess som ble igangsatt
av Rikstrygdeverket, og som nå er overtatt av de regionale
helseforetak.

La meg gi ett eksempel
som viser hvordan dette kan foregå, der en pasient bosatt
i Brønnøysund får
dialyse. Vanligvis reiser pasienten til og fra sykehus
med drosje. Noen ganger kan pasienten få tilbud
om å overnatte eller få innleggelse
på sykehuset, slik at vedkommende skal slippe noe reisetid
på behandlingsdagen. Hvor besværlig slik transport
oppleves, avhenger selvfølgelig av pasientens tilstand.
Når avstandene er store, vil alternativet til drosje være
innleggelse på sykehus.

Når det gjelder dialysepasienter,
søker sykehuset hvert år Statens vegvesen om at
dialysepasienter som transporteres i drosjer og der ferjestrekning
inngår i reiseveien, skal få fortrinnsrett på ferjene.
Dette for at de skal slippe å få forlenget reisetid
selv om det skulle være ferjekø.

Det er de medisinske
vurderingene fra lege som avgjør hvilket transportmiddel
som skal benyttes for den enkelte pasient. Dersom lege
mener pasienten trenger ambulanse, blir det også slik.
De eneste unntakene vil være der de aktuelle
ambulansene allerede er opptatt eller må holdes
i beredskap; da vil alternativet kunne være enten
drosje eller et tilbud om overnatting på sykehus.

Dersom pasienter opplever ikke å bli
lyttet til når det gjelder ønsket om
transport, bør dette først tas opp med behandlende
lege, dernest med helseforetaket – eller helsetilsynet
i fylket – og eventuelt også med
pasientombudet.

Legens vurderinger av pasientens medisinske
tilstand – hva pasienten tåler eller ikke
tåler i forhold til reising – kan ikke
og skal ikke overprøves av andre. Av og til må dette
balanseres mot andre hensyn, men alltid slik at kravet
til forsvarlighet overholdes.

