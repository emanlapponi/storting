  Likhetstenkning og likeverd er et helt sentralt
prinsipp for norsk helsetjeneste. Det er imidlertid slik at de behandlingsmessige
mulighetene vil være forskjellige, avhengig av ulike individuelle
forhold.

De regionale
helseforetakene skal sikre pasienter bosatt
i regionen det nødvendige spesialisthelsetilbudet. Om dette ikke
finnes i egen region eller i landet, vil de regionale
helseforetakene måtte kjøpe dette fra utlandet.
Dette gjøres, og bevisstheten omkring denne muligheten
er økende, både i helsetjenesten
og blant pasienter og pårørende. Dette er gledelig.
Men et spørsmål om å sende pasienter
til utlandet skal og må vurderes i forhold til de medisinske
mulighetene, dvs. prognose knyttet til behandlingen. Her
vil det alltid være et faglig skjønn
i forhold til den enkelte pasient. Dette er et skjønn vi
som politikere neppe kan eller for så vidt skal overprøve.

For å bidra til større grad
av likhet er det som kjent innført egen klageordning fra
1999. Dispensasjons- og klagenemnda for behandling i utlandet er
klageinstans i saker hvor pasienter søker om nødvendig
helsehjelp i utlandet under henvisning til at det ikke
finnes et adekvat medisinsk tilbud i Norge. Forutsetningen er at
helsehjelpen kan utføres forsvarlig av tjenesteyter
i annet land, og at dette skjer etter akseptert metode.
Dette er for øvrig regulert i en egen forskrift, gitt med
hjemmel i pasientrettighetsloven.

Denne nemnda, Dispensasjons- og klagenemnda
for behandling i utlandet, er et fritt og uavhengig domstolsliknende
forvaltningsorgan som departementet ikke kan instruere.
De enkelte sakene blir endelig avgjort av nemnda,
men de kan bringes inn for domstolene.

Jeg er klar over at i den aktuelle pasientsaken
tilrådde fagmiljøet – i Stavanger
var det vel – at pasienten kunne få den aktuelle
behandlingen, nemlig benmargstransplantasjon, i utlandet. Pasientens
bostedsregion, Helse Sør, har imidlertid vurdert saken
annerledes og funnet at dette ikke er en behandling med
tilstrekkelig dokumentert effekt. Pasienten fikk derfor ikke
tilbud fra Helse Sør. Dette vedtaket ble klaget inn for
Klagenemnda, som altså opprettholdt
vedtaket.

Jeg er klar over at dette for den aktuelle
pasient kan synes som en hard avgjørelse. Men Stortinget
har altså bestemt at det medisinsk-faglige skjønnet
som skal ligge til grunn for slike avgjørelser, skal være
styrende og altså ikke overprøves av
politikere. Det vi som politikere kan og skal bidra til, er imidlertid
på et generelt grunnlag å sikre størst
mulig grad av likebehandling i helsetjenesten, også innenfor
kreftbehandling. Derfor har vi igangsatt et arbeid, som har gått
over tid, med større grad av nasjonal standardisering
på dette området. Regjeringen vil redegjøre
nærmere for dette arbeidet i revidert nasjonalbudsjett,
som kommer om to dager.

