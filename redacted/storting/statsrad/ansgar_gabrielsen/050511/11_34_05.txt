  La meg gjøre det helt klinkende klart:
Når representanten sier at man i Arbeiderpartiet
er opptatt av å ha Norge som ett helserike,
er det for undertegnedes parti en enda større
realitet. Det var Arbeiderpartiet
som delte Norge inn i fem helseriker. Vi foreslo å ha
ett. Det var en arbeiderpartiregjering som i desember 2000 laget
de forskriftene som styrer dette. Og det var daværende
statsråd Hernes som i sin tid bestemte
at disse sakene ikke skulle overprøves politisk.

Når det gjelder denne saken fra Midt-Norge,
omtalt som en ikke-dokumentert henvisning, står det i kjennelsen
fra nemnda:

«Til
klagers henvisning om at en pasient fra Midt-Norge har fått
dekket utgiftene til behandling i Sverige, vil nemnda bemerke at
den ikke kjenner til den konkrete saken.»

Jeg er veldig enig, og jeg forstår
veldig godt den enkelte pasient som mener at han har en
sak som er parallell, men som er blitt behandlet annerledes. Jeg
har ikke greid å finne den aktuelle saken. Jeg
er mer enn villig til å være i dialog
med denne pasienten for å bringe det på det rene, for
uansett forhistorie på dette området er jeg opptatt
av at det skal være lik behandling av like
tilfeller, til tross for de fem helseregionene vi har.

