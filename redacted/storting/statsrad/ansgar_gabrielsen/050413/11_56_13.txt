 Arbeidet med å gi yngre, sterkt hjelptrengende
som bor i alders- eller sykehjem, et alternativt botilbud,
er en prioritert oppgave. Ingen unge personer med nedsatt
funksjonsevne bør mot sin vilje bo i institusjon beregnet
for eldre beboere.

Det er kommunen som har ansvaret for å tilby
praktisk eller personlig hjelp til personer som ikke
kan dra omsorg for seg selv. Det er videre opp til kommunen å vurdere omfanget
av den bistand som bør gis.

Sosialdepartementet gjennomførte ved
utgangen av 2002 en kartlegging som viste at 125 unge personer med nedsatt
funksjonsevne var bosatt i alders- eller sykehjem. Av
disse ønsket 63 brukere eller deres
pårørende et annet tilbud. Med bakgrunn i kartleggingen
ble det i desember 2003, i samarbeid med brukerorganisasjonene,
lagt fram en rapport med konkrete tiltak. Blant annet har Valnesfjord
Helsesportssenter og Muritunet – Senter for Meistring og
Rehabilitering initiert og veiledet de aktuelle kommuner i konkrete
utflyttingsprosesser ved bl.a. å fokusere på brukerrettigheter
og individuell plan. Fylkesmennene har fulgt opp de aktuelle kommuner
for å bidra til at disse utarbeider individuelle planer
for den enkelte bruker. Det er i tillegg opprettet
en kontaktgruppe med representanter for brukerorganisasjonene, Kommunenes Sentralforbund,
Sosial- og helsedirektoratet og departementet. Gruppen skal følge
opp utviklingen på området og komme med forslag
til nye tiltak. For å følge utviklingen er det
utarbeidet et rullerende opplegg for rapportering.

Valnesfjord Helsesportssenter gjennomførte
en ny kartlegging i 2004. Den viste at det er 132 unge
personer med nedsatt funksjonsevne som er bosatt i alders-
og sykehjem. Det anslås at mellom 30 og 50 av
disse har flyttet inn i et alders- eller sykehjem etter
2002.

Gjennom fylkesmennene vil alle kommuner
som har unge personer boende i alders- og sykehjem, bli
fulgt tett opp. Fylkesmennene vil gjennom dette få oversikt
over om brukerne ønsker et annet botilbud, om
vedkommende har fått utarbeidet individuell plan, og om
det eksisterer plan for utflytting til egnet egen bolig osv.

Når det gjelder finansiering
av tiltak ute i kommunene, vil jeg nevne toppfinansieringsordningen
for ressurskrevende brukere
som tildeles kommuner med store utgifter, uavhengig av boform. Denne
ordningen ble innført fra 2004 og er en ordning som både
er forutsigbar for kommunene og sikrer permanent drift av tiltak.

For å hindre at kommunene
flytter unge med nedsatt funksjonsevne inn i eldreinstitusjon,
er det nødvendig å fokusere på arbeid
med kvalitet og holdninger overfor denne brukergruppen både
i det kommunale tjenesteapparatet og innenfor
spesialisthelsetjenesten. Satsing på kvalitetsutvikling
i de kommunale helse- og sosialtjenester vil etter mitt
syn bidra til å gi disse brukerne et individuelt tilpasset
tjenestetilbud.

