 Det er riktig som representanten sier, at det
også har vært påpekt bygningsmessige forhold som gjør det lite fleksibelt.
Jeg har vært og sett på de nye prosjekterte sykehusene, og jeg har
vært og sett på de nye som bygges, eksempelvis St. Olavs hospital
i Trondheim. Det er helt andre konsept, slik at en skal kunne ta
inn den fleksibiliteten som er nødvendig.

På en del av de gamle sykehusene er sengepostene ikke
relatert til det behovet man har i dag. Noen har overkapasitet av
senger på noen typer avdelinger - for på noen avdelinger blir det
mye kortere liggetid - mens andre avdelinger, som er mer intensive,
og som har flere akuttfunksjoner, plutselig får behov for mange
senger. Det kan ligge fire etasjer mellom avdelingene, og det er umulig
å ha disse pasientene liggende slik.

På kort sikt må man stedlig prøve å tilpasse
dette i forhold til den bygningskroppen man har, men fremover er det
en helt annen grad av fleksibilitet som legges inn. Dette må håndteres
lokalt, men det er selvfølgelig en overordnet målsetting, både av
hensyn til pasienter, av medisinske grunner og ikke minst av smittehensyn,
å minimere antallet som ligger på gangen.

