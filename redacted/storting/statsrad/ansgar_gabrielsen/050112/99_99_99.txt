 Tallene som representanten Asmund Kristoffersen
henviser til, stammer fra en rapport som professor Peter F. Hjort
utarbeidet for Sosial- og helsedirektoratet i 2003. Hjort refererer til
undersøkelser fra Australia, Danmark, New Zealand og Storbritannia,
der man har funnet at i gjennomsnitt hver tiende pasient utsettes
for en uønsket hendelse under sitt opphold i sykehuset. Slike hendelser
kan i enkelte tilfeller få dødelig utgang for pasienten. Det er
ikke utført tilsvarende undersøkelser i Norge, men vi har ikke grunnlag
for å anta at forholdene i Norge er vesentlig forskjellige fra forholdene
i disse landene. Legger man til grunn vurderingene som er gjort
i disse undersøkelsene, kan kanskje 40-50 pst. av disse dødsfallene
forebygges.

Jeg er enig med representanten i at disse tallene
kan synes å være dramatiske. Fordi forskningen har vist at en del
av disse hendelsene kan forebygges, har departementet i 2004 gitt
Sosial- og helsedirektoratet i oppdrag å utrede tiltak for en bedret
pasientsikkerhet i Norge.

Av tiltak som foreslås iverksatt, vil jeg i
første omgang peke på planlegging av et nasjonalt pasientsikkerhetsregister
som skal inneholde oversikt over og analyse av uønskede hendelser
og forhold som går ut over pasienter i norske sykehus. Hensikten
med dette registeret er forebygging av uheldige hendelser. Prosjektet
innebærer også utvikling og distribusjon av informasjonsmateriell, faglitteratur
og verktøy rettet mot pasientsikkerhet.

Sosial- og helsedirektoratet vil om få uker
distribuere en ny veileder til forskrift om internkontroll i sosial-
og helsetjenesten. Den gir konkrete råd om hvordan sikkerhet og
kvalitet i helsetjenesten kan forbedres.

Jeg vil også vise til betydningen av landets
omkring 60 medisinske kvalitetsregistre knyttet til spesifikke medisinske
tilstander. Ved utgangen av 2005 er det et mål at ti medisinske
kvalitetsregistre er etablert nasjonalt, i regi av de regionale
helseforetakene. Slike registre inneholder til dels data som har
relevans for pasientsikkerhet, f.eks. komplikasjoner ved kirurgiske
prosedyrer. Registrene kan gi kunnskap om slike hendelser og kan
ofte gi svært gode svar på hvilke tiltak som kan påvirke risiko.

I 2003 ble det innført ni nasjonale kvalitetsindikatorer for
spesialisthelsetjenesten, og ytterligere seks indikatorer er innført
i 2004. Indikatorene omfatter både somatiske sykehus og psykisk
helsevern. Indikatorene skal gi grunnlag for styringsinformasjon
på institusjonsnivå samt gi grunnlag for kvalitetsforbedring for
fagmiljøene. Systemet med nasjonale kvalitetsindikatorer vil bli
utvidet og videreutviklet i tiden fremover.

  En vesentlig forutsetning i tilknytning til
Opptrappingsplanen for psykisk helse er at det skal skje en oppbygging
og en vesentlig omstrukturering av tjenestetilbudet innen psykisk helsevern.
Siktemålet med omstruktureringen er å bygge opp en desentralisert
tjeneste som fungerer i et nært samspill med kommunene både i forhold
til den enkelte bruker og med tanke på veiledning, konsultasjon
og undervisning.

Norge har opptil 80-90 pst. av de samlede ressursene knyttet
til drift av døgnavdelinger, noe som også i en europeisk sammenheng
er meget høyt. Derfor er det en klar forutsetning og forventning
om å dreie ressursinnsatsen innen psykisk helsevern til en betydelig
økning av dagtilbud og polikliniske tilbud og ambulante arbeidsformer. For
psykiatriske sykehjem innebærer dette dels en oppgradering av tilbud
til aktive behandlingsplasser, dels en avvikling av denne institusjonstypen
i takt med at tilbudet i kommunene bygges opp. Derfor er det viktig
at kommunene og helseforetakene er koordinerte i sin innsats. Kommunene
må iverksette en rekke ulike tiltak for å sikre at personer med
alvorlige psykiske lidelser får tilrettelagte boliger. Omstilling
i spesialisthelsetjenesten er ikke uavhengig av boligsituasjonen
i kommunene.

Stortinget ble gjennom statsbudsjettet for
2004 og 2005 orientert om at nedbyggingen av psykiatriske sykehjem
hadde gått langt raskere enn antatt da Opptrappingsplanen for psykisk
helse ble vedtatt i 1998. Dette gjør at flere forhold nå må vurderes.
Tilrettelagte boliger med tilhørende servicetjenester og med mulighet
for faglig oppfølging er helt fundamentalt for å realisere målene i
opptrappingsplanen. Ut fra omfanget av reduksjonen i antall døgnplasser
i psykiatriske sykehjem har jeg tatt initiativ til en ny gjennomgang
av boliger og tilrettelegging av boligsituasjonen. Jeg vil komme
tilbake til Stortinget med denne saken når gjennomgangen er foretatt.

Jeg har meldt fra til de regionale helseforetakene
om at det ikke skal skje en ytterligere reduksjon av antall sykehjemsplasser
og døgnplasser før det er foretatt en samlet gjennomgang av boligsituasjonen.

De regionale helseforetakene står overfor en
rekke omstillingskrav innen psykisk helsevern, og departementet
er kjent med at det enkelte steder er klare behov for omstilling
fra dagens døgnplasser til ambulante arbeidsformer. Jeg vurderer
disse sakene opp mot hvorvidt dette er omstillinger som har konsekvenser
for boligbehovet i kommunene.

  Lindrende behandling og omsorg ved livets
slutt innebærer at uhelbredelig syke og døende pasienter får optimal
lindrende behandling for sine fysiske plager samt plager av psykisk,
sosial og eksistensiell natur. Målsettingen med lindrende behandling
er å bidra til at pasienter og pårørende i en slik situasjon kan
få best mulig livskvalitet.

Samarbeidsregjeringen slo i Sem-erklæringen
fast at vi ville styrke tilbudet om lindrende behandling og omsorg
ved livets slutt for alle, uansett diagnose. Lindrende behandling
til kreftpasienter er gitt særskilt prioritet gjennom kreftplanen
og nasjonal kreftstrategi. Helseministeren har derfor både i 2003
og 2004 gitt de regionale helseforetakene klare styringssignaler
og stilt krav om at de fortsatt skal prioritere tjenestetilbudet
til pasienter med kreft og sørge for et godt tilbud om lindrende
behandling og omsorg for pasienter i livets sluttfase.

Sørlandet Sykehus HF, Kristiansand, har i løpet
av høsten ferdigstilt et bygg som skulle romme en lindrende avdeling.
Bygget var kostnadsberegnet til 28,5 mill. kr. Stråleaksjonen og
Kristiansand Sanitetsforening har bidratt med 20 mill. kr, mens
det resterende beløpet er dekket av Sørlandet Sykehus. Den lindrende
avdelingen var planlagt åpnet fra januar 2005.

Den spesielle økonomiske situasjonen som Helse Sør
er i, og som representanten Alvheim og Stortinget for øvrig er vel
kjent med, innebærer dessverre også at det må inntas en restriktiv
holdning når det gjelder å starte ny aktivitet som øker kostnadene
og i neste omgang fører til ytterligere krav om innsparinger. Den
utsatte åpningen av denne lindrende avdelingen må ses på bakgrunn
av dette. Det er like fullt uheldig overfor Stråleaksjonen og Kristiansand
Sanitetsforening, men særlig overfor pasienter og pårørende, at
åpningen utsettes. Helse Sør har imidlertid forsikret meg om at
når den økonomiske situasjonen bedres, vil sykehuset prioritere åpningen
av den nye avdelingen for lindrende behandling.

Sørlandet Sykehus er for øvrig i god dialog
med giverne, altså Stråleaksjonen og Kristiansand Sanitetsforening,
om alternative, midlertidige løsninger. En mulighet er å etablere
senger for lindrende behandling og omsorg ved sykehusets kirurgiske
avdeling. Dette vil styrke tilbudet til pasientene, og basisbemanningen
vil være på plass med tanke på oppstart av den lindrende avdelingen ved
bedret økonomi. Jeg har forstått at man også vurderer å benytte
bygget som pasienthotell, i kombinasjon med et dagtilbud for lindrende
behandling.

Pasienter med behov for innleggelse for lindrende
behandling skal sikres gode tilbud. Dette vil bl.a. bli gjort ved
de medisinske og kirurgiske avdelingene ved Sørlandet Sykehus. Jeg
er derfor trygg på at pasienter og pårørende med behov for lindrende
behandling i livets siste fase, trass i den utsatte åpningen av
lindrende avdeling, også i dag er sikret god og lindrende behandling
på Sørlandet, selv om denne kan bli enda bedre gjennom en egen lindrende
avdeling.

For å avslutte: Ingen skulle vel mer enn meg,
som har vært engasjert i dette, ha ønsket at man kunne ha åpnet denne
avdelingen fullt ut nå i januar.

 La meg alt innledningsvis slå fast: Det er
ikke en verdig måte å møte pasientene på når de blir henvist til
en sengeplass i en sykehuskorridor og ikke til et pasientrom. Likevel
vet vi at det skjer, og det skjer dessverre altfor ofte. Dette er
uheldig, særlig fordi det er en belastning for den enkelte pasient
som dette rammer, men også fordi plassering av pasienter i korridorer
bl.a. representerer en økt risiko for smittespredning.

Styringssignalene for å unngå dette er klare
og entydige. De regionale helseforetakene har fått klar beskjed
fra sin eier, Helse- og omsorgsdepartementet, om at de som hovedregel
ikke skal ha korridorpasienter. Vi har sagt dette som hovedregel,
fordi det vil kunne forekomme situasjoner med stor pasienttilstrømming,
der det ikke vil være mulig å unngå å dette. Det vet vi at vil skje,
dessverre, også i den nærmeste fremtid. Derfor følger vi også nøye
med på utviklingen hva gjelder hyppighet av såkalte korridorpasienter
i norske sykehus. Det er en av de kvalitetsindikatorene som vi mottar
rapporter på, og resultatene her blir presentert på nettstedet for
fritt sykehusvalg.

Korridorpasienter er særlig et problem og en
utfordring for de indremedisinske avdelinger. De har en høy frekvens
av akuttinnleggelser, og de behandler mange eldre mennesker med
sammensatte lidelser og med behov for at det langsiktige behandlingsbehovet
blir godt ivaretatt.

Omlegging av driftsformene i sykehus, fra de
tradisjonelle lange oppholdene til kortere opphold og dagbehandling,
også kalt fra seng til stol, er viktig. Jeg er klar over at slike
omlegginger ikke er like velegnet for alle pasienter. De er like
fullt nødvendige, også fordi de frigjør kapasitet slik at vi kan
gi et godt behandlingstilbud til dem som må ha en seng.

Regjeringen har i den strategien for videre
utvikling av lokalsykehus som vi presenterte i forslag til statsbudsjett
for inneværende år, og som Stortinget sluttet seg til, pekt særlig
på det ansvaret sykehusene har for å understøtte primærhelsetjenesten,
også i byområdene.

Mine signaler til sykehusene er helt klare:
Korridorpasienter skal som hovedregel ikke forekomme. Derfor har sykehusledelsen
min fulle støtte til å gjennomføre de endringer som er påkrevd for
å omdisponere ressurser, slik at de behandler pasientene på en verdig
måte.

Her er det mange paradokser. Det er det også
i Østfold, for samtidig som det gjennomsnittlig ligger ti pasienter
på gangen, er det også ti tomme senger i det samme sykehuset.

