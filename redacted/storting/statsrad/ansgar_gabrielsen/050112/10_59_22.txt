 For å ta det siste først: Nå er det ikke slik
at Helsedepartementet godkjenner de prioriteringene som gjøres i
de enkelte regionale helseforetak. Stortinget har gjennom lov om
helseforetak vedtatt hvordan dette skal gjøres. Der er det vedtatt
at det ikke er helseministeren som skal foreta disse prioriteringene,
men det enkelte helseforetak. At det i Helse Sørs forhistorie har
vært saker knyttet til høye lønninger og pensjoner, tror jeg vi
i denne sak ikke skal bruke som begrunnelse for det som skjer. Det
som gjøres i Helse Sør, er jo en helsepolitisk prioritering. Det
er ikke slik som det kan fremstå som, at de som har behov for lindrende
behandling i dag, ikke får det. Jeg står her med et avisutklipp
fra ansvarlig lege Eva Albert, som driver lindrende team. Dette
blir i dag selvfølgelig også håndtert på Sørlandet, som andre steder
i landet, og det å ha egne lindrende avdelinger er definitivt ønskelig.
Det kommer etter hvert, og det vil det også gjøre på Sørlandet.
Inntil videre vil man håndtere disse pasientene på andre avdelinger,
men avdelingene vil også nyttes poliklinisk.

