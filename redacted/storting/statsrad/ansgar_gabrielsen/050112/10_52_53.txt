 Så langt min kunnskap tilsier, kan det argumenteres
ganske sterkt for at de to tingene ikke er sammenlignbare størrelser.
At man har 1 600 på en venteliste, betyr jo ikke at det er 1 600
som står på venteliste for å bli innlagt på psykiatriske institusjoner.
En del av bildet når det gjelder hele psykiatrien, var da vi etablerte
opptrappingsplanen, det faktum at vi brukte enorme ressurser på
heldøgnsplasser, mens vi hadde lange ventelister for personer med
mindre lidelser som hadde behov for et poliklinisk tilbud.

Det vi har gjort, det hele handlingsplanen
dreier seg om, er å allokere ressursene inn mot dem som står på denne
ventelisten, som ofte trenger et poliklinisk tilbud. Vi er, så vidt
jeg vet, i tillegg til Italia det landet i Europa som bruker størst
andel av ressursene på heldøgnsplasser.

Men det som er helt definitivt, er: Jeg har
i tillegg til det Stortinget vedtok når det gjaldt budsjettet for
neste år i forhold til opptrappingsplanen, instruert fem regionale helseforetak
- altså alle - om at veksten i psykiatrien dette året skal være
større enn veksten i somatikken. Det er første gang det er gjort.





                

