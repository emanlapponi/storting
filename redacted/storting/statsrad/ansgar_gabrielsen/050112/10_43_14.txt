 Det er to forhold: Det ene er det faktum at
det gjøres feil på norske sykehus som ofte har sin årsak i det man
kan kalle hendelige uhell og menneskelige feil. Det som har vært
en del av en kultur i norsk helsevesen, har vært å feie en del av disse
uhellene under teppet. Det som er viktig med internkontrollen, er
jo å få frem feilene, slik at man kan analysere dem og se på hva
man kan lære av dem. Det er en av årsakene til dette registret som
nå blir etablert. Når det er gjort en tabbe, får man en analyse
av det som er gjort, og da kan man sette inn tiltak for å unngå
at andre gjør en tilsvarende tabbe.

Det andre forholdet er selvfølgelig å få ut
den medisinske forskningen i form av en veileder osv., og som jeg sa
i mitt svar, vil Sosial- og helsedirektoratet faktisk i løpet av
få uker distribuere den veilederen som nå er laget, nettopp for
å informere om bl.a. medisinsk fremgang som man har oppdaget også
på basis av feil som er gjort.

