  Fastlegeavtalen mellom lege
og kommune omfatter kurativ virksomhet, dvs. diagnostisering og
behandling ved sykdom eller mistanke om sykdom. I sin
virksomhet som fastlege er legen bundet av de honorartakstene som
er avtalt mellom staten, Kommunenes Sentralforbund og
Legeforeningen, og som fremgår av normaltariffen.
Både normaltariffen og folketrygdens refusjonstakster er
avgrenset til kurativ virksomhet og omfatter ikke rent
forebyggende tjenester. Legen er bundet av disse takstene
i all sin kurative praksis, uavhengig av om den ligger innenfor eller utenfor åpningstiden
som er avtalt med kommunen.

Enhver fastlege utfører i tillegg
legearbeid som ikke omfattes av normaltariffen, men betales
av oppdragsgiver. Noe av dette er lovpålagt, som legeerklæringer
for trygden, domstoler og barnevern. Kommunen kan innenfor fastsatte
grenser pålegge fastlegen offentlig legearbeid ved sykehjem,
helsestasjoner mv. Helseattest i forbindelse med kjørekort eller
vaksinasjoner ved utenlandsreise må betales av klienten etter
legens regning. I denne kategorien vil også eventuelle
rutinemessige helsekontroller av rent forebyggende karakter
falle.

Fastlegeordningen
skal dekke innbyggernes behov for helsehjelp på allmennlegenivå.
En person som er med i fastlegeordningen, har rett til å komme
til hos fastlegen på vanlige vilkår når
han mener å ha et helsemessig behov for det.
Hvis en fastlege går ut med et generelt tilbud om årlige
helsekontroller til innbyggerne på sin liste på siden av
fastlegeordningen, kan det gi inntrykk av at fastlegeordningen
i seg selv ikke er tilstrekkelig til å ivareta
innbyggernes helsemessige behov. Det kan være
et uheldig signal å sende ut til befolkningen.

