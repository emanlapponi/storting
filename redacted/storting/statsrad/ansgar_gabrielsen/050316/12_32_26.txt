 Sjette byggetrinn ved sykehuset i Tønsberg
var et byggeprosjekt som ble overtatt av Helse Sør RHF
fra Vestfold fylkeskommune i forbindelse med reformen. Departementets utgangspunkt
var at prosjektet hadde kommet så langt i gjennomføringen
ved overtakelsen 1. januar 2002 at det måtte skje en videre-
og sluttføring av byggetrinnet, og at det måtte
skje uten at det på vesentlig måte skulle
gi negative utslag for helsetjenestene til Helse Sørs befolkning.

Dette byggetrinnet skal etter fremdriftsplanen være klart
i oktober i år. Selve utbyggingen av dette byggetrinnet
er altså nærmest ferdig, og departementet har
sikret finansiering av bygget ved fordeling
av de årlige lånebevilgningene.

Foretaksmøtet i Helse Sør
RHF har i tråd med Stortingets vedtak besluttet at Helse
Sør skal kunne ha et underskudd på inntil 500
mill. kr i 2005. Det er Helse Sørs ansvar å fordele
innsparingskravene mellom helseforetakene i regionen.
Styret i Helse Sør besluttet i styremøte i februar
2005 at fordelingen av mulige underskudd i 2005 på de enkelte
helseforetak i regionen ikke skulle gå ut over
behandlingen av pasientene. I tråd med beslutningen på dette
styremøtet har Helse Sør i foretaksmøte
med Sykehuset i Vestfold den 7. februar gitt helseforetaket anledning
til å gå med et underskudd på inntil
61,1 mill. kr.

Departementet vil være og
er i dialog med Helse Sør for å foreta
en ny samlet vurdering av forutsetningene og rammebetingelsene for
Sykehuset i Vestfold HF, slik det nå tegner seg når
bygget står ferdig og skal tas i bruk. Jeg har ingen indikasjoner
på at sjette byggetrinn ikke vil bli realisert – som
er selve kjernen i spørsmålet fra representanten
Alvheim.

