  Jeg vil innledningsvis minne om at det budsjettforliket
som ble inngått mellom regjeringspartiene og
Fremskrittspartiet, åpnet for å utsette balansekravet
for Helse Sør, mens de fire øvrige helseforetak
er pålagt å komme i økonomisk balanse
i 2005.

Som jeg har sagt mange ganger her i Stortinget,
er det en selvfølge at de vedtak som fattes i denne sal,
skal følges opp fra min side. Når Stortinget har
bestemt at Helse Vest skal drive i balanse
ved utgangen av 2005, så legger jeg selvfølgelig
dette til grunn. Man skal drive for de midlene som Stortinget har
stilt til disposisjon.

Hvis jeg skulle se bort fra stortingsvedtak
om hva som er de økonomiske rammene for helseforetakene,
så ville Riksrevisjonen, og i siste instans kontrollkomiteen,
stille undertegnede til ansvar i denne salen. Jeg forutsetter også at
representanten Lysbakken mener at stortingsvedtak skal
etterleves.

Når det gjelder budsjettforliket for
2005-budsjettet, ble det i stortingsbehandlingen vedtatt å øke
overføringene til de regionale
helseforetakene med 500 mill. kr. Ved fordelingen av denne tilleggsbevilgningen
ble Helse Vest sammen med Helse Midt-Norge vesentlig tilgodesett. Dette
ble gjort for at disse to regionene skulle få lettet sine omstillingsutfordringer.

Departementet har vært i nær
og løpende kontakt med Helse Vest både
før og etter foretaksmøtet den 17. januar 2005,
om de konsekvensene dette kravet har i Helse Vest. I styremøte
den 15. mars behandlet styret i Helse Vest revidert konsernbudsjett
for 2005. Jeg forutsetter at styret nå målbevisst
arbeider for at balansekravet i 2005 kan nås som et realistisk
krav innenfor den totale økonomiske rammen
som Helse Vest har.

