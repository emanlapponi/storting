 I all ærbødighet for både
presidenten og representanten må jeg si at dette jo er
et helt annet spørsmål enn det som er stilt i
forbindelse med den forberedte spørretimen. Jeg har ingen mulighet
til på strak arm å gå inn i det representanten
kaller detaljert finansieringsopplegg av den driften man har. Det
er det regionale helseforetaks oppgave å allokere
ressursene man får, slik at det blir et jevnt helsetilbud
i hele regionen.

Det er noen spesielle utfordringer
knyttet til finansiering av det sjette byggetrinn.
I det øyeblikket man tar inn kapitalkostnadene og finanskostnadene
på til sammen 30–40 mill. kr, er det klart at
det vil belaste driftsregnskapet i Vestfold HF tungt. Det er vi
i dialog med Helse Sør om. Det har jeg hatt møte
med fylkesordfører
og ordførere i Vestfold om. Jeg er innstilt på at
vi skal håndtere det, på bakgrunn av det brevet
som i sin tid ble sendt fra daværende helseminister Høybråten,
og at vi skal komme frem til en løsning på dette
i løpet av denne våren.

