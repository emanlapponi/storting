 Utkastet til dette svaret ble skrevet før
vi hadde møte på mandag hvor både
representanten Meltveit Kleppa, øvrige representanter
fra rogalandsbenken og undertegnede deltok. Jeg skal av den grunn
svare på det som er situasjonen nå.

Som representanten Meltveit Kleppa
selvfølgelig har fått med seg, behandlet styret
denne saken i år. De vedtok å styrke det samarbeidet
som har vært, og som bør være, mellom
Helse Bergen og Helse Stavanger, med ulike tiltak. Det skal nå utarbeides
en ny samarbeidsavtale. Den skal sikre et faglig forpliktende
samarbeid mellom de to nevrokirurgiske
avdelingene, bl.a. med utveksling og utdanning av spesialister for å sikre
kompetansen i Stavanger.

Avtalen åpner for planlagte hjerneoperasjoner
i Stavanger av et visst omfang, men slik at
hensynet til høy kvalitet på pasientbehandlingen
ivaretas både i Bergen og i Stavanger.
Den åpningen som man var redd skulle iverksettes, er ikke
iverksatt. Man har nå bestemt at det man nå iverksetter,
skal man evaluere om et års tid.

De grepene som styret for Helse Vest her gjør,
er, så langt jeg kan se, i hovedsak ledd i en funksjonsfordeling med
klare kvalitative mål, og det er viktig å sette
strek under «kvalitative mål», knyttet
til behandling av hjernesvulster. Denne type tilpassing
av oppgavene i regionene innen et fagfelt er basert på medisinsk-faglige
vurderinger og er etter min oppfatning innenfor
det handlingsrom som RHF-styrene skal og må ha, og i tråd
med det ansvaret som vi har gitt styret. Men som både
representanten Meltveit Kleppa og jeg ser, ble den innstillingen
som lå an til å bli fattet, ikke fattet.
Jeg tror at den beslutningen som er fattet i styret, er en klok
beslutning for å opprettholde
den balansen som bør være i aktivitetene
på dette området mellom Stavanger-miljøet
og Bergens-miljøet.

