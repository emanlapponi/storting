 Siden begynnelsen av 1990-tallet har SAS leid
inn en del av flyflåten sin – det som går
under betegnelsen leasing. Disse leasingkontraktene inngås
i det internasjonale leasingmarkedet. Dette er veldig vanlig. Det
er ikke noe bare SAS gjør, det er helt vanlig
i flybransjen. Hensikten med dette er å øke fleksibiliteten
i utnyttelse og finansiering av flyflåten.
Det var en situasjon som oppstod i etterkant av Kuwait-krisen, hvor
det var en krise i flybransjen.

Som et ledd i SAS" omfattende investeringer
i nye fly, leases nå en stadig større andel av
disse flyene sammenliknet med tidligere, og man unngår
dermed å binde mye kapital i flåten. Leasinggiverne
kjøper da flyene av SAS, som så leier dem tilbake,
og gjennom å kombinere eierskap med leasing reduserer
SAS markedsverdirisikoen for flyflåten og får økt
operasjonell fleksibilitet. Leien bestemmes først og fremst
av kontrakttid, renteleie og beregnet framtidig verdi på det
aktuelle flyet. Leasinggivernes skattesituasjon
spiller bare en mindre rolle ved leiefastsettelsen,
og SAS har leasingavtaler med selskaper både
i høyskatteland og i lavskatteland.

Jeg vil peke på at staten
gjennom sitt eierskap i SAS deltar i en global bransje. Aktørene
på dette feltet er ledende internasjonale banker, leasingselskaper
og flymeglerhus. Som en god eier i SAS AB, der
den norske stat eier 14,3 pst., i et
aksjeselskap som er registrert i Sverige, forventer
jeg at selskapet for å opprettholde
sin konkurranseevne arbeider aktivt for å oppnå best
mulig vilkår i finansieringen av sin flyflåte.
Og jamført med resultatframleggelsen i SAS i går
er det vel ikke akkurat eierens ønske å påføre
selskapet ytterligere kostnader og dermed ytterligere underskudd.

 For det første er jeg ikke
kjent med at regnskapsføringen i SAS har vært
i strid med den gjeldende regnskapslovgivning i det land hvor SAS-regnskapene
blir ført.

For det andre: Hvis en skulle ha sammenliknet
med hva som er situasjonen i Norge, er det jo slik at driftskostnader
føres i regnskapet for det aktuelle året og påvirker
selvfølgelig resultatet, mens lån påvirker
balansen.

Når man har en leasingkontrakt, har
man ikke lån, men man har en årlig driftskostnad.
Det betyr at om man hadde ført dette regnskapet i Norge,
hadde det framkommet, så langt jeg kan se, på nøyaktig
samme måte, og det er en regnskapslovgivning som er fastsatt
i dette rom. Jeg kan ikke se at det ville være
naturlig for meg å ta et initiativ
overfor de nordiske land for å påvirke dem til å pålegge
selskapet en regnskapsførsel som jeg ikke kan
se vi har pålagt våre egne
selskaper.

 Det er slik med leasing at enten
det er representanten Ryan eller statsråd Gabrielsen
som skulle lease eksempelvis en bil av et leasingselskap,
ville vi ikke ha kunnskap om hvem som har lånt inn
penger til dette selskapet. Norsk industri og
norsk næringsliv leaser i stort omfang, og det er en helt
alminnelig del av næringsvirksomheten. Det er ikke
slik at den som leaser, har noen opplysningsplikt, ei
heller pleier man normalt å utvise noen særlig
interesse for hvem som har lånt
inn penger til dette selskapet.

Jeg greier ikke å slutte
meg til representantens beskrivelse av at det er svært
betenkelig at man ikke vet hvem som har gjort innlånet
til leasingselskapet. Jeg kan ikke se at det ville være
naturlig for å meg å ta et slikt initiativ overfor
SAS i dette tilfellet, på samme måte
som jeg ikke ser det som naturlig å gjøre
en slik henvendelse til norsk næringsliv i sin alminnelighet.

Hvis denne forsamling, Stortinget, lovgiveren,
kommer til at man må oppgi dette, vil selvfølgelig
ting stille i en helt annen kategori. Men å ta et slikt
initiativ i denne SAS-saken, har jeg ikke
tenkt å gjøre.





                

