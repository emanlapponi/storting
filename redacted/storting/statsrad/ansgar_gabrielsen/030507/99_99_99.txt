 Det er faktisk ikke riktig som det sies
i spørsmålet, hva gjelder hvilken stillingtagen
man har i Hydro. Man har altså ikke tatt stilling
til fremtidige investeringer i metallindustrien i Norge, konkret
hva som skal skje med verkene på Karmøy, i Høyanger eller
i Årdal. Det Norsk Hydro har gjort, er å igangsette
arbeidet med en utredning som vil se på konsekvenser både
for stenging og oppgradering av aluminiumshallene. Hydros prosjektgruppe
skal også se på ringvirkningene for
de tre lokalsamfunnene dersom anleggene ikke blir erstattet
med ny kapasitet. Prosjektgruppen, som ble nedsatt i februar
i år, består av personer fra både
lokal ledelse og sentrale tillitsvalgte. Det er ventet at prosjektgruppen
vil levere sin utredning 1. juli 2002.

Norsk konkurranseutsatt næringsliv
står overfor betydelige utfordringer. Konkurranseevnen
er i de senere årene blitt betydelig svekket gjennom flere
forhold: høy lønnsvekst, høy kronekurs
og et høyt rentenivå. Problemene har
i den aktuelle situasjonen blitt forsterket gjennom svært
svak vekst i internasjonal økonomi.

Regjeringen har som utgangspunkt at næringspolitikken
og den overordnede økonomiske politikken skal bidra til
et fortsatt sterkt og konkurransedyktig næringsliv i Norge.
Et vitalt næringsliv skal bidra til den økonomiske veksten
og verdiskapingen vi er avhengige av for å sikre fremtidig
velferd.

I den aktuelle situasjonen har det vært
viktig å føre en økonomisk
politikk med nødvendig stramhet som bidrar til lavere kronekurs,
og fra januar har vi sett en vesentlig reduksjon
av kronekursen.

Omstilling er noe som skjer og bør
skje hele tiden i næringslivet. Dette er med
på å sikre grunnlaget for fremtidig virksomhet
i en situasjon med sterk internasjonal konkurranse. Det
kan være en fare for at virksomheter og arbeidsplasser
forsvinner hurtigere enn nye kommer til. En rask og dramatisk reduksjon
i vår konkurranseutsatte sektor kan føre
med seg større omstillingskostnader enn nødvendig
og svekke grunnlaget for fremtidig vekst. Det kan være
vanskelig å bygge opp igjen konkurranseutsatt
næringsliv dersom det bygges for raskt ned. Regjeringen
legger derfor stor vekt på å føre
en samlet politikk for å sikre industriens og det øvrige
næringslivets konkurranseevne.

Vi ønsker å bedre
rammevilkårene for næringslivet, og de to siste årene
har Regjeringen gjennomført skatte- og avgiftslettelser
på mer enn 19 milliarder kr. Det aller meste
av disse lettelsene har gått til næringslivet.
Når bedriftene får beholde mer av overskuddet,
er det lettere å gjennomføre omstillinger som
sikrer fremtidig vekst.

I denne saken vil jeg føye
til at den utredningen som er omtalt her, og en rapport jeg så om
dette, tyder på at det er mange forhold som tilsier at
utfallet kan bli som representanten her indikerer i sitt innledende
spørsmål. Men beslutning er altså ikke
fattet.

 Jeg synes kanskje det er en litt underlig fremstilling
at de vilkår som påvirker norsk næringslivs
konkurransekraft, og det som påvirker norsk industris interesse
for å investere i Norge, først og fremst er en
politikk som er utmeislet sammen med SV. Det var for så vidt
en nyhet for meg. Men jeg tror det kanskje må ha med de
to helt spesielle områdene knyttet til krafttilgang å gjøre,
hva gjelder gasskraft.

For øvrig vil jeg si at den informasjonen
jeg får fra Hydro og alle andre
selskaper, er at det først og fremst er usikkerhet knyttet
til fremtidig kostnadsbilde som er avgjørende. Denne investeringen
gir først noe av seg om sju år. Med den kostnadsutviklingen
vi har hatt, er det faktisk den største enkeltårsaken.

Men jeg vil ta med meg innspillet. Og jeg er
veldig opptatt av at vi ikke skal innføre avgifter
for norsk industri som ikke pålegges
industrien ellers. Det med å øke skatter og avgifter
er ikke akkurat en flaggsak for denne regjeringen.

 Det er mye fornuftig i deler av det representanten
Klungland tar opp, men hans hang til disse vedhengene på slutten,
som savner rot i virkeligheten, er jo ikke særlig
opplysende verken for undertegnede eller for andre.

Det som er helt klinkende klart etter å ha
sett analysen i denne sak, er at det er helt åpenbart at
miljøet for så vidt er en bit av dette. Men når
man sammenligner Hydros verk i Norge med alle
de andre stedene som er alternativer, og ser på hva
kostnaden er for å produsere 1 kg aluminium av en gitt
kvalitet, er det dessverre slik at vi kommer
til dels dårlig ut. Jeg tror man bare må se
i øynene at det vil være et av hovedelementene
som vil telle til syvende og sist.

Når det gjelder pakker og ikke-pakker,
tror jeg ikke Hydro eller andre
selskaper kan bygge sin fremtid på en mulig pakke for en
investering som skal gjelde for de neste 50 år, men det
er investeringsklimaet totalt sett som vil være
avgjørende.





                

 Sensommeren 2001 fikk Nærings- og
handelsdepartementet en henvendelse fra LO og NHO vedrørende
et prosjekt om kompetanseutvikling for erfarne medarbeidere, hvor
en ønsket at Nærings- og handelsdepartementet
skulle være med på å delfinansiere
prosjektet. Departementet besluttet å delta i et forprosjekt,
og rapporten fra dette arbeidet ble ferdig i juli 2002. Etter
drøftelser med Arbeids- og administrasjonsdepartementet
og Utdannings- og forskningsdepartementet ble det i oktober i 2002
besluttet å oversende forprosjektrapporten til Senter for
seniorpolitikk for en faglig vurdering og eventuell oppfølging.
En så det som viktig at Senter for seniorpolitikk ble koblet
tettere opp til dette arbeidet, slik at prosjektet kunne bli sett
i sammenheng med Nasjonalt krafttak for seniorpolitikk i arbeidslivet,
som er igangsatt av arbeidslivsorganisasjonene og nasjonale myndigheter.

Tilbakemeldingene fra Senter for seniorpolitikk
var i hovedtrekk positive, men det ønsket i første
omgang å utføre et pilotprosjekt og utarbeide
rammer og innhold til et hovedprosjekt. Kostnader til dette arbeidet
ble anslått til mellom 750 000 kr
og 1,5 mill. kr.

Etter nærmere drøftelser
med berørte departementer har en kommet frem til en løsning
hvor en planlegger et selvstendig prosjekt som er noe mindre
enn det som opprinnelig ble fremlagt.

Jeg har under hele denne prosessen
vurdert prosjektet – som skal stimulere eldre
arbeidstakere til fortsatt yrkesaktivitet – som et positivt
tiltak for den enkelte bedrift og selvfølgelig også for
samfunnet. Jeg er derfor i utgangspunktet innstilt på å stille
midler til disposisjon for prosjektet, og har i brev av 22. april
2003 bedt Senter for seniorpolitikk om å drøfte
det konkrete opplegget nærmere i et møte.

 Jeg pleier ikke å begrense
meg til å leve i håpet – jeg
gjør også noe! Det har jeg da også gjort,
og jeg har en absolutt positiv innstilling. Jeg var selv med på det
møtet vi hadde.

Det er, som representanten sier, en hovedutfordring å få eldre
arbeidstakere til å stå lenger i jobb, og at bedriftene
er seg bevisst dette ansvar og bidrar til det.

En av hovedproblemstillingene som er av langsiktig budsjettmessig
art, er det faktum at folk lever lenger, og at de slutter stadig
tidligere i arbeidslivet – med de store finansieringsutfordringene
det er for statsbudsjettet.

Det er også riktig, sett
i et litt lengre perspektiv, at mangel på arbeidskraft
antakeligvis vil være et større problem
enn den ledigheten vi har sett til nå. Jeg skal gjøre
det som står i min makt, innenfor de økonomiske rammene
som Stortinget til enhver tid setter for min virksomhet, for å gjøre
det som er mest fornuftig. Dette er et tiltak som jeg vurderer som
fornuftig og følgelig vil følge opp.





                

 Norge har absolutt et potensial
som reiselivsland. Reiselivsnæringen har en verdiskaping
som utgjør om lag 4 pst. av BNP, men den sysselsetter
faktisk 7 pst. av den yrkesaktive befolkningen og gir valutainntekter
på ca. 22 milliarder kr. Som representanten Sortevik
påpeker, er dette en betydelig gruppe næringer
i det som inngår i det som kan kalles for norsk reiseliv.

Norge regnes som et trygt land. Dette
bør representere et konkurransefortrinn. Når Norge
har hatt en viss stagnasjon i turisttrafikken, skyldes det at konkurransen
stadig skjerpes, et høyt prisnivå og
at det skjer endringer i reisemønstrene.

Reiselivsnæringene er som andre
næringer avhengige av de generelle rammebetingelsene i
næringslivet. Skatte- og avgiftslettelser kommer også reiselivsnæringene
til gode. Skattelettelser sammen med å tilrettelegge for
moderat lønnsvekst, rentenedgang, fallende kronekurs og
et stramt budsjett er de viktigste
bidragene fra Regjeringens side for å øke
verdiskapingen og styrke konkurransekraften og lønnsomheten
i reiselivsnæringene.

I forbindelse med budsjettet til høsten
vil Regjeringen fremme en handlingsplan for innovasjon og entreprenørskap.
Vi ønsker å legge til rette for at de
mange kreative menneskene i vårt land i større
grad skal kunne realisere sine ideer. Regjeringen er i
ferd med å gjennomføre en betydelig omorganisering
av den offentlige virkemiddelbruken, noe som også vil være
av betydning for reiselivsnæringene.

Reiselivsnæringene er i en spesiell
situasjon ved at de får støtte til sin
markedsføring. Rundt 100 mill. kr gis årlig
som tilskudd til Norges Turistråd, og det forutsettes at reiselivsnæringene
selv skal matche et tilsvarende beløp. En del av tilskuddet
til Turistrådet har som en oppfølging av reiselivsmeldingen
blitt brukt til merkevarebygging og internettportalen «visitnorway.com».
Vi vil evaluere Turistrådets virksomhet
i løpet av dette året.

Reiselivsnæringene står overfor
store utfordringer i tiden fremover. Vi er et høykostland
og må forvente å leve med det. Det er
vanskelig for oss å konkurrere på billige produkter – og
det er kanskje heller ikke ønskelig, ei heller
fra næringen selv. I stedet må vi konkurrere på kvalitet
og med produkter som de reisende etterspør.

Jeg tror at reiselivsnæringene har
et betydelig markedspotensial. Det er imidlertid opp til reiselivsbedriftene
selv og deres organisasjoner å utnytte de mulighetene som
ligger i markedet, med de midlene som til enhver tid er stilt til
disposisjon fra Stortinget.

 Da St.meld. nr. 15 ble behandlet, var jeg med både
i debatten og i næringskomiteen.

Det som er hovedproblemet, og som representanten Sortevik
antakeligvis er fullt klar over, er at Stortinget også har
fattet en del andre vedtak siden vedtakene i forbindelse
med St.meld. nr. 15 ble fattet. Det innebærer at summen
av alle de stortingsvedtak som er fattet, ikke
lar seg forene innenfor den ytre
rammen som Stortinget er villig til å bruke av
offentlige penger. Da må det altså foretas en
prioritering. Det er slik at i de årlige budsjettene som
har vært, har verken Regjeringen eller Stortinget greid å prioritere
utover det nivået som det altså nå ligger på,
i overkant av 100 mill. kr. Med den budsjettsituasjonen
som er nå, ser jeg det ikke som realistisk
at man skal kunne greie å følge dette med direkte
bevilgninger. Men det jeg vil peke på, er at
denne bransjen har fått flere hundre millioner
kroner i skatte- og avgiftsreduksjoner i løpet av de to
siste årene. Bransjen har da på en mye bedre måte
enn tidligere blitt satt i stand til selv å håndtere de
markedsføringsutfordringene som dette lille kuttet skulle
tilsi.

 Representanten sier at han kan vanskelig
forstå at utgifter til dette skal kunne påvirke
presset i norsk økonomi. Det jeg i hvert fall kan være
enig med representanten i, er at det ikke alltid er enkelt å ha
den totale oversikt over sammenhengen i de makroøkonomiske
virkningene av det man gjør i budsjettpolitikken. Det gjelder ikke bare
representanten Sortevik. Det gjelder også meg.

Men det som likevel er et uomtvistelig
faktum, er at et flertall i Stortinget ikke vurderer situasjonen
slik som Sortevik gjør, ved at man ikke har etablert
et utenlandsbudsjett, der det ikke er noen limit,
og der man kan skrive ut de sjekkene man til enhver tid måtte
finne formålstjenlige, under vignetten «det gir ikke
press i norsk økonomi».

Etter mitt skjønn er denne
næringen i stand til å prioritere det viktigste
innenfor de rammene den har fått. Næringen
får altså en tilførsel på ca.
2 mill. kr i uken fra Næringsdepartementet.
Det er en forutsetning at den skal bruke ca. et tilsvarende
beløp selv. Med de skatte- og avgiftsreduksjonene den har
fått, tror jeg den må basere seg på at
det blir nivået også i fremtiden.





                

