 Staten har en absolutt interesse
av å begrense lønnsveksten ved vårens
lønnsoppgjør. Begrunnelsen for et slikt standpunkt
er å bedre norsk næringslivs konkurransekraft.
Derfor har Regjeringen inngått en avtale med partene i
arbeidslivet som har en slik målsetting.
I denne avtalen har Regjeringen også forpliktet
seg til å bruke eiermakt hva gjelder lederlønninger.
Det er mitt hovedansvar å følge
dette opp, og det har jeg også tenkt å fortsette å gjøre.

Som kjent er det styrets ansvar å vedta
lønn og annen kompensasjon for selskapets daglige leder.
En eier kan gi uttrykk for synspunkter overfor styret
i denne sammenheng, men kan ikke gripe direkte inn. Disse
ansvarsstillingsprinsippene, som er nedfelt i selskapslovgivningen, innebærer
at også staten respekterer den rolle man har som eier
i henhold til denne lovgivningen. Den praktiske oppfølgingen
må derfor skje innenfor disse rammene. Selv
om jeg har meget klare oppfatninger om behovet for at de som sitter
i styre og ledelse i selskapene hvor staten er tungt inne
som eier, følger lønns- og kompensasjonspolitikk
som anses rimelig i forhold til samfunnet rundt dem, har jeg ikke
tenkt å gå utover de formelle rammene.

Jeg har ved flere anledninger fulgt opp det
jeg uttalte i januar. Jeg tok dette opp overfor en rekke av selskapene
i den konferansen jeg arrangerte som het «Bedre
eierstyring og god selskapsledelse» i februar. Jeg har
sendt brev til styrene og bedriftsforsamlingene i selskaper der
staten ved Nærings- og handelsdepartementet har aksjer,
og jeg har innkalt alle de samme selskapene til et møte
den 9. april, hvor lederlønningene og kompensasjonsordningene
igjen vil være tema.

Når det gjelder de heleide
statlige selskapene, vil jeg for øvrig også vise
til de veiledende retningslinjene som er fastsatt hva gjelder ansettelsesvilkår
for ledere, som departementet har gitt, og som har gyldighet.

Når representanten Solberg spør
hva jeg konkret nå vil gjøre, vil svaret være
at jeg vil fortsette det jeg har gjort så langt, og gi
klart uttrykk for hva jeg forventer av dem som i henhold til lovverket
treffer de vedtak som det her er snakk om. Så vil jeg selvsagt
ha disse forhold med i vurderingen sammen med andre relevante
forhold når departementet fastlegger sitt syn på hvilke
personer som er best egnet til å sitte i selskapenes styrende
organer. Dette vil vi også drøfte med
representantene for de øvrige eierne i selskapene, hvor
staten ikke er eneeier.

La meg avslutningsvis understreke at vi alle
er opptatt av disse forholdene. Vi bør ikke tillate
at én gruppe personer, som er liten i forhold til de store
lønnstakergruppene i dette landet, ved sin opptreden setter
i fare et nødvendig samarbeid
for å få til en kontroll med lønnsutviklingen,
som hele vår økonomi er avhengig av.
Enkelte har også påpekt at denne regjeringen
har gått lenger enn tidligere regjeringer i å påpeke
behovet for at næringslivets ledere skal bidra med sin
del. I lys av de enorme verdiene som de selskapene vi her snakker
om, representerer, føler jeg imidlertid et tungt ansvar
for å påse at staten opptrer ansvarlig
som eier. Det kommer jeg også til å gjøre
i fortsettelsen.

 Jeg tror vi er grunnleggende enige om – og
det tror jeg gjelder hele det politiske miljøet – vårens
lønnsoppgjør. Det er nødvendig at vi
får til en lavere lønnsvekst, mer på linje
med våre konkurrenter for at norsk industri
skal opprettholde minimum den konkurransekraften
vi har. Helst burde vi jo forbedre den.

Nå er det slik at store deler av de
selskap som staten eier andeler i, er overført
til Nærings- og handelsdepartementet, men det er riktig,
som antydet av spørreren, at det også er
en del selskaper som ikke er under Nærings- og
handelsdepartementet – jeg holdt på å si
foreløpig.

Men det er slik at eierskapspolitikken ligger
fast forankret i den eierskapsmeldingen vi presenterte.
Det som er politikken på dette området, og som
jeg har gitt nokså klart uttrykk for, gjelder i alle
selskap som er Regjeringens ansvar, uavhengig av hvilket departement
de måtte sortere under. I så måte
synes jeg at jeg vil føye til at jeg synes den
beslutning styret i Statoil tok hva gjaldt sin konsernsjef,
var klok.

 På et prinsipielt grunnlag vil jeg
si helt stjerneklart nei. Regnskapsresultat i seg selv, og dets
tørre tall, vil aldri være
en tilstrekkelig begrunnelse for å snakke om lønnsvekst
i dette området som det her er snakk om. Nå kjenner
jeg ikke til saken konkret i Norsk Tipping,
og hva som lå til grunn, men som et generelt utsagn tviler
jeg på at det også i Norsk Tipping var
utelukkende regnskapsresultatet.

Vi har i mange av de selskapene som staten
har store eierposter i, hvor regnskapsresultatene kan ha vært
bra, delvis bra og måtelige, sett at aksjonærverdien
har falt betraktelig i det året som gikk. Det er mange
forhold som skal spille inn når man skal foreta en endelig
vurdering av hva som skal bli lønnsveksten til administrerende
direktør.

Igjen en referanse til Statoil. Jeg så at
Statoil i sin begrunnelse hadde sagt at de hadde tatt
andre samfunnsmessige hensyn ved lønnsfastsettelsen.
Jeg synes det var en klok tilnærming. Jeg vil oppfordre
til, gjennom det møtet jeg nå skal ha med de andre
selskapene, at det skal være en del av begrunnelsen.





                

 Det overordnede målet i handelspolitikken
er å legge til rette for at våre ressurser kan
utnyttes mest mulig effektivt. Et viktig virkemiddel for å oppnå dette
er å redusere sentrale handelsbarrierer nasjonalt så vel
som internasjonalt.

For eksportbedriftene er god internasjonal
markedsadgang en forutsetning for lønnsom drift. Samtidig
er god markedsadgang for andre lands bedrifter til det
norske markedet viktig for å stimulere til effektiv
ressursbruk nasjonalt, noe som bl.a. kommer forbrukerne til gode gjennom
lavere pris og større vareutvalg.

WTO er vårt fremste redskap for å sikre
bred markedsadgang for norske eksportører. 145
land forhandler i dag om betingelsene for å få bedre
handelsregelverk på en rekke områder, som bl.a.
tjenester, landbruk, markedsadgang for industrivarer, herunder fisk
og fiskeprodukter, bedre regelverk for antidumping og
subsidier.

GATT-avtalen oppfordrer til ytterligere frihandel gjennom
regionale og bilaterale avtaler. Parallelt
med forhandlingene i WTO ser vi en rask utbredelse på verdensbasis
av slike frihandelsavtaler, og utviklingen har akselerert de siste årene.
Regionale og bilaterale frihandelsavtaler
inngått mellom andre land hindrer
norske eksportører like konkurransevilkår
på viktige markeder. Utviklingen tilsier derfor at Norge hele
tiden bør vurdere potensialet ved å inngå nye eller
videreutvikle eksisterende frihandelsavtaler.

EFTA-landene fulgte i EUs kjølvann
da frihandelsavtalene med landene i Sentral- og Øst-Europa ble inngått tidlig
på 1990-tallet. De siste årene har vi imidlertid
forhandlet frem mer ambisiøse avtaler som også omfatter tjenester,
investeringer og offentlige anskaffelser med land utenfor EØS-området.
Vi har nettopp fullført forhandlinger med Chile.
Avtalen sikrer bl.a. markedsadgang for norsk maritim transport og
fiskeprodukter. EFTA vil i mai åpne forhandlinger
med Sør-Afrika, som er et interessant
marked for flere norske sektorer. Videre vurderer EFTA-landene
muligheten for en frihandelsavtale
med Sør-Korea. Dette vil bl.a. sikre tollfri adgang for norsk
laks, som nå er underlagt en toll på mellom
10 og 20 pst.

Vi arbeider altså aktivt med å sikre
norsk næringsliv tilgang til nye markeder gjennom regionale
frihandelsavtaler i EFTA-regi. EFTA-landene utgjør et betydelig marked
som andre land er interessert
i. Derfor ser vi at WTO og EFTA-sporet utfyller hverandre. Vi etterstreber altså en
balanse mellom regionale
frihandelssystemer og det multilaterale systemet som fremmer norsk
verdiskaping både på kort
og lang sikt.

 Det er helt riktig som representanten Høglund
sier: Handelen med de land som vi har inngått frihandelsavtale
med, har økt markert mer enn handelen med de land vi ikke
har en slik avtale med.

Det er for enkelte bransjer dette
er særlig viktig, og fisk – som det var nevnt – er
en av disse. Selv om det i totalsum ikke er en stor del
av norsk handel, er det en viktig og stor andel som går
på handel med bl.a. fisk. Mexico er et av de landene vi
har inngått avtale med, noe som definitivt har vært
positivt. Nå er vi ferdige med Chile. Vi har samtaler gående
i EFTA om Sør-Korea. De vurderingene vil vel
antageligvis bli finalisert i det ministerrådsmøtet
som vi skal ha i juni, for øvrig i Norge.

Representanten spør om vi har ambisjoner
utover dette. Vel, det avhenger mye av hva andre land
gjør, og av hva andre store handelsmakter gjør.
Vi vet at eksempelvis USA har vært på banen og
sondert muligheter mot andre land. Vi må følge
den utviklingen nøye og ta de initiativ
som er nødvendige for å ivareta våre
interesser.

 Det var særlig to land som var nevnt.
Det var Canada, som vi har holdt på med veldig lenge, og
som de fleste av oss hadde både trodd og håpet
at vi skulle ha vært ferdig med. Der står det
i realiteten på ett punkt, og det er det som går
på skipsbygging og canadiske tollmurer for import av skip.
Det er forhold vi jobber intenst med på mange nivåer.

Når det gjelder USA, vet vi at USA
har inntatt flere spor, i betydning av WTO som et hovedspor, men
at de også ser på muligheten for andre
avtaler bilateralt. I den sammenheng er det naturlig at vi også fra
norsk side vurderer om det er grunnlag for å ta
initiativ av mer konkret art knyttet
til forhandlinger. Slike vurderinger pågår.





                

 Raufoss ASA har i lengre tid arbeidet
for et salg av mesteparten av sin gjenværende virksomhet
til nederlandske Euralcom NV. Som ledd i dette arbeidet fra selskapets side
innhentet jeg de nødvendige fullmakter fra Stortinget til
at Nærings- og handelsdepartementet kunne slutte seg til
et slikt opplegg for salg av aktiviteter i Raufoss ASA. Jeg viser
i den sammenheng til St.prp. nr. 39 for 2002-2003 om eierskapssaker
vedrørende Raufoss ASA med flere, som gav en bredere redegjørelse
for saken. Stortinget sluttet seg til opplegget i hovedtrekkene.
Det har etter dette vært forhandlet videre mellom
partene, bl.a. basert på en såkalt due dilligence-gjennomgang.

I børsmeldingen datert 14. mars
i år heter det imidlertid følgende:

«Styret
i Raufoss har besluttet å avbryte forhandlingene med Euralcom
om salg av Chassis-virksomheten, da det ikke var mulig å bli
enige om betingelser som var akseptable for Raufoss" aksjonærer
og kreditorer. Egenkapitalsituasjonen anses ikke tilfredsstillende
og styret arbeider med en plan for refinansiering
av selskapet for å sikre et langsiktig grunnlag for videre drift.
Interne tiltak for å tilpasse virksomheten ytterligere
til de utfordringer en står ovenfor vil bli iverksatt.»

Raufoss-konsernet er for tiden i en krevende
finansiell situasjon. Det har lenge vært
kjent. Årsresultatet for 2002 viste et underskudd på minus
362 mill. kr, og det ble gjennomført
betydelige engangsnedskrivninger av anleggsaktiva. Selskapets brutto
og netto gjeld økte betydelig gjennom året.

Som aksjonær i Raufoss ASA må departementet
avvente styrets forslag om tiltak før jeg kan ta stilling
til hvordan staten skal opptre. Styrets forslag foreligger ikke
ennå, og det blir derfor vanskelig å spekulere
i tiltak fra statens side. Det er også andre
større aksjonærer som må ta stilling
til hva som bør gjøres. Selskapets styre og ledelse
ser nå, så vidt jeg forstår, på muligheten for å finne
andre løsninger, og jeg vil altså vente
på de vurderingene styret selv foretar, før det
blir tatt nye skritt fra min side.

Et forhold vi vil se nærmere på,
er eventuelle miljøforpliktelser som måtte påhvile
Raufoss, bl.a. knyttet til den tidligere forsvarsbedriftens og Forsvarets
dumping av gammel ammunisjon i Mjøsa både
under siste verdenskrig og på 1950- og 1960-tallet. Dette
er forhold som kan ha betydning for det videre arbeidet med å sikre selskapets
videre utvikling.

 Den saken som går på nedsalg
av vesentlige deler av Raufoss ASA, føres selvfølgelig
først og fremst av styret selv i og med at staten ikke
er eneeier lenger. I Raufoss ASA ligger det betydelige miljøforpliktelser.
Dette er miljøforpliktelser som er omtalt i det prospektet
som ble lagt ut i 1990, da man delprivatiserte Raufoss. Jeg har
orientert Stortinget om det og har sagt til Stortinget at jeg i
den sammenheng vil måtte opptre som en aksjonær
som sitter på ca. 50 pst. Ut fra eierposisjonen
betyr det at det er en felles forpliktelse på aksjonærene.

Når det gjelder de totale miljøforpliktelsene
som ligger her, avklares det ganske klart i norsk miljøvernlovgivning.
Hvis staten skal påta seg forpliktelser ut over det som
følger av miljølovgivningen i forhold til selskap,
vil det være en sak for miljøvernmyndighetene.

 Når jeg ikke svarte på det
i første runde, var det fordi jeg visste at jeg
ville få en ny mulighet.

Bare for å kvittere helt
ut i forhold til miljø: Det er klart at det er viktig og
interessant også både
for staten som eier og for staten som sådan å få sortert
det ut slik at eventuelle kjøpere vet eksakt hvilken risiko
som ligger i Raufoss. Det skal jeg ta med meg.

Når det gjelder spørsmålet
om staten skal delta som en mulig aktør og bidragsyter
i et innovasjonsselskap, er det definitivt noe man må komme
tilbake til. Jeg vil si det slik at det kanskje ville være
naturlig å se disse tingene i sammenheng.

Hvis man får til en løsning
som er så god som jeg håper at den blir, nemlig
at vi kan fortsette virksomheten, men med nye, industrielle, trygge, gode
og kapitalsterke eiere, blir det behovet litt annerledes enn hvis
det ikke skulle skje.

Jeg vil også bare
for ordens skyld gjøre oppmerksom på at Oppland
fylke faktisk er blant de fylkene som har lavest arbeidsledighet,
og at vi selvfølgelig må se hele landet
i sammenheng før vi deler ut midler til innovasjonsselskap eller
såkornselskap.





                

