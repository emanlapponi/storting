  La meg i hvert fall slå helt definitivt fast
at det selvfølgelig er fastlegens ansvar å være tilgjengelig. Det
er jo det vedkommende er betalt for.

Men en liten presisering er nødvendig igjen
i forhold til det med at man aldri får kontakt - altså bare én av
tre. Det at én av tre ikke får kontakt ved første oppringing, betyr
at én av tre må ringe mer enn én gang.

Så til årsaken til at det er slik: Det er vel
antakeligvis med de fleste som det er med representanten Alvheim,
at man har opplevd å ringe til fastlegen og ikke fått svar på henvendelsen
i første omgang. Så kan det være flere årsaker til det. Jeg tror
det i liten grad skyldes skoleringen av dem som tar telefonen. Jeg
tror det skyldes, som det fremgår av undersøkelsen, at det ofte
er et større press på sentralbordet når det er et stort legefellesskap,
enn når det er individuelle leger, som ofte har en bedre sekretærbemanning.

Det er tydeligvis sammensatte årsaker som ligger
bak dette. Kommunene har anledning til å stille betingelser for dette
i de avtalene de inngår. Som jeg sa i mitt første svar, vil jeg
altså i Sentralt samarbeidsutvalg for fastlegeordningen, hvor både
Kommunenes Sentralforbund og Legeforeningen er med, ta opp dette
og se hva vi kan gjøre for å forbedre situasjonen. Vi kan ikke ha
det slik at en stor del av befolkningen oppfatter det som vanskelig
å komme i kontakt med sin fastlege, som er betalt for å være klar
til å ta imot disse telefonene.

