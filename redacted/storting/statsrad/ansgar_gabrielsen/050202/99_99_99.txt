  La oss være enige om at god telefontilgjengelighet
til fastlegen er viktig for innbyggerne. Bedret tilgjengelighet
til allmennlegetjenesten var også et sentralt mål for fastlegeordningen.
Det er de siste to-tre år gjennomført undersøkelser som viser at
innbyggernes telefontilgjengelighet til fastlegene er blitt bedre.
Men den er ikke god nok, og noen fastlegekontorer har dårlig tilgjengelighet.

Tilsynsmyndighetenes kartlegginger i 2002 og
i begynnelsen av 2003 viste at tilgjengeligheten til fastlegene varierer
rundt om i kommunene. Som en del av evalueringen av fastlegeordningen
ble det høsten 2003 foretatt en registrering av telefontilgjengeligheten
ved tilfeldig utvalgte fastlegekontorer. Undersøkelsen ble nylig
publisert i Tidsskrift for Den norske lægeforening. Jeg går ut fra
at det er denne undersøkelsen representanten Alvheim refererer til.
Henvendelsen ble sendt til 240 fastlegekontorer. Resultatene baserer
seg på 100 kontorer og viser at 66 pst. av anropene til legekontorene
ble besvart ved første anrop. Det innebærer at ett av tre anrop
ikke førte til kontakt med legekontoret umiddelbart.

Den samme undersøkelsen viste at gjennomsnittlig ventetid
på svar var 25 sekunder, og at fastlegekontorene i løpet av ett
år besvarte i gjennomsnitt sju anrop pr. innbygger på fastlegenes
lister. Sammenlignet med tidligere registreringer er telefontilgjengeligheten
bedret, samtidig som en har fått en meget sterk økning i pågangen.
Det er imidlertid stor variasjon mellom legekontorene.

I Statistisk sentralbyrås levekårspanel i 2003
er det også stilt spørsmål om hvordan innbyggerne er fornøyd med
telefontilgjengeligheten til fastlege. Undersøkelsen viser at 73
pst. er fornøyd. Kun 15 pst. gir klart uttrykk for misnøye. Innbyggere
med fastleger som arbeider alene, dvs. som ikke arbeider i gruppepraksis
opplever klart bedre telefontilgjengelighet enn innbyggere som har
fastlege ved større legesentre.

Jeg er enig med representanten i at dette ikke
er godt nok. Fortsatt må en tredjedel av innbyggerne som henvender
seg til sin fastlege, ringe mer enn én gang for å få kontakt. Det
er den enkelte kommune som har ansvaret for at allmennlegetjenesten
er tilstrekkelig for befolkningen. Kommunen skal bl.a. i samarbeid
med legene sikre god tilgjengelighet til tjenesten. Kommunen kan
stille krav til tilgjengelighet i de individuelle avtalene med fastlegene. Undersøkelsene
viser at det trolig er serviceinnstilling, interesse og holdninger
som er avgjørende for telefontilgjengeligheten.

Departementet har nylig ferdigstilt en rapport
om fastlegeordningen. Rapporten beskriver status etter to og et halvt
år. I denne blir også telefontilgjengeligheten belyst. Jeg vil snart
sende rapporten til kommunene. I følgerundskriv vil jeg spesielt
be kommunene sørge for en bedre tilgjengelighet der hvor denne ikke
viser seg å være tilfredsstillende. Jeg vil også ta initiativ til
å få drøftet mulige tiltak med Den norske lægeforening og Kommunenes Sentralforbund
i Sentralt samarbeidsutvalg for fastlegeordningen. Hvis senere undersøkelser
viser lite bedring på landsbasis, vil jeg måtte vurdere å stille
myndighetskrav.

 Jeg må først få uttrykke min store glede over
at så mange som 550 legestudenter denne våren gjør seg klare til
turnustjeneste. Etter seks års teoriutdanning og noe praksis skal
kandidatene ha tolv måneders praksis som turnuslege på sykehus og
deretter seks måneder i kommune. Etter bestått turnustjeneste vil
de så være kvalifisert til autorisasjon som lege.

Siden 1997 har antall turnusplasser økt fra
ca. 310 opp mot 750-800 pr. år. Økningen er i hovedsak en følge
av økt utdanningskapasitet i Norge, og at mange norske ungdommer
studerer medisin i utlandet. I tillegg er medisinkandidater fra
andre EØS-land og leger fra land utenfor EØS-området gitt mulighet
til å gjennomføre hele eller deler av turnustjenesten i Norge med
sikte på norsk autorisasjon.

En utfordring for dem som organiserer turnustjenesten, er
at det er langt flere som ønsker å begynne turnustjeneste i august
enn i februar. Dette har sammenheng med at det er flere universiteter
som avslutter studiet i vårsemesteret enn i høstsemesteret. Det
gjelder universitetene i Tromsø og i Trondheim, som uteksaminerer
bare én gang i året, dvs. i juni. Både helseforetakene, kommunene
og de fastlegene som i kontrakt med kommunene har forpliktet seg
til å motta og veilede nye turnuskandidater hvert halvår, må ha
forutsigbarhet og minst mulig variasjon fra halvår til halvår når
det gjelder antall turnusleger. Fra 2002 har departementet derfor
vært nødt til å innføre en ordning som tar hensyn til dette. Det
innebærer at enkelte kandidater som uteksamineres om sommeren, kan
bli nødt til å vente et halvt år før de får starte turnustjeneste. De
som eventuelt må vente, har førsterett til turnusplass etter et
halvt år.

De siste tre år har det vært bekymringer for
mulig mangel på plasser ved opptakene til turnustjenesten. Bekymringene
har vist seg å være ubegrunnet. Jeg må få presisere at hittil har
alle kandidater som har ønsket turnusplass i Norge, fått slik plass.
Ingen har måttet vente med å starte turnustjenesten. Som eksempel
kan jeg nevne at våren 2004 meldte godt over 500 medisinstudenter
interesse for turnustjeneste fra august 2004. Per 3. mai 2004 stod
148 kandidater på venteliste, men ved oppstart i august 2004 var
det ingen på venteliste. Ved neste turnusstart, i februar 2005,
er det altså over 100 plasser som ikke blir benyttet.

Jeg kan forsikre representanten om at departementet løpende
følger utviklingen i turnustjenesten. Det avgjørende for meg er
forutsigbarhet for helseforetak, for kommuner og for fastlegene
som veiledere. Sosial- og helsedirektoratet og Statens autorisasjonskontor
for helsepersonell har etablert rutiner for å sikre at utkantområdene ikke
blir skadelidende når frafallet blir for stort. For Finnmark og
Sogn og Fjordane er det innført ordninger som innebærer at de studentene
som før trekningsrunden velger turnustjeneste i disse fylkene, er
garantert å unngå enhver ventetid på turnusplass.

  Som representanten Nesvik påpeker, er legemidlet
Vioxx trukket tilbake fra markedet. Det skjedde den 30. september
i fjor. Begrunnelsen var økt risiko for hjerte- og karsykdommer. Statens
legemiddelverk har gått ut med anbefalinger om bruk av alternative
legemidler med tilsvarende effekt til behandling av den aktuelle
pasientgruppen. De fleste av disse legemidlene er forhåndsgodkjent
for refusjon gjennom blåreseptordningen.

Ifølge Legemiddelverket vil pasienter som har
brukt Vioxx, og som har hatt tilfredsstillende effekt av dette smertestillende
legemidlet, normalt være en annen pasientgruppe enn de som er aktuelle
for behandling med legemidlet Enbrel. Det vil imidlertid kunne være
tilfeller der pasienter som har gått på Vioxx, har kommet inn i
en fase med forverring av sykdommen som har gjort dem aktuelle for
å bruke Enbrel. Behandling med TNF-hemmere, herunder Enbrel, bør
startes opp av spesialister, og pasientene må følges opp nøye. Legemidlet
må brukes med varsomhet på grunn av fare for alvorlige bivirkninger.

Rikstrygdeverket mottok ca. 100 000 søknader
om individuell refusjon over blåreseptordningen i 2004, en økning
på 15 pst. fra 2003. Den individuelle refusjonsordningen har over
tid utviklet seg til å bli en relativt omfattende ordning, noe som
i enkelte perioder har gitt uakseptabelt lange behandlingstider
for nye søknader. Rikstrygdeverket har imidlertid innført tiltak
for å redusere saksbehandlingstiden, og den ble som følge av dette
redusert med 35 pst. fra august til desember i fjor. Gjennomsnittlig
saksbehandlingstid for individuelle søknader var, ifølge Rikstrygdeverket,
på 3,6 uker i desember 2004.

Rikstrygdeverket har informert departementet
om at saksbehandlingstiden for behandling av søknader om bruk av
Enbrel vil variere etter hvilken diagnose pasienten har. For leddgikt
vil sakene normalt avgjøres av legemiddelkontorene og ha relativt
kort saksbehandlingstid. For andre diagnoser vil det være nødvendig
at medisinsk ekspertise vurderer saken, og saksbehandlingstiden
vil derfor være lengre.

I budsjettet for 2005 ble det bevilget ekstra
midler til Rikstrygdeverket for å styrke arbeidet med individuelle søknader.
Jeg har nylig i et møte med Rikstrygdeverket fått forsikring om
at saksbehandlingstiden fremdeles er på vei ned. Ifølge Rikstrygdeverket
vil det videre være slik at barn og alvorlig syke prioriteres.

Jeg kan utover dette ikke kommentere den konkrete enkeltsaken
representanten Nesvik viser til i sitt spørsmål.

