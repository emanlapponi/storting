  Nærings- og handelsdepartementet
gjennomfører årlig et stort antall innkjøp. Alle
anskaffelser skjer i henhold til lover og forskrifter og departementets
interne retningslinjer. Det fremgår bl.a. av retningslinjene
at alle anskaffelser over 100 000 kr
eks. mva blir registrert i en egen anskaffelsesprotokoll.
Av protokollen fremgår bl.a. hvordan anskaffelsen gjennomføres,
og hjemmelen for de valg som er foretatt. I tillegg til løpende
oppdatering av interne retningslinjer gjennomfører departementet
bl.a. interne faglige seminarer der hensikten er å øke
kompetansen til alle som deltar i anskaffelsesprosessene.
Det legges selvsagt stor vekt på å følge
anskaffelsesregelverket, også fordi departementet
er fagansvarlig departement på anskaffelsesområdet.
Det er mitt inntrykk at kompetansen på anskaffelser er
god i departementet, og at regelverket
etterleves.

Når det gjelder de to sakene som representanten
Hedstrøm viser til, har jeg følgende kommentarer:

Tildeling av konsulentoppdraget til Cap Gemini
Ernst 

&

 Young høsten 2003 i forbindelse med organiseringen av
virkemiddelapparatet ble ikke foretatt av Nærings-
og handelsdepartementet. Umiddelbart etter omtalen i media
ble departementet orientert om anskaffelsen. I brev av 24. oktober
2003 til styringsgruppen som stod for anskaffelsen, påtalte
departementet at forskriften om offentlige anskaffelser ikke
var overholdt, og la til grunn at fremtidige anskaffelsesprosesser
skulle gjennomføres i henhold til forskriftens bestemmelser.

Når det gjelder den andre
saken representanten Hedstrøm tar opp, engasjementet av
ABG Sundal Collier som finansielle rådgivere for Nærings-
og handelsdepartementet i forbindelse med BaneTele AS, har jeg foretatt en
gjennomgang av saken og konkludert med at det unntaket som er gjort,
ligger innenfor gjeldende regelverk.

