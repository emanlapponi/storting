 Jeg er veldig enig i representantens generelle
tilnærming til problemet, men jeg synes nok kanskje at
det var litt unødig å insinuere i spørsmålet
at det antas at departementet ved en rekke tilfeller har brutt anbudsregelverket.
Det kan jeg altså ikke se har skjedd.

Det som er det viktige, er at man får
konkurranse når det offentlige
skal gjøre innkjøp. Det er hele ideen
bak dette regelverket og opprettingen
av KOFA-organet, som administrativt er underlagt Nærings-
og handelsdepartementet. De som leser aviser, vil i hvert fall ha
sett at jeg ikke har tatt med silkehansker på verken
kommuner, fylker eller statlige etater som ikke
har fulgt dette regelverket.

Jeg er selvfølgelig fullstendig klar
over at departementet selv sitter midt i glasshuset og har et ekstra
ansvar for å følge regelverket. Det er ingen tvil
om at offentlig sektor har mye å hente på å bedre
innkjøpsrutinene. Da er minstekravet at ting legges ut
på anbud.

