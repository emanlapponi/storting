  Først og fremst vil jeg understreke
at jeg ikke har grepet inn og overstyrt beslutningen om
lokalisering av det nevrokirurgiske tilbudet i Helse Vest. Dette
er en beslutning som ligger til det regionale
helseforetaket, og vedtaket er gjort i tråd med den eierskapsreformen
regjeringen Stoltenberg innførte.

Nevrokirurgi er et meget spesialisert medisinsk
fagområde, der det trengs både et stabilt
og tilstrekkelig stort pasientgrunnlag og forutsigbarhet. For å sikre
det nødvendige faglige grunnlaget kan samarbeid mellom
to enheter være ønskelig. Dersom representanten
Frøiland går inn og leser det vedtaket
som styret for Helse Vest fattet i mars, er dette basert på to
grunnprinsipper. For det første at det skal være
et gjensidig forpliktende faglig samarbeid innen nevrokirurgi mellom
Stavanger og Bergen, bygd nettopp på forutsigbarhet
og kontinuitet. For det andre at den ordningen som nå gjennomføres,
innebærer at virksomheten skal dokumenteres grundig, og
at resultatene skal evalueres om ett år.

Jeg er klar over at det forelå en
faglig tilråding om å samle de aktuelle hjerneoperasjonene,
planlagte operasjoner for hjernesvulster, ett sted i Helse Vest,
nemlig i Bergen. Jeg fikk en rekke henvendelser i forkant av det
aktuelle styremøtet. Jeg valgte da å møte
bl.a. stortingsrepresentanter fra Rogaland for å høre
nærmere om saken, slik de så den. Dette er en
praksis jeg føler meg rimelig trygg på at også tidligere
statsråder kjenner seg igjen i. Selv om beslutninger tas
av helseforetakene, er det viktig at vi som ansvarlige politikere
er lydhøre for hvilke reaksjoner
dette avstedkommer i samfunnet for øvrig, og at de formidles til
det aktuelle styret.

Det var imidlertid Helse Vest sitt styre som
endret noen av premissene og så fattet
et vedtak som sterkere forplikter til gjensidig samarbeid mellom
Stavanger og Bergen.

La meg avslutningsvis gjenta det jeg sa i mitt
svar om samme sak til representanten Meltveit Kleppa – dagen etter
det aktuelle styremøtet:

«De
grepene som styret for Helse Vest her gjør, er, så langt
jeg kan se, i hovedsak ledd i en funksjonsfordeling med klare kvalitative
mål, og det er viktig å sette strek under «kvalitative
mål», knyttet til behandling av hjernesvulster.
Denne type tilpassing av oppgavene i regionene innen
et fagfelt er basert på medisinsk-faglige vurderinger og
er etter min oppfatning innenfor det handlingsrom
som RHF-styrene skal ha og må ha, og i tråd med
det ansvaret som vi har gitt styret.»

Denne vurderingen står jeg fortsatt inne
for.

