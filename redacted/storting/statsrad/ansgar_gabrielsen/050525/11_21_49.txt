  De regionale
helseforetakenes ivaretakelse av sitt sørge for-ansvar innebærer
kjøp av tjenester fra ulike private tilbydere. Det er selvfølgelig
forutsatt at dette skal skje i samsvar med gjeldende regelverk for
offentlige anskaffelser. Ved gjentatte anledninger – og
senest i avholdte foretaksmøter med regionale
helseforetak i januar i år – har departementet
understreket viktigheten av at regionale
helseforetak praktiserer ryddig og riktig håndtering av
ulike private tjenesteytere. Her blir det samtidig presisert og
repetert at helseforetakenes aktiviteter skal skje i samsvar med
lovkrav og øvrige myndighetskrav. Dette gjelder selvsagt også på innkjøpsområdet.

I forbindelse med konkrete anbudsutlysninger
har regionale helseforetak frihetsgrader
til å avgjøre hvilke vurderingskriterier som det
er mest hensiktsmessig å legge til grunn for kjøp
av tjenester fra private tilbydere. Her kan det være forskjellig
syn blant ulike aktører på hvilke vurderingskriterier
som burde vært lagt til grunn, og hvordan disse skal tillegges
vekt. Konkrete kriterier og krav vil kunne avvike i ulike utlysninger.

Jeg forutsetter imidlertid at nødvendige
krav til kvalitet og forsvarlighet blir ivaretatt i de avtaler som
blir inngått. Når det gjelder mulige kriterier
som epikrisetid, vil jeg eksempelvis vise til at Helse
Nord ikke la inn dette som spesifikt kriterium i konkurransegrunnlaget
ved sitt kjøp av tjenester fra private sykehus
i 2004. Epikrisetid var imidlertid et av mange elementer det ble
spurt om i forhandlingene med private tilbydere for å vurdere kvaliteten
på tjenesten. Leverandør ble valgt på bakgrunn
av en helhetsvurdering, hvor kvalitetsaspektet både
var et uttrykt kriterium og hadde betydning for valg av tilbyder.

Som jeg tidligere har orientert Stortinget
om, har jeg som helse- og omsorgsminister skjerpet inn at foretakenes innkjøp
skal skje i samsvar med gjeldende regelverk for offentlige anskaffelser.
Som eier av regionale helseforetak
vil selvfølgelig departementet fortsatt ha oppmerksomhet
på at dette følges opp av helseforetakene.

I tillegg kan jeg si at jeg har hatt møte
med den organisasjonen som representanten nevner i sitt spørsmål,
nemlig Privatsykehusenes fellesorganisasjon, som også overfor
meg har påpekt en del av disse tingene i forkant av de foretaksmøtene
jeg hadde i januar. Det har jeg naturlig nok og selvfølgelig
tatt opp med foretakene, for å få en så god
anbudsprosess som mulig og i tråd med det regelverket
som gjelder for offentlige anskaffelser, som jeg for øvrig
utferdiget mens jeg var næringsminister.

