 SND har hatt større tap på alle sine
utlånsordninger de to siste årene enn tidligere.
De aktuelle risikolånene er i hovedsak tatt opp i årene etter
1992, og lavrisikolånene etter l982. Tapene har
bl.a. sammenheng med konjunkturene i norsk økonomi og skyldes
særlig tapene innen fiskerinæringen.
I nysalderingen av 2003-budsjettet ble det gitt en bevilgning til dekning
av konstaterte og fremtidige tap på risikolåneordningene
samt til styrking av egenkapitalen tilknyttet lavrisikoordningen.
Styrkingen er et første skritt for å bygge
opp tapsfondene og egenkapitalen i Innovasjon Norge over
en fireårsperiode.

På bakgrunn av tapssituasjonen nedsatte
Nærings- og handelsdepartementet høsten 2003 en
arbeidsgruppe bestående av representanter fra berørte
departementer for å gjennomgå SNDs låneordninger
og rutiner for utlån. Et resultat av denne gjennomgangen
er et forslag til nytt tapsavsetningssystem for Innovasjon Norges
risikolåneordninger som kan bidra til bedre risikostyring
i fremtiden. I forbindelse med etableringen av Innovasjon Norge fra
1. januar 2004 ble det samtidig foretatt en «due
diligence» av SND.

Innovasjon Norge har videre gjennomgått
rutinene for lån og tilskudd og fastsatte nylig en overordnet
kredittpolicy for 2004. Denne innebærer
en innstramming i forhold til tidligere. Den nye låne-
og tilskuddspolicyen er et av flere tiltak som er iverksatt
for å redusere risikoeksponeringen. De andre
tiltakene retter seg bl.a. mot kompetanseheving, risikostyring og
misligholds- og tapsoppfølging.

Når det gjelder muligheten for bedriftseiere
til å ta ut utbytte i bedriftene dersom låneforpliktelsene ikke
er overholdt, opptrer Innovasjon Norge som en ordinær
kreditor innenfor aksjelovens bestemmelser om
utdeling av utbytte. Bestemmelsene innebærer
bl.a. at utbytte ikke i noe tilfelle kan utdeles utover
hva som finnes forsvarlig i henhold til forsiktig og god regnskapsskikk.
Tap som er inntruffet på balansedagen, eller
som må forventes å ville inntreffe, skal det være
tatt hensyn til. Selskaper som ikke er i stand til å ivareta sine
låneforpliktelser, skulle således på generell
basis heller ikke være i stand til å betale
ut utbytte.

Alle lån Innovasjon Norge
etablerer, har et sett standardvilkår. I spesielle og enkeltstående
tilfeller avtales også andre typer
særvilkår som kan innebære både
omfattende rapporteringsplikt og begrensninger, herunder også begrensninger
i muligheten til å beslutte utdeling av utbytte. Det vurderes ikke
hensiktsmessig å be Innovasjon Norge på generell
basis å begrense mulighetene til utdeling av utbytte i
de selskaper som Innovasjon Norge har etablert
låneforhold til.

 Jeg kan ikke helt se noe dokumentasjon
knyttet til at det skulle ha vært tatt ut utbytte urettmessig
i bedrifter hvor det foreligger mislighold av
lån. Det fremgår heller ikke av den
artikkelen i Nationen som det henvises til i spørsmålet.

Som jeg redegjorde for, er det slik at hvis
man misligholder lån, er det presumptivt fordi man ikke
kan betale. Da fremgår det av aksjeloven og av alminnelige
regler for revisjon at det heller ikke foreligger
den opsjon at man kan ta ut utbytte.

For øvrig vil jeg si at disse lånene
er gamle, det er faktisk opp til 20 år gamle låneengasjement,
og at det særlig i fiskeribransjen, hvor dette har foregått,
har vært tøft de siste to årene. Jeg
har ikke fått meg forelagt noen enkeltsaker
som skulle tyde på at det er behov for spesielle «early
warning»-systemer utover det vi har når det gjelder
det å ta utbytte fra selskap som har lån fra Innovasjon Norge.

 Både på generelt grunnlag
og med erfaring fra næringslivet må jeg si at
i det øyeblikk man misligholder lån
og det fremgår av regnskapet at man samtidig, i samme regnskap,
utbetaler utbytte, er det etter mitt skjønn en
mismatch som ikke fortjener godkjentstempel fra verken
Per eller Pål.

På bakgrunn av det representanten
tar opp, er det naturlig for meg å ta en runde med SND
for å få en gjennomgang av dette. Og det er klart
at i det øyeblikk det kan dokumenteres, vil det
altså ikke være i overensstemmelse med
de regler som gjelder både i aksjeloven og i forhold
til god regnskapsskikk, som jeg sa i mitt første svar.
Så det vil jeg ta meget alvorlig.





                

