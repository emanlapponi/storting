  La meg først presisere en ting i
forhold til selve spørsmålet, der det står
at ifølge «protokollen fra foretaksmøtet
i Helse Sør 27. januar vedtok flertallet å nå økonomisk
balanse»: Det er ikke noe flertall og mindretall
i foretaksmøtet. Der er det bare én
stemme, og det er min egen. Så det er heller ikke
noe mindretall som ikke kan akseptere krav, osv. Det er
en protokolltilførsel fra de ansatte som er bakgrunnen for
dette.

La meg si innledningsvis at det hele
tiden – fra første dag – har
vært nærmest en selvfølge og en forutsetning
at landets helseforetak skal drives i balanse. Man skal drive for
de midler som Stortinget vedtar skal stilles til disposisjon. Hvis
noe annet skjer, følger det av det at Riksrevisjonen, og
i siste instans kontrollkomiteen, som presidenten jo er vel kjent
med, vil ha synspunkter på dette. Det betyr også at
jeg har forholdt meg til det stortingsvedtaket som ble fattet i
forbindelse med årets budsjett, og som så vidt jeg
husker, var enstemmig, hvor det ble sagt at de regionale
helseforetak skulle drives i balanse ved utgangen
av dette året. For Helse Sør ble det en to års
overgangsperiode, i og med at det der var estimert et mye større
underskudd. Det var den gang estimert til 900 mill. kr. Nå ser det
kanskje ut til å bli enda mindre, og jeg har
delt dette på to år, hvor vi tar litt mindre
enn halvdelen det første året, slik
at man får dobbel effekt neste år, og da forutsetter
jeg at en er ferdig.

Når det gjelder konsekvenser av budsjettvedtaket,
og konsekvenser av det forhold at Stortinget har bevilget 65 milliarder
kr, føler jeg meg veldig overbevist om at vi også i
2005 skal ha verdens beste helsevesen, ved å fordele
de 65 milliarder kr på en fornuftig måte. Det
er ingenting som tyder på at ikke det også vil være
tilfellet i Helse Sør, selv om det der er en større
omstillingsutfordring, og når man med åpne øyne
har pådratt seg underskudd, vil det etter mitt
skjønn virke demoraliserende hvis en skulle sette inn ekstraordinære
tiltak overfor en region i forhold til de andre. En må ta
hensyn til hele landet. Det var premissene i det jeg la
frem for Stortinget, og som Stortinget faktisk enstemmig har sluttet
seg til. Selv med disse omstillingene vil dette ikke på noen måte
gå ut over forsvarligheten i det tilbudet som vi skal fremskaffe
slik det fremkommer i spesialisthelsetjenesteloven – det
er jeg aldri i tvil om.

