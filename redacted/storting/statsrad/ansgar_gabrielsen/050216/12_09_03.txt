  På Stortingets initiativ
la jeg i statsbudsjettet for 2005 frem et forslag til ny strategi
for lokalsykehusene. Denne fikk bred tilslutning i Stortinget – også fra
Arbeiderpartiets representanter. I denne strategien legges det opp
til at lokalsykehusene i større grad skal innrette seg
på behovene i de store sykdomsgruppene og på behovene
til dem som i dag har tjenester med lav kapasitet, som f.eks. syke
eldre og psykisk syke, for å nevne to grupper.
Skal vi klare å ruste opp tjenestene til disse gruppene,
må vi være villige til å omstille
aktiviteten ved våre sykehus, og vi må satse på helhetlige
behandlingskjeder mellom primær- og spesialisthelsetjenesten.

Funksjonsfordeling mellom sykehusene
gjør det mulig å heve kvaliteten på tjenestene
ved å øke pasientgrunnlaget og å etablere
en mer avansert behandling, særlig innen kirurgiske
fagområder. I tillegg bidrar det til å frigjøre
ressurser for å bygge opp de tjenestene som sterkt trenger dette.
En satsing på lokalsykehus
i et samlet opplegg for spesialisthelsetjenesten betyr ikke
at alle etablerte strukturer skal opprettholdes i detalj.
Det må være aksept for fleksibilitet
i valg av løsninger, bl.a. for hvilke oppgaver som legges
til det enkelte lokalsykehus, og det må være aksept
for omstillinger.

Det ligger i hvert fall ikke til
rette for, så langt jeg vet og kan se, at noen
av våre lokalsykehus
i realiteten blir lagt ned, men noen vil få et
mulig annet innhold i fremtiden.

