  Fugleinfluensaen har pågått
i Sørøst-Asia det siste året. Det er
en fuglesykdom som i sjeldne tilfeller rammer mennesker. Det er ikke
med sikkerhet påvist smitte mellom mennesker,
men dersom dette skulle skje, kan man få en pandemisituasjon.

Norge har siden 2002 hatt Nasjonal
beredskapsplan for pandemisk influensa. Det er oppnevnt en pandemikomite, som
ledes av Sosial- og helsedirektoratet med Nasjonalt folkehelseinstitutt
som sekretariat. Norge ligger i forkant av de andre
landene med hensyn til beredskapforberedelser.

Vaksine vil være det beste
forebyggende tiltak i en influensapandemi. Det antas at det vil
ta minst tre til seks måneder etter første
utbrudd blant mennesker før en virksom vaksine kan være
tilgjengelig. I første fase av en eventuell
pandemi må man derfor basere seg på antivirale legemidler
som kan brukes både til behandling og til forebygging.

Våren 2004 bevilget Stortinget 29
mill. kr til tiltak mot influensapandemi:

26 mill. kr til et beredskapslager
på 200 000 kurer av antivirale legemidler, som Tamiflu.

3 mill. kr til årlig premie for en garanti om levering
av 2 millioner doser influensavaksine

Regjeringen utvidet høsten 2004 leveringsgarantien for
vaksine til å omfatte hele befolkningen og vedtok at
bevilgningen til helse- og sosialberedskap i statsbudsjettet for
2005 kan overskrides med inntil 4,35 mill. kr. Nasjonalt
folkehelseinstitutt har på statens vegne inngått
en slik avtale om leveringsgaranti for vaksine.

Nasjonalt kunnskapssenter har utredet bruken
av legemidlet Tamiflu i en pandemisk influensa og konkluderer i sin
rapport i januar 2005 med at nasjonal beredskap
bør basere seg på forhåndslagring av
nettopp dette legemidlet. Sosial- og helsedirektoratet
vurderer nå denne utredningen, og departementet avventer
råd fra direktoratet om en utvidelse av lageret av Tamiflu
og størrelsen på dette. Departementet følger
selvfølgelig situasjonen nøye og vil
løpende vurdere behovet for ytterligere tiltak.

