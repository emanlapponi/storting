 Et internasjonalt konkurransedyktig næringsliv
er nødvendig for å trygge verdiskapingen i Norge.
Internasjonal konkurranse skjerper bedriftene
og gjør norsk økonomi mer effektiv. Globaliseringen
gir muligheter til å organisere produksjon
og logistikk på nye måter. Norske bedrifter
kan utnytte disse mulighetene for å sikre fremtidig lønnsomhet,
bl.a. ved å flytte arbeidsintensiv produksjon
til land med lavere lønnsnivå. Innen
skipsbygging ser vi f.eks. at skrogbyggingen nå i hovedsak – ja
nesten utelukkende – skjer utenlands, mens utrustningen
av skipene skjer i Norge. Samtidig har vi en relativt høy
andel av verdens produksjon av skipsutstyr.
Gjennom å legge deler av produksjonen til andre
land kan høyteknologisk og kunnskapsintensiv produksjon
bevares og utvikles i Norge. Denne formen for internasjonal arbeidsdeling
har fått økende betydning. Regjeringen legger
stor vekt på å skape gode og stabile
rammevilkår, slik at skattenivået og rente- og valutaforhold
gjør Norge til et attraktivt
land å drive næringsvirksomhet i for både
norske og utenlandske bedrifter.

I slutten av mars vil Regjeringen legge frem
en sak for Stortinget om de direkte, næringsrettede virkemidlene. Her
vil det bli fokusert på innovasjon og nyskaping og internasjonalisering
av næringslivet. Virkemidlene skal som et ledd i dette
bidra til bl.a. økt eksport, investeringer og ekspansjon
i internasjonale markeder, økt forskningssamarbeid
og teknologioverføring. Arbeidet innenfor
internasjonalisering er svært bredt og involverer mange
aktører.

Noen offentlige virkemidler er opprettet
for å fremme næringssamarbeidet mellom Norge
og andre land. Slike virkemidler bør fortsatt være
et element i arbeidet for internasjonalisering av norsk næringsliv
og oppbygging av næringslivet i utvalgte land. Jeg vil
i gjennomgangen av virkemiddelapparatet legge til grunn at det skal være
et samspill mellom aktivitet i Norge og den
virksomheten som etableres i andre land. Det er etter
mitt skjønn ikke en offentlig oppgave å bidra
til utflytting av bedrifter fra Norge. Det er ikke akseptabelt
at statlige midler stimulerer til nedleggelse av lønnsomme
arbeidsplasser i Norge og svekker konkurransesituasjonen
for dem som velger å bli igjen og satse videre i Norge.
Det innebærer at statlige virkemidler ikke
vil bli benyttet til ensidig utflagging av arbeidsplasser. Helt
konkret har jeg varslet at SIVAs engasjement i næringsparker
i Baltikum skal avvikles.

 For det første er det, som
representanten sier, slik at vi står overfor en situasjon
der vi må forvente at ledigheten fremdeles kan øke. Vi
er inne i en internasjonal nedgangskonjunktur, og det rammer også norsk
næringsliv.

De ordningene som vi har hatt knyttet til utenlandsetableringer,
ble etablert tidlig eller midt på 1990-tallet – det er
to ordninger. Den ene, i forhold til SIVA, er nevnt. Den andre
er et Øst-Europa-fond på 120 mill. kr som investerer i
enkeltbedrifter.

Som sagt: Jeg ønsker å avvikle
disse ordningene, i det minste i de land som nå er
søkerland til EU, ikke minst i forhold til den
konkurransevridningen dette innebærer. Når det
gjelder hvilke betingelser man for øvrig skal stille for å bistå norsk
næringsliv her hjemme, må man etter mitt
skjønn følge de alminnelige prinsipper som vi
har lagt til grunn, men vi kommer ikke til å bidra
til utflytting av arbeidsplasser i noen sammenheng.

 Det vil bli gjort i formuleringer og vendinger
som det ikke vil være mulig å misforstå.

Bare en liten korrigering: Det er
en proposisjon vi legger frem, for at Stortinget raskt skal kunne
ta stilling til disse tingene, og for at vi skal kunne implementere
veldig fort de hovedgrepene som vi ønsker å gjøre.
Gjennom budsjettet til høsten tar vi – holdt jeg
på å si – detaljene. Stortinget får
da anledning til å respondere på hovedgrepene,
og hovedgrepet knyttet til dette vil være avvikling
av direkte støtte for å flytte arbeidsplasser
ut av landet. Men fremdeles vil det selvfølgelig være
slik at en del bedrifter vil finne det formålstjenlig å legge
deler av sin produksjon til andre
land. Det må vi bare erkjenne er en del av bildet.
Det som er viktig, er å sørge for at hovedkontor,
utvikling, markedsavdeling og slike ting kan forbli i Norge, og
at vi ikke bidrar til å flagge ut hele virksomheten.
Men ikke minst: Dette med konkurransevridning er meget
viktig, og at vi først og fremst bistår dem som
velger å etablere seg og drive virksomhet i Norge.





                

 Ved opprettelsen av investeringsselskapet Argentum
Fondsinvesteringer AS ble det lagt vekt på følgende
målsettinger:

å styrke norsk næringslivs
konkurranseevne og fremtidige verdiskaping

å utløse nye muligheter innen
bransjer og næringsklynger hvor Norge
allerede står sterkt

å mobilisere privat kapital til investeringer i
nyskapende og forskningsbasert næringsliv

å bygge verdifulle nettverk mellom
eiere, forvaltere, FoU-miljøer og virksomheter

I innstillingen om organiseringen av investeringsselskapet
sluttet flertallet i komiteen seg til at Argentum

«skal
opptre som ein profesjonell eigar som på kommersielt grunnlag
skal spele ei sentral rolle i utviklinga av dei mest aktuelle
områda for etablering av investeringsfonda».

Avkastningskravet til Argentum er satt til
risikofri rente pluss 10 prosentpoeng. Dette kravet ble satt ut
fra en sammenligning med kommersielle investorer. Avkastningskravet
reflekterer at Argentum skal gå inn i fond som investerer
i selskap med høy risiko. Et suksessprosjekt må ha
en slik økonomi at det kan dekke tap på andre
prosjekter og bidra til tilfredsstillende avkastning på hele
porteføljen, risikoen tatt i betraktning.

Gjennom det kommersielle avkastningskravet
og kompetent ledelse skaper Argentum troverdighet i markedet. Dette
kan i seg selv gjøre investorene villige til å investere
mer i de fondene som Argentum går inn i.

Kompetansen i selskapet og de kommersielle
betingelsene har i tillegg betydning for selskapets evne
til å bidra til å etablere gode
forvaltermiljøer i Norge. Dette var et hovedpoeng i St.meld.
nr. 38 for 2000-2001, Om organisering av investeringsselskap, der
det ble påpekt at

«den
mest begrensende faktoren i egenkapitalmarkedene ikke
er prosjekt- eller kapitaltilgang, men tilgangen på gode
forvaltermiljøer».

Kapitaltilgangen til risikoprosjekter er nå mindre
enn den var på det tidspunktet meldingen ble lagt frem,
men tilgangen på gode forvaltermiljøer
er fremdeles en begrensende faktor. Argentum jobber aktivt for å bygge kompetanse
i miljøene for på den måten å gjøre
dem mer attraktive for både innenlandske
og utenlandske investorer. Å bygge slik kompetanse
blant forvaltermiljøene vil nødvendigvis ta noe
tid.

Argentum har så langt gjort investeringer
i tre venturefond, Energivekst, Northzone IV og Teknoinvest VIII, på til
sammen ca. 680 mill. kr. Disse fondene har følgende
satsingsområder: energi, IKT og helse, medisin og bioteknologi.
Dette er innenfor de utpekte investeringsområdene
for Argentum. Selskapet har som mål å investere for
ca. 1 milliard kr i 2003, herunder i ett marint
fond. På denne bakgrunn mener jeg Argentum er
på vei til å oppfylle de målene som er
satt for selskapet av Stortinget.

 Det jeg sier, er at jeg er tilfreds med den
gjennomføringen som Argentum Fondsinvesteringer AS har
gjort, gitt de premissene som ble lagt av Stortinget.

Så langt jeg kan se, har man holdt
seg til alle de beskrankninger som der ble satt. Hvorvidt
de beskrankningene som ble satt, også skal være
de som skal gjelde fremover, må vi eventuelt
vurdere, for det er klart at tidene forandrer
seg, både opp og ned. Muligheten for tilgang på kapital – og
for så vidt også risiko – endres
over tid, og det betyr at man selvfølgelig kan sette andre
krav til avkastning enn dem som ble satt. Det er en vurdering man
eventuelt må gjøre.

 I den proposisjonen som vi skal fremme for
Stortinget når det gjelder hele virkemiddelapparatet,
vil også Argentum bli omtalt.

Jeg oppfatter representanten, som også er
leder av næringskomiteen, dit hen at han ønsker
en vurdering av hvorvidt det avkastningskravet som ble satt, er
det avkastningskravet som bør gjelde fremover. Jeg skal
innenfor den tidsrammen som nå foreligger,
definitivt foreta en slik vurdering og melde tilbake i den saken
som kommer til Stortinget, slik at komiteen
kan vurdere det når Stortinget på nytt skal veie
dagens situasjon opp mot det som var datidens, og foreta
de vurderingene som de måtte finne formålstjenlige.

