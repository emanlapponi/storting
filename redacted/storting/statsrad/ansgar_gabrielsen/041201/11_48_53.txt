 Jeg har i forslaget til statsbudsjett
for 2005, som nå er til behandling i Stortinget, gitt en
orientering om at det pågår et utredningsarbeid
for bedre koordinering av
spesialisthelsetjenesten i hovedstadsområdet, og at departementet
tar sikte på å legge frem sine vurderinger
av disse spørsmålene i forbindelse med revidert
nasjonalbudsjett våren 2005.

Utredningen om samordning
av sykehusene i hovedstadsområdet er i tråd
med den prosessen som er skissert i forslaget til statsbudsjett,
sendt på høring til ulike interessentgrupper,
og fristen for å avgi skriftlige høringsuttalelser
er satt til i dag, 1. desember. Det har også vært
avholdt fire høringsmøter med ulike
aktører.

Utredningen skisserer flere mulige løsninger
for organisering av sykehusene i hovedstadsområdet.
Et av alternativene som representanten Bjarne Håkon Hanssen
spør om, er en sammenslåing av de to regionale
helseforetakene Helse Sør og Helse Øst. Gjennom høringsmøtene
og i de skriftlige innspillene som er kommet til nå, er
det fra flere av høringsinstansene gitt uttrykk for at
dette er en god løsning, mens andre ser betenkeligheter
med en slik region for Sørøstlandet.

Min endelige vurdering av hvordan dette best
kan ivaretas fremover, og om dette kan innebære
endringer i regiongrenser, vil jeg altså komme tilbake
til når saken legges frem for Stortinget i revidert til
orientering. Dette innebærer at dagens avtalebaserte samarbeidsmodell mellom
Helse Sør og Helse Øst vil bli videreført i en eller
annen form.

Samtidig vil jeg, i større grad enn
det som har vært gjort til nå, ta i bruk styringsvirkemidler
jeg har som eier av de regionale
helseforetakene, for å løse de samordningsproblemene
som har oppstått i hovedstadsområdet, men som
også ses i andre regionale
helseforetak.

Det fremstår for meg som tilstrekkelig
dokumentert at den modellen som ble valgt for organisering av Helse-Norge,
har noen svakheter på viktige områder.
Samordningen må bli bedre enn det den har vært
til nå, slik at de samlede ressursene utnyttes bedre, og
at vi for fremtiden unngår dobbeltinvesteringer i bygninger,
kostbart medisinsk utstyr, teknisk utstyr, IKT-løsninger
osv. Jeg vil i foretaksmøtet i begynnelsen av januar komme
med klare eierkrav til på hvilke områder
dette skal skje. Alle de nye tiltakene har det til felles
at de setter pasientene i sentrum – hvor selvfølgelig
det enn kan høres ut. Det å ta ut synergier er
et mål for å bedre helsetjenesten
for den enkelte pasient og selvfølgelig ikke
et mål i seg selv.

