  Høyre, Fremskrittspartiet, Kristelig
Folkeparti og Venstre er enige om en helhetlig
avtale om statsbudsjettet for 2005. Denne avtalen innebærer
at ISF-andelen økes fra 40 til 60 pst. fra 1. januar 2005.
Regjeringen er bedt om å komme tilbake med en vurdering
av og forslag til tiltak som sikrer kostnadskontroll
i forbindelse med revidert nasjonalbudsjett 2005, jf. Hagen-utvalgets
innstilling, og som bl.a. også sikrer intensjonen
i psykiatrisatsingen. I den forbindelse skal Stortinget også orienteres
om utviklingen i sykehusøkonomien.

Økningen i ISF-andelen fra 40 til 60 pst. reduserer den økonomiske
risikoen for regionale helseforetak
ved økt aktivitet. Basisbevilgningen til de regionale
helseforetakene er imidlertid også bestemmende
for hvor stor aktiviteten skal bli, fordi kostnadskontrollen i ordningen forutsettes
ivaretatt ved at ISF-satsen i gjennomsnitt ikke dekker
marginalkostnaden. Dermed har de regionale
helseforetakene ansvar for å sikre at basisbevilgningen ikke overskrides,
slik at det oppstår driftsunderskudd.

Regjeringens forslag til budsjett
for 2005 legger til rette for at aktiviteten i sykehusene
kan videreføres på omtrent samme nivå som
i 2004. Denne aktivitetsmålsettingen er jo i utgangspunktet ikke
endret gjennom budsjettavtalen, og departementet har heller ikke
gitt nye styringssignaler knyttet til aktiviteten i helseforetakene
i 2005, utover det som er formidlet i St.prp. nr. 1 for neste år.

Jeg arbeider nå med bestillingsdokumentet
til de regionale helseforetakene på bakgrunn
av St.prp. nr. 1, tilhørende innstilling fra sosialkomiteen
og de vedtak som vil bli fattet ved behandling av denne innstillingen
her i plenum neste uke. Dette bestillingsdokumentet vil bli sendt
ut i første uke i januar og vil naturlig nok
reflektere de vedtak som følger av avtalen mellom
Fremskrittspartiet og regjeringspartiene
i Stortinget.

