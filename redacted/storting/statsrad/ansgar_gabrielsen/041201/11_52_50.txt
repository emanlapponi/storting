 For å ta det siste først:
Stortinget har gjennom lov bestemt hvem som trekker grensene
for de regionale helseforetakene.
Men det står selvfølgelig Stortinget fritt til
enhver tid å fatte vedtak, selv om man har delegert myndighet
til andre.

Når det gjelder hvilke styringsmuligheter
man har, må man allikevel ta til etterretning det faktum
at man valgte en organisasjonsmodell uten å ha en konsernmodell,
der man i realiteten har en sjef på toppen som driver instruksjon
på hva man skal gjøre. Hele helseforetakslovgivningen
bygger på nettopp det representanten Hanssen
sa, at man kan stoppe tiltak – nedlegging av fødestuer,
nedlegging av lokalsykehus. Men det å drive et konsern
av denne størrelse utelukkende ved å si hva man ikke
skal gjøre, tror jeg over tid vil være
vanskelig.

Jeg ser at helseforetakslovgivningen allikevel
gir eieren i foretaksmøte mange muligheter, definitivt.
De kommer jeg til å nytte, og de må nyttes. Ellers
tror jeg denne reformen vil ende i fjellveggen. For det
er for meg lagt frem tilstrekkelig dokumentasjon på at
ressursallokeringen på ingen måte er
optimal. Det er bare å bla i styreprotokollene
til de regionale helseforetakene for
de tre siste årene, så ser man hva man har holdt
på med. Det å intervjue styreledere gir en god
indikasjon på hva man mener om eksempelvis investeringer,
hvis man hadde kunnet se de andre helseforetakene i kortene.

Vi har behov for å se ting i sammenheng,
men jeg er enig med representanten i at mulighetene er der hvis
man vil bruke foretaksmøtet.

