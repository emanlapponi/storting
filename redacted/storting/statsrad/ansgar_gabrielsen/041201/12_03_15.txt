 Jeg vil innledningsvis få lov til å peke
på at i tiden etter reformen har det vært
en sterk økning i de statlige overføringene til spesialisthelsetjenesten,
og jeg kan vel si det så sterkt at knapt noen
annen sektor som Stortinget har ansvar for, har opplevd tilsvarende økning
i overføringene. Motstykket til dette er at vi i samme
periode har hatt en meget sterk økning
i aktiviteten, med tilhørende økte kostnader.

Sykehusreformen som ble fremmet av Stoltenberg-regjeringen,
gav i utgangspunktet store muligheter til bedre ressursutnyttelse.
Det å samle eierskap på statens hånd skulle
i utgangspunktet legge til rette for en bedre ressursutnyttelse.
Det kan imidlertid stilles spørsmål ved om den
valgte organisering underbygger muligheten for å ta ut
effektiviseringsgevinster.

Det har helt fra starten vært en grunnleggende
forutsetning at de regionale helseforetakene
skulle drive i balanse. Uten et troverdig krav om balanse
undergraves statens eierstyring og dermed budsjettdisiplinen i helseforetakene.

Det å gjennomføre omstillinger
er imidlertid meget krevende prosesser som tar tid, ikke
minst innen en sektor som spesialisthelsetjenesten, hvor
vi hele tiden må ha for øye pasientenes
beste også når vi gjennomfører
slike tiltak.

Dette har ført til at de regionale
helseforetakene er gitt både mer tid og mer ressurser
før balansekravet skal nås. Senest skjedde det
ved behandling av finanskomiteens innstilling til neste års
statsbudsjett, der regjeringspartiene og Fremskrittspartiet økte
overføringene til spesialisthelsetjenesten med 500 mill. kr.
I budsjettavtalen som sosialkomiteens medlemmer fra Høyre,
Kristelig Folkeparti og Fremskrittspartiet
nylig har inngått, er det også gitt
en åpning for at balansekravet i 2005 for Helse Sør kan
lempes på. Jeg regner med at Helse Sør vil be
om et møte med meg for å drøfte
dette hvis de finner det vanskelig å oppfylle
Stortingets generelle krav om balanse innen
utgangen av 2005.

Når det gjelder lokalsykehusene, vil
jeg vise til den omfattende omtale som er gitt i forslag
til statsbudsjett for 2005. Her fremgår det at lokalsykehusene
har og fortsatt vil ha en viktig rolle i realiseringen av helsepolitiske mål. Også for
disse må det være aksept for at det
foretas omstillinger, men dersom eventuelle endringer skal gjennomføres,
vil jeg stille krav om at dette inngår i en helhetlig strategi
for spesialisthelsetjenesten. Uansett omstillinger eller
ikke, det må være kvaliteten som kan
oppnås på helsetjenestene, som må være
styrende for hvordan vi organiserer disse tjenestene.

