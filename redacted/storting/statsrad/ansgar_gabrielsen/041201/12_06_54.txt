 Først er det helt riktig som representanten
Klungland sier, at jeg er godt kjent med strid når det
gjelder sykehus. Etter 25 år som politiker med
utgangspunkt i Vest-Agder kjenner jeg de fleste fasettene på dette.
Det har også slått meg når jeg
har reist andre steder i landet, at det problemet
vi måtte ha i Vest-Agder, hvor sykehusene ligger
med nokså nøyaktig fire
mils mellomrom, for en del andre regioner i landet fremstår
som et relativt luksuriøst problem. Men jeg har stor forståelse
for at man ønsker å bevare det bestående – definitivt.
Jeg tror imidlertid ikke jeg kan utstede noen
garanti for at det ikke vil bli endringer i noe som helst
hva gjelder avdelingsmessige strukturer og samling av kompetanse.
Det å utvikle spisskompetanse er jo
det som preger hele spesialisthelsetjenesten. Man ser
en stigende grad av spesialisering. Det betyr at vi ikke kan
gjøre alt overalt. Men all endring skal verken
ha direktører eller andre som utgangspunkt,
det er pasientens beste som vil være
utgangspunktet.

