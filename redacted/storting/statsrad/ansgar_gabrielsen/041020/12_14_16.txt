  Lokalisering av sykehus og sykehusfunksjoner
skaper naturlig nok i mange sammenhenger en følsom debatt,
og en følsom debatt har vi på Sørlandet
nå. Hvordan disse spørsmålene håndteres,
har betydning for befolkningens tillit til beslutningstakerne og
til helseforetakenes legitimitet utad. Hovedoppgaven for helseforetakene
er å levere gode spesialisthelsetjenester i samsvar
med de overordnede målene for helsepolitikken, først
og fremst av hensyn til pasientene.

Likevel vil jeg si at likeverdig tilgang først
og fremst innebærer at alle mennesker skal gis
tilgang til viktige helsetjenester, uavhengig av bosted, økonomi,
etnisk tilhørighet, sosiale forhold og diagnose. Når
likeverdighet benyttes som argumentasjon i debatten om fordeling
av funksjoner mellom to sykehus, vil det helt åpenbart
oppleves og forstås ulikt i de faglige og politiske miljøene. Det
har også preget mye av debatten om fordeling
av sykehusfunksjoner på Sørlandet, og særlig mellom
Arendal og Kristiansand.

Sykehuset i Arendal skal utvikles, slik at
befolkningen i Arendal og omegn vil bli sikret et forsvarlig tilbud av
spesialisthelsetjenester både på kort
og på lang sikt. Det pågår imidlertid
en prosess i Helse Sør for å oppnå bedre
ressursutnyttelse, og det er satt i gang et bredt utredningsarbeid
for å kartlegge alternativ arbeidsfordeling mellom
sykehusene i Sørlandet sykehus HF.
Det er som kjent satt fokus på omstilling og funksjonsfordeling. Ikke alt
kan foregå overalt. Det at en foretar slike samlinger, vil også ha
betydning for kvaliteten enkelte ganger. Derfor må vi søke etter
løsninger som ivaretar både funksjonsfordeling
og et godt desentralisert sykehustilbud.

Jeg er kjent med at administrasjonen
ved Sørlandet sykehus nå har lagt frem
en foreløpig vurdering av funksjonsfordeling av karkirurgi
for styret i helseforetaket. Det gjenstår en omfattende
prosess før endelig beslutning skal
tas i januar 2005.

Det er en krevende, men også påkrevd
oppgave å kommunisere omkring behovet for utvikling og
omstilling. Vi har et felles ansvar for ikke å ta
ytterlighetene som utgangspunkt hver gang en diskuterer det fremtidige tilbudet
av helsetjenester. Jeg har tillit til at fagfolk og de administrativt
ansatte i helseforetakene også er opptatt av å legge
til rette for best mulig helsetilbud for befolkningen, innenfor
de ressursene de har til rådighet, også hva gjelder
fagmiljø og bemanning. Denne tilliten må være gjensidig,
og den kan sikres fra helseforetakenes side gjennom gode
prosesser overfor lokalmiljøene og egne medarbeidere.

En fremtidig beslutning om karkirurgi på Sørlandet skal
og må tas innenfor Helse Sørs
beslutningsfullmakter. Jeg forutsetter imidlertid at dette skjer etter
at en har kommunisert med de ulike miljøene, for å kommunisere grunnlaget
for beslutningen og sikre legitimitet for det som måtte
bli beslutningen.

