  Etter det departementet har fått
opplyst, ytes det også bidrag fra folketrygden
til reise til Doman-instituttet fra Helse Nord RHF. Videre ytes
det støtte fra Helse Nord RHF til familier som trenger
dette etter behandling med Doman-metoden, slik det gjøres
i andre regioner.

Vilkåret for at det skal kunne ytes
bidrag fra folketrygden til reise til Doman-instituttet, er at det
foreligger uttalelse fra det regionale
foretaket, som skal foreta samme type vurdering som arbeidsgruppen
oppnevnt av Sosial- og helsedirektoratet tidligere gjorde. Videre
skal det foreligge uttalelse fra barnets lege om at opplegget
anses som faglig forsvarlig i det aktuelle tilfellet.

Departementet har i brev til de regionale
helseforetakene av 8. mars 2002 gitt uttrykk for at de
regionale helseforetakene/foretakene
i samarbeid med kommunene må vurdere
nødvendig økonomisk støtte og eventuell
praktisk støtte til foreldrene for at de skal kunne gjennomføre det
opplegget som velges. Også i styringsdokumentet
til de regionale helseforetakene for
inneværende år er det gitt uttrykk for at det
må vurderes økonomisk og praktisk støtte
til familier med funksjonshemmede og kronisk syke barn
for å muliggjøre valg av alternative treningsmetoder,
herunder Doman-metoden.

Etter det departementet er kjent
med, følger Helse Nord RHF opp de signaler som er gitt
fra departementet, på samme måte som
de øvrige regionale helseforetak.

Kjell
Engebretsen hadde her overtatt presidentplassen.

