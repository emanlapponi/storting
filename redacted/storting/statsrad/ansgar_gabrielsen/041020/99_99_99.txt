 Jeg er fullstendig klar over at når
man opplever at man ikke får svar, kan det selvfølgelig
skyldes uvilje hos den som skal svare, men det kan også tenkes
at representanten bevisst stiller et spørsmål
som vedkommende vet ikke kan besvares, i den betydning
at Regjeringen ikke har egne planer for hvert
enkelt sykehus.

Lov om regionale
helseforetak, som er vedtatt i Stortinget med overveldende flertall,
omhandler ansvarsdeling i forhold til disse tingene, hvor man skal
utvikle strategier for det enkelte sykehus.
For dette sykehusets vedkommende er det Helse Østs samlede strategidokument som
ivaretar de spesialiserte tjenestene innenfor hele Helse
Øst, herunder Follo-regionen. Det betyr at i Helsedepartementet
utvikler vi ikke egne strategidokumenter for
hvert enkelt sykehus uavhengig av hva man gjør
i de regionale helseforetakene. Slik
er arbeidsfordelingen, og det har ingenting å gjøre
med behendig å unngå å svare på spørsmålet.

