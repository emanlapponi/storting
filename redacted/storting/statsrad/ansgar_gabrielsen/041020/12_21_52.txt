 Ulike private virksomheter bidrar og spiller
en viktig rolle i den samlede spesialisthelsetjenesten.
Som ledd i realiseringen av helsepolitiske målsettinger
inngår regionale helseforetak avtaler
med private aktører om aktuelle helsetjenester som inngår
i det samlede opplegget for å oppfylle «sørge-for»-ansvaret.
I avtalene som inngås, er det naturlig nok begrensninger,
bl.a. i forhold til omfang på tjenestene som skal leveres.

Fra 1. september 2004 ble ordningen med fritt
sykehusvalg utvidet til også å omfatte
private sykehus som har avtaler med de regionale
helseforetak om fritt sykehusvalg. Avtalene skal baseres på anbud eller
forhandlinger som sikrer konkurranse. Det er ikke forutsatt
at regionale helseforetak kan pålegges å kjøpe
all tilgjengelig kapasitet. Avtalene må inngås
ut fra reelle forhandlinger og behov.

Målsettingen med å utvide
fritt sykehusvalg til å omfatte både
det offentlige og det private helsetilbudet er å utnytte
den samlede kapasiteten i helsetjenesten, slik at pasienter som
har behov for helsehjelp, ikke skal behøve å vente
unødig dersom det er ledig kapasitet i den private helsetjenesten.
Hensikten er imidlertid ikke å skape overkapasitet
i den samlede helsetjenesten finansiert
av offentlige midler. Både offentlige og private tjenesteytere
må derfor være forberedt på å foreta
tilpasninger i forhold til behov og etterspørsel etter
helsetjenester. Slike tilpasninger må imidlertid foretas
på en balansert måte
som opprettholder målsettingen om private virksomheters
sentrale rolle i den samlede helsetjenesten.

