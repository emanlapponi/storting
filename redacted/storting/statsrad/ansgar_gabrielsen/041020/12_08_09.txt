 Det er korrekt at Scheies syndrom
er en svært sjelden sykdom. Ifølge internasjonal
medisinsk litteratur blir det født om lag én person
med denne sykdommen pr. 500 000 fødsler.

I Norge er det, så langt
jeg vet, tolv personer som har denne sykdommen. Dette gjør
imidlertid ikke at vi er uten kompetanse på området,
dels gjennom egne erfaringer, der vi som kjent har fagmiljøer
som særlig følger med på de meget sjeldne
sykdommene.

Det er kommet til nye behandlingsmuligheter
i løpet av de siste fem årene som ikke bare
håndterer symptomer og følgetilstander,
der pasientene regelmessig får injeksjoner med det spesielle
enzymet som de har mangel på. Denne behandlingsformen kalles også på engelsk
for «enzyme replacement therapy», eller
ERT, som representanten Hanssen refererte til i sitt spørsmål.

For de spesielle tilstandene der denne formen
for medisinsk behandling er aktuell, betraktes behandlingen som
etablert og godt dokumentert av de faglige miljøene. Dette
innebærer igjen at det vil være
de konkrete medisinske vurderingene
som gjøres av fagmiljøene, opp mot den enkelte
pasients tilstand, som avgjør hvilken behandling som skal
gis. En så vidt spesialisert behandling som dette vil da
skje enten i regi av et av våre sykehus eller gjennom
et samarbeid med annet kompetent miljø,
i Norge eller i utlandet.

Det vil være kanskje direkte
uheldig av meg å gå nærmere inn på de høyst
faglige medisinske spørsmålene som
denne saken også reiser. Vi har fagmiljøer
som etter mitt skjønn er i stand til å vurdere
hvorvidt en behandling er etablert medisinsk praksis eller
ikke, og også til å gjennomføre
et behandlingsopplegg for de aktuelle pasientene.

