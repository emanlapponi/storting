 Som representanten Haga kjenner til, har de
regionale helseforetakene gjennom
helseforetaksloven fått ansvaret for å sikre pasientene
innenfor sin helseregion et forsvarlig spesialisthelsetjenestetilbud.

I motsetning til i de øvrige distriktene
i Helse Øst har befolkningen i Follo tidligere ikke hatt
et samlet lokalsykehustilbud. Gjennom den nye inndelingen i opptaksområder
har Helse Øst nå bidratt til at Follo-befolkningen har
fått et komplett lokalsykehustilbud og felles opptaksområde
for somatikk og psykiatri ved Aker universitetssykehus
HF. Helse Øst og Aker universitetssykehus arbeider
nå med en utviklingsplan for helseforetaket. I dette arbeidet
blir tilbudet ved Ski sykehus vurdert i en helhet, altså sett
i forhold til det øvrige tilbudet innen helseforetaket.

Helse Øst har forsikret meg om at
det ikke foreligger planer om å legge
ned Ski sykehus, og at Ski sykehus fortsatt skal
ha en sentral rolle i spesialisthelsetjenestetilbudet
til befolkningen i Follo-regionen. Det er imidlertid opp til Helse Øst å konkludere
på hvilket tilbud som skal gis ved den enkelte institusjon,
og i hvilket omfang dette skal gis. Jeg forutsetter imidlertid,
noe som Helse Øst har bekreftet, at utviklingen av tilbudet
ved Ski sykehus skjer i dialog med
de lokale miljøene, bl.a. med fastlegene i området.

