  Forhold vedrørende kraftlinjen i Årum
i Fredrikstad har tidligere blitt omtalt i svar fra olje- og energiministeren
og helseministeren på spørsmål nr. 874,
875 og 913 til skriftlig besvarelse. Bakgrunnen for den oppmerksomheten
som denne saken har fått, er at Kreftregisteret i mai i år
publiserte en studie som konkluderer med økt risiko for
brystkreft hos kvinner som har bodd i nærheten av høyspentledninger
i lang tid.

På anmodning fra det tidligere Helsedepartementet har
Statens strålevern vurdert denne forskningsstudien og konkludert
med at én forskningsstudie ikke gir tilstrekkelig grunnlag
for å endre dagens forvaltningspraksis. Men den gir støtte
til en fortsatt forsiktighetsholdning i forbindelse med nye byggesaker
og konsesjoner til byg-ging av nye høyspentledninger eller
ved oppgradering av eksisterende ledninger. I påvente av
klarere vitenskapelige data anbefaler Statens strålevern
en fortsatt varsomhetsstrategi ved nybygging.

Som en oppfølging av Strålevernets
konklusjon har Helse- og omsorgsdepartementet og Olje- og energidepartementet
bedt Statens strålevern nedsette og lede en arbeidsgruppe
med sikte på å konkretisere og utdype denne forvaltningsstrategien.

På bakgrunn av at folk i Årum
opplevde en unaturlig høy forekomst av krefttilfeller blant
beboerne nær kraftledningen, gav det tidligere Helsedepartementet
Kreftregisteret i oppdrag å planlegge og gjennomføre
et informasjonsopplegg for befolkningen i Årum. Det er
dette møtet representanten Svein Roald Hansen refererer
til i sitt spørsmål.

På møtet deltok representanter
fra Kreftregisteret, fra Statens stålevern, fra kommunehelsetjenesten
i Fredrikstad og ca. 50 representanter for befolkningen i området. Kreftregisteret
opplyser i en skriftlig rapport til meg at begge de to fagetatene
på dette møtet gav klart uttrykk for at de ikke
hadde noe grunnlag for å tro at det var en sammenheng mellom
krefttilfellene i området og kraftledningen. I lys av befolkningens
størrelse, kjønns- og alderssammensetning mener
Kreftregisteret at kreftforekomsten i det aktuelle området
ikke kan anses å være unormalt høy. Helse-
og omsorgsdepartementet avventer en endelig rapport fra Kreftregisteret
med en nærmere analyse av de aktuelle krefttilfellene i
forhold til den registrering og de analyser av kreftforekomst som
skjer løpende i Kreftregisteret.

Som helse- og omsorgsminister legger jeg vekt
på at den politikk som føres, er basert på velfunderte,
faglige råd. Som jeg har redegjort for, har ikke fagmyndighetene gitt
noe grunnlag for å endre dagens forvaltningspraksis. Når
det gjelder spørsmål vedrørende planlegging
og plassering av kraftledninger, vil jeg vise til at det er olje-
og energiminsterens ansvarsområde. Olje- og energiministeren
har opplyst at gjeldende forvaltningsstrategi, slik det fremgår
av NOU 1995:20 og St.prp. nr. 65 for 1997-1998, er lagt til grunn
for energimyndighetenes behandling av Årum-saken, i likhet
med andre kraftledningssaker.

