 Jeg tror det muligens kan bero på en
eller annen form for misforståelse når det sies
at man ligger etter opptrappingsplanens målsetting, som
er en dekningsgrad på 5 pst. i alle de fem regionale
helseforetakene. Helse Midt-Norge var det helseforetaket som hadde
lengst vei å gå. De hadde et utgangspunkt på 1,1 pst.
og skulle opp på 5 pst. De er nå kommet
opp på 2,7 pst. La meg si det sånn: Generelt
er det slik at man i somatikken har hatt en årlig vekst
som er større enn i psykiatrien, nasjonalt, mens det i
Midt-Norge har vært gjort konkrete prioriteringer som har
ført til at man har hatt større vekst i psykiatrien
enn i somatikken. Det har også i Midt-Norge vært
en fantastisk utvikling, selv om vi altså ikke er i mål.
Dekningsgraden har økt fra 1,1 pst. til 2,7 pst.,
og målsettingen er 5 pst. Alle indikasjoner tyder
på at Stortingets målsetting om 5 pst.
vil bli nådd ved utgangen av 2008, som er endemålet
hva gjelder dato for opptrappingsplanen for psykiatri.

