  Både det enkelte helsepersonell og
virksomheten som sådan har et ansvar for å sikre
faglig forsvarlige helsetjenester.

Helsepersonelloven regulerer helsepersonells
plikter og rettigheter. Etter loven er hjelpepleiere en autorisert helsepersonellgruppe.
Ufaglærte pleieassistenter og studenter er definert som
helsepersonell når de yter helsehjelp i helsetjenesten.
Alle de gruppene som nevnes i spørsmålet til representanten
May Hansen, er altså regulert av helsepersonelloven når
de yter helsehjelp.

I helsepersonelloven § 4
stilles det krav til at helsepersonell utfører sitt arbeid
i samsvar med de krav til faglig forsvarlighet og omsorgsfull hjelp
som kan forventes ut fra helsepersonellets kvalifikasjoner, arbeidets
karakter og situasjonen for øvrig.

I samme lovs § 5 åpnes
det for at helsepersonell kan overlate bestemte oppgaver til annet
helsepersonell hvis det er forsvarlig ut fra oppgavens art, personellets
kvalifikasjoner og den oppfølging som gis. Medhjelpere
er underlagt helsepersonellets kontroll og tilsyn.

Elever og studenter skal som regel bare gis
oppgaver ut fra hensynet til opplæring. Den praksisopplæring
som foregår på sykehus, skal foregå under
veiledning av kvalifisert helsepersonell. De regionale helseforetakene
skal sørge for at praksisopplæringen er kvalitativt
god og har en tilstrekkelig kapasitet.

Representanten May Hansen viser til at de omtalte gruppene
helsepersonell blir «presset» til å utføre
oppgaver de ikke har kompetanse til. Dersom oppgaver overlates til
andre som ikke er kvalifisert, kan dette være uforsvarlig
og et brudd på helsepersonelloven.

Også virksomheter som er regulert
av spesialisthelsetjenesteloven og kommunehelsetjenesteloven, har
et ansvar for at helsetjenester som ytes i virksomheten, er forsvarlige.
Virksomhetene skal bl.a. tilrettelegge slik at helsepersonell gis
nødvendig opplæring.

Arbeidsgiver har et ansvar for å sikre
seg at studenter ikke settes til oppgaver de ikke har kompetanse
til å løse. Dette følger av det allmenne
ansvar som arbeidsgiver har i forhold til den realkompetanse som
arbeidstakerne har. Dette er spesifikt omtalt i lov om spesialisthelsetjenester § 3-10.
Det er for øvrig i lov om helsepersonell tydeliggjort at
også elever og studenter som yter helsehjelp, er å betrakte
som helsepersonell.

Enhver som yter helsetjeneste, skal ifølge
tilsynsloven etablere et internkontrollsystem for virksomheten og
sørge for at virksomhet og tjenester planlegges, utføres
og vedlikeholdes i samsvar med krav fastsatt i eller i medhold av
lover og forskrifter.

Helse- og omsorgsdepartementet har understreket overfor
de regionale helseforetakene de pliktene som følger av
internkontrollbestemmelsen, inklusiv ansvaret for å sikre
at denne er kjent av og følges i så vel egne helseforetak
som i virksomheter man har avtale med. Departementet vil også fremover
særlig følge opp dette ansvaret.

