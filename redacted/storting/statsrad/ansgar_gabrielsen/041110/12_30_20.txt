 Fra 1. september 2004 er det innført
en ordning med prisregulering av næringsmidler til spesielle
medisinske formål, de såkalte dietetiske næringsmidler.
Den nødvendige forskriftsendringen –ny § 3a
i blåreseptforskriften – ble fastsatt i august
2004 og samler de tidligere spredte refusjonsbestemmelsene for næringsmidler
til spesielle medisinske formål i en felles refusjonsordning.

Rikstrygdeverket har gjort departementet kjent
med at en del pasienter med stoffskiftesykdommer som tidligere har
fått refusjon for slike næringsmidler gjennom
blåreseptforskriften § 2, ikke oppfyller
kriteriene for refusjon under den nye forskriften. Konsekvensen
er at pasientene må søke bidrag for dekning av
utgifter gjennom folketrygdlovens bidragsordning, og at de dermed,
som representanten Nesvik anfører i sitt spørsmål,
får en høyere egenandel enn tidligere.

Det var imidlertid en klar forutsetning for
den nye refusjonsordningen at pasientene skulle få samme
tilbud som før forskriftsendringen. Det skal derfor gis
refusjon til slike næringsmidler for pasienter med stoffskiftesykdom.
Dette innebærer at forskriften skal tolkes utvidende, dvs.
tolkes i lys av at disse pasientene var ment omfattet av refusjonsordningen
da ordlyden ble foreslått. Departementet har allerede bedt
Rikstrygdeverket foreta de nødvendige endringer i rundskrivet
til folketrygdloven § 5-14 i samsvar med dette.
Departementet har også bedt Rikstrygdeverket informere
alle involverte aktører om denne endringen, som vil få tilbakevirkende
kraft til 1. september 2004.

Jeg forventer derfor en snarlig løsning
for de pasientene som representanten nevner i sitt spørsmål.

Det vil videre, for ordens skyld, bli foretatt
en endring i blåreseptforskriften § 3a
for å presisere at stoffskiftesykdommer omfattes av forskriften.
Rikstrygdeverket er gitt i oppdrag å utarbeide forslag
til en slik forskriftsendring.

