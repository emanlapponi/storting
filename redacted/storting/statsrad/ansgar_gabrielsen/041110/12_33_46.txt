  Innledningsvis ønsker jeg å si
noe om disse tallene. Etter at opptrappingsplanen for psykiatri
er ferdig, skal vi ha et tilbud til 5 pst. av gruppen barn
og unge. For Helse Midt-Norge betyr det at vi i 2008 skal
ha tilbud til 7 730 barn og unge. I dag har vi i Helse Midt-Norge
et tilbud til 2,7 pst. av gruppen barn og unge, som tilsvarer
et tilbud til 4 140 barn og unge. Differansen mellom disse
tallene blir i overkant av 3 500, som er presentert i Adresseavisens
overskrift som antall unge uten behandling i Helse Midt-Norge.
Dette er mål for dimensjoneringen av tjenestetilbudet i
forhold til befolkningsstørrelsen og må ikke forstås
som det faktiske tallet på de barn og unge som står
på venteliste. Det står 464 barn og unge på ventelistene
for Helse Midt-Norge pr. 31. august i år.
Det er altså ikke slik at det i Helse Midt-Norge
står 3 500 på ventelister. Ventetiden
innen barne- og ungdomspsykiatrien i Helse Midt-Norge er
også redusert fra ca. 125 dager i 2002
til i dag ca. 90 dager. Utviklingen går i riktig
retning, selv om ventetiden fortsatt er altfor lang.

Hovedformålet med Opptrappingsplanen
for psykisk helse er å styrke tilbudet og utjevne store
geografiske forskjeller i tjenestetilbudet. Spesielt innen barne-
og ungdomspsykiatrien var forskjellene mellom fylkene store. Sør-Trøndelag
hadde f.eks. en dekningsgrad for behandlingstilbud for barn og unge
på 1,1 pst. i 1999, den laveste dekningsgraden
for fylkene i landet. Av denne grunn har Helse Midt-Norge
en særlig utfordring i årene som kommer.

Helse Midt-Norge har utarbeidet et
eget Handlingsprogram for psykisk helsevern i regionen. Programmet omfatter
også tiltak for å øke tilbudet til barn
og unge. Ifølge statistikk fra SAMDATA har Helse Midt-Norge hatt
større økonomisk vekst i psykisk helsevern enn
i somatikk i perioden 2002–2003. Veksten har vært
størst innen barne- og ungdomspsykiatri, og denne prioriteringen
skal fortsette.

En rekke utbyggingsprosjekter er nå i
sluttføringsfasen. Disse vil bidra til å styrke
tjenestetilbudet til barn og unge med psykiske problemer. I Levanger
ferdigstilles det nå i november ny poliklinikk og en ny
døgnenhet. Ved DPS Tiller i Trondheim vil det
i løpet av desember bli ferdigstilt ny poliklinikk og dagavdeling
for barn og ungdom. I løpet av neste år vil det
også bli ferdigstilt utbyggingsprosjekter ved DPS Volda
og DPS Kristiansund, som vil bidra sterkt til å øke
kapasiteten. I tillegg tar Helse Midt-Norge i løpet
av 2005 sikte på å starte utbygging av en ny familieenhet
og poliklinikk for barn og unge i Trondheim. Dette er alle utbyggingsprosjekter som
følger av Opptrappingsplanen for psykisk helse.

Vi er på sporet i forhold til å få opp
et godt behandlingstilbud til barn og unge i Helse Midt-Norge,
selv om det må erkjennes at vi ikke på noen måte
er i mål.

