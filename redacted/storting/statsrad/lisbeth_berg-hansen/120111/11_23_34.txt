 Vi har i flere tiår diskutert og løst vanskelige og krevende saker i samarbeid med Russland, et samarbeid som vekker internasjonal anerkjennelse. Samarbeidet er formalisert gjennom Den blandede norsk-russiske fiskerikommisjonen, som har saksbehandlingsregler for å legge til rette for at partene kan enes om effektive og ansvarlige ordninger som tjener vår felles målsetting om bærekraftig forvaltning av felles bestander.


Under fjorårets møte i Blandakommisjonen ble det formulert en tekst som definerte hva som skal regnes som utkast av fisk. Intensjonen var å presisere både for fiskere og for kontrollører hva som kan aksepteres under gjennomføring av fiske med trål og line. Teksten omhandlet ombordføring av fangst og ikke forhold knyttet til produksjon om bord på fartøyet. Presiseringen omhandlet bl.a. fisk som var ødelagt før den var kommet om bord i fartøyet, eller som var umulig å få om bord. I slike tilfeller kan det være gode grunner til å gjøre unntak fra den generelle ilandføringsplikten. Dette hensynet er også vektlagt i forarbeidene til havressursloven og i merknadene fra næringskomiteen ved Stortingets behandling av loven.


I etterkant av kommisjonsmøtet pekte både påtalemyndighetene og Kystvakten på at et avsnitt i den nye teksten hadde potensial til å gjøre håndhevelse og bevisføring i utkastsaker vanskeligere.


Påtalemyndighetene framholdt at formuleringene reiser tungtveiende bevistekniske spørsmål og kan få utilsiktede konsekvenser for håndhevelsen av gjeldende regelverk og utkastpolitikk. For å unngå enhver uklarhet eller potensiell uthuling av utkastpolitikken, en politikk Norge har stått for siden 1987, valgte vi derfor innen gjeldende frister å benytte reservasjonsadgangen knyttet til ett avsnitt i teksten. Reservasjonsadgangen er knesatt som en del av avtaleverket for nettopp slike tilfeller.


Samtidig inviterte vi til nye diskusjoner med russiske fiskerimyndigheter om dette, og forståelsen av utkast vil bli tema på en ekstraordinær sesjon i Blandakommisjonen, som er planlagt gjennomført i februar. Jeg tror derfor ikke at denne saken har fått noen negativ innvirkning på vårt samarbeid med Russland. Vår utkastpolitikk står fast, og vi vil fortsette vårt mangeårige, gode fiskerisamarbeid med Russland.


