 Først av alt vil jeg takke for gratulasjonen. Jeg ser også fram til å arbeide med
              politikk til beste for hele Kyst-Norge, i godt samarbeid med Stortinget. 

Så til saken. Siden jeg ble utnevnt til fiskeri- og kystminister i går, har jeg etter
              beste evne satt meg inn i saken. Jeg er først og fremst overrasket og skuffet over EUs
              avtalebrudd. Fiskeriavtalene er et resultat av forhandlinger hvor begge parter må gi
              og ta. Det er derfor uakseptabelt at EU treffer tiltak i strid med avtalen som ensidig
              svekker Norges nytte. Avtalebruddet vil vanskeliggjøre fiskerisamarbeidet vårt. 

I saken har det til nå vært en rekke kontakter både på politisk nivå og embetsnivå
              for å få EU til å gjenåpne sin sone for norske makrellfiskere. Blant annet kan jeg
              nevne følgende: 

Ambassadøren til EU-delegasjonen har overlevert en verbalnote med en skarp
                  protest og krav om øyeblikkelig gjenåpning. Ambassadøren har hatt to møter,
                  henholdsvis 2. og 14. oktober, med EU-kommisjonen. 

Fiskeri- og kystdepartementet og EU-kommisjonen har videre hatt et
                  forhandlingsmøte, der for øvrig representanter fra næringen var til stede, hvor
                  avtalen og forståelsen av den ble drøftet. 

Det har vært en samtale med den svenske ministeren med ansvar for
                  fiskerispørsmål, Eskil Erlandsson. Som formannskap har Sverige et særlig ansvar
                  for å bidra til en løsning. Det har også vært politisk kontakt med Nederlands
                  minister for fiskerisaker, Gerda Verburg, og Skottlands fiskeriminister, Richard
                  Lochhead. 

Som innspill i forkant av ministerrådsmøte for fiskeri- og landbruksministre 19.
                  og 20. oktober ble det sendt ut et PM til medlemslandene, der vi redegjør for
                  avtaleforståelsen og hvor alvoret i situasjonen understrekes. 

EU har i en note, levert departementet 19. oktober, besvart Norges note, hvor EU
                  står fast på stenging av sonen. 

Saken er relativt fastlåst. Men jeg kan forsikre at vi fortsatt forsøker å utnytte de
              kanaler og påvirkningsmuligheter vi har til rådighet. 

Makrellfisket reguleres gjennom to internasjonale avtaler: Kyststatsavtalen om
              makrell og den bilaterale avtalen mellom Norge og EU. Vi vil benytte disse
              forhandlingene til å søke en løsning på saken, og allerede mandag møtes Norge og EU,
              sammen med Færøyene, til kyststatsforhandlinger om makrellfisket i 2010. Vi vil
              gjennom avtalene for 2010 sikre at norske fiskere ikke havner i samme situasjon som
              EUs avtalebrudd har ført til denne høsten. 

Og sist, men ikke minst: Det er vår klare vurdering at mange av EUs fiskere er
              avhengig av å ha en bilateral fiskeriavtale med Norge. Norske fiskere lever bedre uten
              en avtale enn EUs fiskere, og det er jeg sikker på at de også er klar over i Brussel.
            

