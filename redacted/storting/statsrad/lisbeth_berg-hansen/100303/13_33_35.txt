 Den statlige slepebåtberedskapen i Nord-Norge består i dag av tre fartøy som dirigeres fra Kystverkets maritime trafikksentral i Vardø i henhold til det aktuelle risikobildet. Høsten 2009 ble det opprettet en slepebåtberedskap på Sørlandet ved at det er inngått kontrakt med en kommersiell aktør der Kystverket betaler for døgnkontinuerlig drift og tilstedeværelse. Som meddelt i Prop. 1 S for 2009–2010 for Fiskeri- og kystdepartementet, har Kystverket fått i oppdrag å lage en plan for etablering av slepebåtberedskap på Vestlandet.


Jeg ser på slepebåtberedskap som et sentralt virkemiddel for å opprettholde et høyt nivå på sjøsikkerhet langs kysten og forhindre ulykker til sjøs. I forbindelse med det oppdraget jeg har gitt Kystverket knyttet til etablering av slepebåtberedskap på Vestlandet, har jeg bedt om at den totale beredskapen langs kysten ses i sammenheng og vurderes ut fra det til enhver tid gjeldende trafikkmønsteret. En slik helhetlig vurdering vil bidra til å sikre kontinuerlig utvikling og vedlikehold av beredskapen.


Jeg er kjent med de innspillene som kom på Haugesundkonferansen, og som representanten Halleraker refererte til. Spesialbygde taubåter som også kan utføre annen samfunnsnyttig tjeneste, er blant de modeller som blir vurdert i dialogen med Kystverket om den statlige slepebåtberedskapen langs kysten. Jeg vil komme tilbake til Stortinget med saken på egnet måte når dette arbeidet er ferdigstilt.


