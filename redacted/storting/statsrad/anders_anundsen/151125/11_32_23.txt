 Det hadde vært fristende å si at representanten Henriksen bare kunne fortsatt på manuset, så ville hun fått svaret!


Jeg er veldig begeistret for Røverhuset, som driver Røverradioen, og de fikk 589 000 kr i støtte over kap. 430 post 70, en tilskuddsordning for frivillig virksomhet under Kriminalomsorgens virksomhetsområde. Det er delegert til Kriminalomsorgsdirektoratet å fordele midlene til frivillige organisasjoner. Røverhuset må derfor søke direktoratet om økonomisk støtte, også til en eventuell utvidelse av virksomheten.


Jeg er veldig enig med representanten Henriksen i at Røverradioen er et godt tiltak. Men det er mange gode tiltak som det søkes midler til over det angjeldende budsjettkapitlet og posten. Kriminalomsorgsdirektoratet har opplyst at det i år ble søkt om tiltak for ca. 39 mill. kr, og det som var til fordeling, var 12 mill. kr. Det betyr at en er nødt til å ha en streng prioritering fra direktoratets side, men Røverradioen har altså blitt tilgodesett med midler. I budsjettforslaget for 2016 er det ca. 11 mill. kr som er satt av til fordeling etter søknad.


Kriminalomsorgsdirektoratet er delegert fullmakt til fortsatt å behandle disse søknadene og vil kunngjøre den nye tildelingspotten etter at Stortinget har vedtatt det Stortinget ønsker å vedta på dette punkt, og Røverhuset kan da også søke om midler. På bakgrunn av at dette er delegert til Kriminalomsorgsdirektoratet, synes jeg det vil være feil av meg å gi noen føringer om at Røverhuset skal prioriteres foran andre.


