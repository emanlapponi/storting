 Som det fremgår av Prop. 1 S for 2011–2012 fra Arbeiderpartiet-, SV- og Senterparti-regjeringen, foreslo den daværende regjeringen at Kontoret for voldsoffererstatning midlertidig skulle gis en ekstrabevilgning til å behandle saker etter terrorhandlingen 22. juli og til å nedarbeide restansene. Det har i de mellomliggende årenes budsjettproposisjoner vært understreket at bevilgningen på 25 mill. kr var en midlertidig bevilgning. Beholdningen av ubehandlede saker og saksbehandlingstiden er vesentlig redusert i dag i forhold til det som var tilfellet i 2012, og det vises til Prop. 1 S for 2014–2015, hvor det bl.a. heter:


«Tallene fra Kontoret for voldsoffererstatning viser at inngangen av nye saker knyttet til 22. juli-terroren falt merkbart i andre halvdel av 2013. Kontoret for voldsoffererstatning har i årene 2012–2014 fått en midlertidig styrking av sin bevilgning for å kunne bygge ned restanser og behandle søknader etter terrorangrepene 22. juli 2011.»


Som følge av ekstrabevilgningen i 2012 ble det innført et nytt saksbehandlingssystem ved Kontoret for voldsoffererstatning. Det forutsettes at saksbehandlingssystemet også bidrar til å effektivisere flyten i saksbehandlingen. Tilleggsbevilgningen i 2012 gikk til å behandle søknader om voldsoffererstatning. En reduksjon av tilleggsbevilgningen må derfor tas på tilsvarende område. Når vi legger disse forutsetningene til grunn, vil ikke rådgivningstilbudet til RKK-ene bli vesentlig redusert.


Jeg vil selvfølgelig følge utviklingen av restansebeholdningen og saksbehandlingstiden nøye, og regjeringen arbeider videre med ulike alternativer for en styrket offeromsorg. Det har jeg lyst til å understreke. Vi går nå igjennom offeromsorgen samlet sett for å sikre at vi skal få et mer likt og bedre tilbud over hele landet. Der spiller RKK-ene en viktig rolle. Så er det også nødvendig å minne Stortinget om at premissene fra den forrige regjeringen var at dette var en midlertidig bevilgning, og det er det regjeringen har forholdt seg til. Så betyr ikke det at vi ikke vil følge dette nøye og vurdere eventuelt behov for ytterligere bevilgninger i fremtiden.


