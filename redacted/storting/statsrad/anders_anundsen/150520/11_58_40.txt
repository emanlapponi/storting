 Som representanten er kjent med, er regjeringen opptatt av at kriminalitet som rammer dyr, skal tas mer på alvor. Derfor satte landbruks- og matministeren og jeg ned en arbeidsgruppe som skulle arbeide for å styrke samarbeidet mellom politiet og Mattilsynet. Den arbeidsgruppen la frem sin rapport i slutten av april, med navn Pilotprosjekt Dyrekrim i Sør-Trøndelag politidistrikt. Hovedfokuset for arbeidsgruppen har vært å beskrive en best mulig samarbeidsmodell for politidistriktene og Mattilsynet lokalt og å styrke det felles arbeidet mot dyrevelferdskriminalitet. Jeg har gitt i oppdrag til Politidirektoratet å iverksette pilotprosjektet i Sør-Trøndelag politidistrikt i tråd med anbefalingene i rapporten.


Dyrekrimgruppen vil bestå av både etterforsker og jurist samt arbeide tett sammen med miljøkoordinator. Samtidig oppretter Mattilsynet lokalt et eget krimteam som skal samarbeide med dyrekrimgruppen i politiet. Dette er et prøveprosjekt som skal vare i tre år, og vil bli evaluert underveis. Derfor har det vært viktig å sikre at prosjektet ikke skal gå ut over annet politiarbeid, og derfor har regjeringen foreslått at det tilleggsbevilges 3 mill. kr til prosjektet i 2015. Målet med prosjektet er altså å utvikle et best mulig system og gode rutiner for behandling av dyrekrimsaker, slik at alvorlig kriminalitet mot dyr fører til en straffesak og domfellelse.


I tillegg til pilotprosjektet er det inngått en samarbeidsavtale mellom politiet og Mattilsynet generelt som har til formål å styrke det tverretatlige samarbeidet i bekjempelsen av dyrevelferdskriminalitet. Sånn sett er pengene ment å finansiere dette pilotprosjektet på en sånn måte at en skal høste de positive erfaringene som jeg formoder at det prosjektet vil gi, for så å se om dette kan videreutvikles.


Budsjettdiskusjon med tanke på hva som blir prioritert i 2016, må vi nesten ta i budsjettprosessene for 2016, men jeg har lyst til å understreke at selv om dette dyrepolitiprosjektet nå ligger i Sør-Trøndelag og er konsentrert om Sør-Trøndelag politidistrikt, betyr ikke det det samme som at det ikke er oppmerksomhet rundt dette i de andre politidistriktene. Denne samarbeidsavtalen, som er en nyvinning i samarbeidet mellom Mattilsynet og politiet, vil bidra til at dette fokuset løftes i hele landet. Så må jeg si til slutt at jeg tror også at de erfaringene som en etter hvert vil høste fra prosjektet i Sør-Trøndelag, vil bidra til å motivere andre politidistrikt til å prioritere disse sakene enda høyere.


