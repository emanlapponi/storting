 Jeg vil takke representanten Hagaseth for spørsmålet. I likhet med representanten er regjeringen veldig opptatt av at vi skal sikre nok soningsplasser. Vi har store utfordringer med kapasiteten i dag. Det er derfor også viktig å sikre at vi bruker de mulighetene og det handlingsrommet som er. Dette arbeidet må imidlertid skje med et helhetlig blikk på behovet og mulighetene for hele landet. Derfor har regjeringen også lagt frem en melding til Stortinget med en utviklingsplan for kapasitet i kriminalomsorgen. Den ligger til behandling i Stortinget nå. Der er det lagt opp til en prioritering av visse områder hvor behovet er størst. Ett av de områdene er naturligvis Østlandet. Østlandet og Vestlandet og områdene rundt de store byene blir prioritert. Agderfylkene prioriteres også. I tillegg er det lagt vekt på å prioritere tiltak som kan realiseres raskt, rett og slett fordi behovet er veldig stort akutt. Eksisterende fengselskapasitet skal utvides der det er hensiktsmessig, og i meldingen peker regjeringen bl.a. på utbygging i Agderfylkene og fengslene i Halden, Skien, Åna og Bergen.


Prioritering på lengre sikt vil måtte tas over tid, men det pågår nå en konseptvalgutredning for hele østlandsområdet, hvor Telemark, Vestfold, Buskerud, Oslo, Akershus, Østfold, Hedmark og Oppland er berørt. Spørsmålet som representanten tar opp, vil være en del av det, og en eventuell utvidelse av det som heter Vestoppland fengsel, avdeling Valdres, som på folkemunne blir kalt for Slidreøya fengsel, vil bli vurdert nøye.


Det er også et mål for straffegjennomføringen at tilbakefallet til ny kriminalitet blir lavest mulig. Derfor er det også nødvendig å ha et variert fengselstilbud med ulike typer soningsanstalter for å lykkes med å forebygge tilbakefall. Det å ha en utslusing av personer som har vært inne til soning, er viktig. Derfor må vi også legge opp til å ha fengsler med ulike sikkerhetsnivåer.


Så vil jeg helt til slutt få lov til å gi ros for innsatsen som ansatte og innsatte fra Vestoppland fengsel, avdeling Valdres, gjør. Jeg er kjent med at fengselet bl.a. har en egen støttegruppe som står på for å skape gode tilbud og rammer for de innsatte. Jeg har selv hatt gleden av å snakke med noen av dem som arbeider i fengselet, og få en mer direkte – riktignok kort, den gangen – orientering om hvordan de jobber, og jeg synes det er et veldig spennende arbeid.


