 

[11:35:00]

: La meg først få takke representanten for spørsmålet, som jeg har forelagt Politidirektoratet, som igjen har forelagt det ledelsen i Oslo politidistrikt.


Ledelsen i Oslo politidistrikt opplyser at de per 31. desember 2014 hadde 996 ansatte ved de fem politistasjonene i Oslo. Per 31. desember 2015 opplyser Oslo politidistrikt at antallet var 990 ansatte. Ved Grønland politistasjon var antallet ansatte ved utgangen av 2015 fire færre enn ved utgangen av 2004, ifølge Oslo politidistrikt. På slutten av 2015 ble det gjennomført nye ansettelser som fremover vil øke antallet ansatte ved stasjonene. Oslo politidistrikt opplyser at Felleskrim har fått økte ressurser i 2015, noe som avhjelper situasjonen i stor grad med hensyn til å gjennomføre avhør og ferdigstille straffesaker. Særlig gjelder det Grønland politistasjon. I tillegg har Oslo politidistrikt høsten 2015 ansatt flere tjenestemenn som arbeider med fremstilling i Oslo tinghus. Disse reduserer i stor grad behovet for innlån fra de fem politistasjonene, noe som bidrar til flere uniformerte patruljer til operativ tjeneste. Oslo politidistrikt fikk i 2015 tildelt budsjettmidler til 80 nye politistillinger med virkning fra 1. juli 2015 og sju nye påtalejurister med virkning fra 1. mai 2015.


Oslo politidistrikt vil fortsatt være i en særstilling sammenlignet med de andre politidistriktene, bl.a. på grunn av størrelsen, omfanget av kriminalitet, hovedstadsutfordringer og ansvaret for nasjonale sikkerhets- og beredskapsoppgaver.


I politidistriktets strategiske plan for 2016–2019 er et av målene synlig og tilgjengelig politi. Det innebærer bl.a. en permanent beredskap av ressurser til å håndtere alvorlige hendelser, nærpoliti på steder og til tider da kriminalitet erfaringsmessig begås, straksetterforskning for å sikre effektivitet og kvalitet, samarbeid med private og offentlige aktører for å øke tryggheten rundt skjenkesteder og møteplasser og innsats og tilstedeværelse i de åpne rusmiljøene.


Jeg har lyst til å legge til at vi hvis vi tar med budsjettet for 2016, har vi lagt opp til 1 054 nye politistillinger siden regjeringsskiftet. Det er en betydelig vekst, i tillegg til at det har vært satset på påtalemyndighetene – både politiet og den høyere påtalemyndighet – for å styrke både nærpoliti, politiets evne til å etterforske og følge opp saker og selvfølgelig også til å være ute og være synlig.


 

[11:38:54]

: Utgangspunktet er at disse stillingene er fullfinansiert, og så er det noen fellestjenester som Politidirektoratet har overtatt fra politidistriktene, og som gjør at de nok holder tilbake noen midler. Men det er åpenbart viktig at de stillingene som vi foreslår bevilget penger til, og som Stortinget bevilger penger til, reelt sett skal medføre vekst i antall stillinger. Det er dessverre slik at man også i politiet opplever at budsjettsituasjonen generelt er presset. Det er gjennomført en rekke tiltak som er finansiert innenfor budsjettrammen til politiet, i tillegg til at en avbyråkratiserer og effektiviserer prosesser, noe som gjør at en også merker det ute i politidistriktene. Men siden regjeringsskiftet har vi altså reelt sett hatt en vekst i politibudsjettet på 2,2 mrd. kr. Det er en vesentlig satsing på politiet, og det er ingen tvil om at vi nå får mye mer igjen for den ressursinnsatsen enn det vi fikk tidligere. Blant annet har oppklaringsprosenten nå økt med over 3 prosentpoeng siden regjeringsskiftet, så det skjer veldig mye positivt i norsk politi.


 

[11:41:12]

: Det kan jeg ikke tenke meg, og det skyldes at vi er mer opptatt av resultatene som gis, enn av hvordan en konkret disponerer midlene. Vi er opptatt av at de skal levere på de resultatene vi krever, og detaljstyring av politiet er vi ferdig med. Vi har gått fra 52 til 10 mål for politiet og har ryddet opp i målstrukturen og fortsetter for så vidt det med oppfølging av styringsparametere osv. Og jeg mener det er viktig at politiministeren i hvert enkelt politidistrikt har ansvaret for å disponere de ressursene på en best mulig måte for å følge opp de klare politiske føringene som er gitt både fra Stortinget og fra regjeringen og meg som statsråd. Det er på en måte resultatet i den andre enden vi skal være opptatt av, og hvis en ser på resultatene i Oslo, ser en nå at de er svært gode. Det er en dramatisk reduksjon i tyveri, det har vært en dramatisk reduksjon i antallet ran, det er gjennomført en rekke endringer som gjør at saksbehandlingstiden går ned, og en bruker ressursene mer effektivt og får mer igjen på resultatsiden. Det synes jeg er veldig bra, men forutsetningen for å få det til er at politimesteren faktisk er ansvarlig for å disponere ressursene riktig.






                

