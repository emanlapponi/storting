 Jeg kommer ikke til å ta ytterligere initiativ til å stanse dette leieforholdet. Dette er en leieavtale som ble inngått i februar. Økonomiske og praktiske konsekvenser av å stanse den prosessen har jeg ikke oversikt over på stående fot, for det vil i tilfelle være en juridisk diskusjon, men det vil åpenbart utløse et stort erstatningskrav. Det vil skape store utfordringer for Politiets utlendingsenhet, og jeg mener det er dårlig styring i staten hvis statsråden – en måned etter at det er inngått en leieavtale etter fullmakt fra den samme statsråden – skal blande seg inn i lokaliseringsvalget.


Jeg mener at den forrige regjeringen burde gitt de signalene som representanten Bøhler nå gir, hvis det var viktig for dem å ivareta dette. Vi har ikke gitt de signalene. Det store problemet som representanten Bøhler viser til, er ikke nødvendigvis så stort i praksis. Dette er ikke asylmottak på noen måte, det er et registeringsmottak. På en vanlig dag vil det være 20 asylsøkere i området – primært innenfor bygningsrammen.






                

