 Et tilsvarende spørsmål ble stilt fra representanten Trine Skei Grande 14. mai i år – det var et skriftlig spørsmål – og jeg vil sitere hoveddelen av mitt svar til representanten Grande:


«JD ble 27.3.2012 gjennom eget brev om saken gjort kjent med at Politiets utlendingsenhet (PU) hadde behov for nye lokaler, da deres nåværende leieforhold utløper desember 2014. På daværende tidspunkt skulle større leiesaker, iht. tildelingsbrevet, forelegges for departementet for godkjenning. I departementets svar 11.6.2012 ble det gitt tilslutning til at arbeidet med å finne nye lokaler kunne igangsettes, og etter den tid har det ikke vært skriftlig korrespondanse mellom departementet og Politidirektoratet (POD) om denne saken. På daværende tidspunkt var konkret lokalisering ikke et tema.»


Politidirektoratet har nå fullmakt til å inngå leiekontrakter for politi- og lensmannsetaten.


«POD har på denne bakgrunn i brev av 7.4.2014 gitt PU godkjennelse til å inngå ny husleieavtale for lokaler Økernveien 11–13. Avtalen ble inngått i april, med en oppsigelsesklausul etter fem år. Dette tilsier at det vil kunne koste svært mye ev. å avvikle planene for etablering på Tøyen.


Regjeringen ønsker å forbedre styringen av offentlig sektor. Vi skal ha færre og tydeligere mål, og vi skal vise tillit til statens ledere. (…) På bakgrunn av ovennevnte finner jeg det ikke hensiktsmessig å gripe inn i denne saken nå.»


Dette var en gjengivelse av hoveddelene i det svaret som Stortinget allerede har mottatt skriftlig.


