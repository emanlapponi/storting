 For det første har Fremskrittspartiet vært tydelig på at mulla Krekar ikke lenger har lovlig opphold i landet, han skal sendes ut av landet. Så er det selvfølgelig sånn, som representanten gjentar i flere av sine spørsmål, at Norge er bundet av internasjonale konvensjoner. Vi jobber med mange ulike spor for å se hvordan vi kan få sendt mulla Krekar ut av Norge. Han sitter nå i fengsel. Vi arbeider i departementet med ulike måter å få til en retur til Irak på, og vi jobber hardt for at vi skal følge opp det som mange av Fremskrittspartiets representanter, meg selv inkludert, har vært opptatt av i mange, mange år. Men representanten Klinge har rett i én ting, og det er at det veldig sjelden er sånn i noen politisk sak at det bare er å knipse i fingrene. En må gjøre et hardt arbeid for å få det til, og i den grad det skulle være nødvendig med spesiell informasjon til Stortinget underveis i en sånn prosess, kan jeg forsikre om at det vil bli gitt på behørig vis.






                

