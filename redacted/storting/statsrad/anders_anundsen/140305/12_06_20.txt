 Det kan godt være at det var et underlig svar på et underlig spørsmål, men vi har altså vært i dialog med Stortinget for å finne en møtedato. Jeg har med meg e-poster fra 11. februar hvor den dialogen egentlig har vært god, slik jeg har oppfattet det. Det som har vært spørsmålet i etterkant, var basert på en oppfølging vedrørende nasjonal trusselvurdering, som vi har hatt til intensjon å presentere for den utvidede utenriks- og forsvarskomiteen i tråd med det jeg sa.


Så er det slik at jeg fikk et oppfølgingsspørsmål fra reporteren i NRK som lød omtrent sånn: Anniken Huitfeldt sier hun ikke har fått noe i sin kalender som tilsier at det ligger an til et møte. Det er da jeg svarer:


«Det må vel være Anniken Huitfeldts problem.»


Jeg gir altså ikke lederen ansvar for noe knyttet til dialog eller manglende dialog om møtetidspunkt e.l. Mitt konstitusjonelle ansvar strekker seg bredt, men det omfatter ikke representanten Huitfeldts kalender.


