 Bare noen korte merknader: Jeg har lyst til å slutte meg til det komitéleder Martin Kolberg sa om at norsk forvaltning i all hovedsak fungerer bra. Jeg synes dét er viktig å ha med seg inn i behandlingen av denne saken, for det er det den egentlig viser, at det er veldig mye som fungerer veldig bra.


Så skal jeg kommentere et par ting som er relevant for mitt ansvarsområde, og som også er blitt gjenstand for kommentarer fra talerstolen. Det ene gjelder oversitting i politiarrest. Det er et alvorlig problem, og det har vært det over tid. Det er en situasjon som vi er nødt til å løse. En av hovedutfordringene er at det er veldig høy kapasitetsutnyttelse i de ordinære fengslene, på over 98,2 pst. så langt i år, etter de siste tallene. Det gjør at overføring til varetekt noen ganger er for komplisert.


Tidligere denne uken har Stortinget forhåpentligvis bidratt til å løse noe av den situasjonen ved at det blir stilt til rådighet 242 nye fengselsplasser, forhåpentligvis fra 1. september og riktignok i Nederland, men det er likevel noe som vil bidra til å øke mulighetene for å få raskere overføring til ordinær varetektssoning og dermed også bidra til å redusere oversitting, i tillegg til å løse en del av de andre utfordringene på kriminalomsorgens område. Men dette er noe vi har stort fokus på.


Hvis man skal se litt historisk på det, var det i 2009 3 539 tilfeller av oversitting, ifølge tall fra Politidirektoratet. I 2013 var det 4 250 tilfeller av det samme. Så det har vært en økende tendens bortsett fra en liten nedgang i 2011. I 2014 var tallet 3 440, ifølge de tallene vi har fått fra Politidirektoratet. Det er store tall, og det er nødvendig å ha nødvendig politisk trykk på dette, men det er også nødvendig å sikre at etatene er i stand til å løse dette på en bedre måte fremover.


Så vil jeg også nevne spørsmålene knyttet til Trandum, hvor det er en balanse mellom sikkerhetsspørsmål og privatlivets fred. Der er, etter hva jeg får opplyst, PU i gang med å foreta en gjennomgang for å sikre at en er innenfor de rammene som en skal være. Det er naturligvis nødvendig, som også komitélederen pekte på, at vi her ikke skal tråkke over grensene for menneskerettighetene.


