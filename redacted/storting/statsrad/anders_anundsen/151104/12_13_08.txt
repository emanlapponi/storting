 Jeg gjentar bare det jeg sa i mitt forrige svar om at denne prosessen også er fulgt av den forrige regjeringen knyttet til en helt konkret sammenslåing, som jeg nevnte.


Så er jeg opptatt av at i disse prosessene skal både arbeidslivets spilleregler følges og en skal involvere bredt underveis i prosessene, og det legger jeg til grunn at Domstoladministrasjonen gjør. Det er Domstoladministrasjonen som gjennomfører den dialogen og den oppfølgingen.


Når det gjelder spørsmålet om store eller små domstoler er mest effektive, så vet vi i hvert fall at små domstoler er betydelig mer sårbare. Vi har altså domstoler i Norge som har to dømmende årsverk, og det er klart at det er en domstol som er svært sårbar, og alle domstoler på tingrettsnivå skal kunne håndtere alle typer saker. Jeg tror vi er nødt til å erkjenne at vi har en kompleksitet og en annen type saker som går for mange tingretter nå, enn det vi hadde tidligere.


Men som sagt vil regjeringen først få forslaget fra Domstoladministrasjonen og så vurdere om det skal følges opp, og i tilfelle hvordan det skal følges opp.


