 Det spørsmålet dreier seg om flere ting samtidig. Jeg registrerer at representanten er misfornøyd med prosessen knyttet til disse ti sammenslåingsforslagene. Den forrige regjeringen gjorde det på den samme måten når det gjelder Sør-Trøndelag og Trondheim tingrett i 2010, så det er ikke noe nytt at Stortinget involveres i denne typen strukturendringer på denne måten. Så jeg er litt overrasket over den skarpe kritikken på det området. Sånn sett er jo dette omtalt i statsbudsjettet, og Stortinget er således involvert.


Når det gjelder den øvrige prosessen, så gjennomfører Domstoladministrasjonen nå en større gjennomgang av eventuelle større strukturendringer. Det er helt naturlig at en sånn type strukturendring – hvis den blir fulgt videre opp fra regjeringens side – blir fremlagt for Stortinget i sin helhet.


Så jeg tror det er viktig at en skiller mellom de konkrete sammenslåingsforslagene som her ligger, og den videre prosessen knyttet til en eventuell større strukturendring i tingretten.


