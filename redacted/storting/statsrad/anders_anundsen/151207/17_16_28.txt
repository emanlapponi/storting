 Jeg vil først få takke både saksordføreren og komiteen for et godt samarbeid i denne saken.


Dette er nok et forslag fra regjeringen som vil styrke barns rettigheter. Det er det som det i utgangspunktet handler om, selv om vi også kjenner på den følelsen som foreldre blir utsatt for når barna deres forsvinner til utlandet eller bortføres på annet vis uten at en føler at en har så veldig mange virkemidler i egen verktøykasse. Dette er et forslag som vil styrke rettighetene til barnet, og som på en bedre måte vil ivareta saksbehandlingen fra norsk side. Jeg tror også at noen av disse forslagene vil kunne tjene som eksempel internasjonalt for å vise hvordan Norge løser dette. Istedenfor som nå, at vi ser på andre, er det andre som faktisk kan se på oss. Det synes jeg vi skal være glade for.


Jeg skal ikke gå inn på detaljene i forslaget. Jeg synes saksordføreren på en god måte redegjorde for det som er forslagets substans. Men det at vi nå f.eks. velger en sentralisert domstol som skal håndtere alle disse sakene, bidrar til både større rettssikkerhet, mer effektivitet og sikrer at en har den kompetansen som er nødvendig for å behandle disse sakene. Det vil styrke rettssikkerheten til barna, og det vil også gjøre det enklere å føre en del av disse sakene.


Det ligger også inne et spørsmål om høring av barn i dette forslaget. Det har ikke har vært tilfredsstillende fulgt opp tidligere. Nå blir det det. Barn skal nå gis anledning til å uttale seg på en bedre måte. Jeg nevner det fordi det var en av de tingene som saksordføreren ikke var inne på.


Jeg er veldig glad for at det er en enstemmig innstilling, og at saksordføreren på en god måte gjorde rede for hvor viktige disse endringene faktisk er.


Det er ofte slik i den politiske hverdagen at det blir mye diskusjon om politikk som egentlig ikke er så veldig viktig, mens det på andre områder blir veldig lite politisk diskusjon om ting som faktisk har stor betydning. Slik er det egentlig i dette tilfellet også. Dette sier jeg ikke for å stimulere til debatt på en dag som denne, men for å understreke viktigheten av at når det ikke er debatt, sier det ikke noe om at kvaliteten eller arbeidet ikke er viktig. Snarere kan det faktisk indikere det motsatte. Det var derfor jeg hadde lyst til å si de få ordene.


