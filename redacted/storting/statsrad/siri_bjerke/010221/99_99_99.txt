  Først vil jeg peke på at
det er av stor betydning for miljøvernarbeidet i Norge
at vi har mange, store og sterke miljøvernorganisasjoner.
Disse organisasjonene bidrar vesentlig til bevisstgjøring
rundt miljøspørsmål i befolkningen, og
til at debatten omkring disse spørsmålene holdes
levende. 

Betydningen av sterke miljøorganisasjoner
vil bli enda tydeligere i årene som kommer. Med økt
overføring av myndighet på miljøområdet
til kommunene, vil organisasjonenes rolle i kommuner og lokalsamfunn
bli styrket. Kommunene på sin side bør være
bevisst på organisasjonenes kompetanse, og aktivt benytte
seg av den kunnskapen som disse har.

Når Miljøverndepartementet
oppnevner en representant til styret i WWF, har dette historiske
og formelle årsaker. WWF er en stiftelse som kan motta økonomisk støtte,
der bidragsyter kan kreve skattefritak for bidraget. Dette forutsetter
at staten oppnevner en representant til styret, og det offentliges
tilsynsansvar er lagt til det departement som faglig står
den enkelte stiftelse nærmest. Det tilligger derfor Miljøverndepartementet å oppnevne den
statlige representanten til WWFs styre.

Jeg vil for øvrig vise til at Stortinget årlig
bevilger midler til et tyvetalls organisasjoner over Miljøverndepartementets
budsjett. Det stilles ikke noe krav til disse organisasjonenes faglige – eller
for den del politiske – profil som forutsetning for støtte.
Tilsvarende innebærer statens representasjon i WWFs styre
heller ikke noen slike føringer.

Generelt vil jeg si at det er viktig å skille
mellom forvaltningens rolle og de frivillige organisasjonenes rolle. Det
ville være betenkelig om det offentlige utnyttet styrerepresentasjon
eller lignende posisjoner til å legge bånd på frivillige
organisasjoners anledning til å innta standpunkter på fritt
grunnlag. Dette må også være et prinsipp i
kontroversielle saker, noe rovviltpolitikken er et eksempel på.
Det er ikke unaturlig at en organisasjon som primært har
vern som sin oppgave, kan ha et annet syn enn Regjeringen i slike
spørsmål.

Når dette er sagt, har jeg forståelse
for at det stilles spørsmål om miljøvernforvaltningens
deltakelse i styret i WWF. Jeg vil derfor gjennomgå grunnlaget
for og hensiktsmessigheten av statlig representasjon i styret.

  Grunnen til denne representasjonen er, som
jeg sa i mitt forrige svar, først og fremst historiske
og formelle, og det har sammenheng med den formen for stiftelse
og organisasjon som WWF er. Jeg vil nå se på hensiktsmessigheten
av en videreføring av dette, og jeg vil også se
dette i sammenheng med statens representasjon i liknende organisasjoner,
både på miljøområdet og på andre
områder. 

Ellers må jeg si at jeg absolutt ikke
ser det som noen naturlig sak at staten har en direkte kobling til
miljøorganisasjonene, snarere tvert imot.

  Jeg vil gjerne si at også med dagens
praksis ligger det overhodet ikke an til at staten vil bruke sin
representasjon i organisasjoner til å hindre et miljøengasjement
som denne organisasjonen ønsker å videreføre.
Men det vil også være statens representant sitt
ansvar å bringe fram synspunkter på vegne av det man
er oppnevnt fra. Det er altså denne praksisen jeg vil se
på, som er formell i utgangspunktet, men spørsmålet om
den kan ha uheldige koblinger, vil bli tatt opp.





                

  Siden 1991 har det pågått
et systematisk arbeid med å skaffe oversikt over forurensningspotensialet
fra skipsvrak langs norskekysten. Statens forurensningstilsyn
har sammen med Bergens Sjøfartsmuseum registrert nærmere
2 600 skipsvrak langs norskekysten og kartlagt vrakenes
forurensningspotensial.

Undersøkelsene som ble foretatt i
1993 og 1996 av de 30 vrakene med antatt høyt forurensningspotensial,
viste bl.a. at det var behov for ytterligere fysiske undersøkelser
av seks vrak, som alle er vrak fra krigen. Fire av disse vrakene
ligger i Narvik-området og ble undersøkt i 1999. Undersøkelsene
viste at kun vraket av den tyske jageren «Erich Giese» inneholder
oljemengder av betydning. De to øvrige vrakene, «Boardale» og «Holmengraa»,
ligger utenfor henholdsvis Vesterålen og Borre i Oslofjorden. De
ble undersøkt i fjor, og undersøkelsene viste
at det kun er olje av betydning om bord i «Boardale».

Tømming av skipsvrak er teknisk kompliserte
og kostbare operasjoner. Det er derfor viktig at tiltakene er prioritert
og settes inn der miljøgevinsten er størst. Også andre tiltak
enn tømming kan være aktuelle, f.eks. styrking
av oljevernberedskapen, slik det allerede er gjort i Narvik.

Ut fra foreløpige vurderinger anser
ikke Statens forurensningstilsyn at faren for omfattende akutte
oljeutslipp medfører behov for umiddelbare tiltak. SFT
vil imidlertid i løpet av våren komme med anbefalinger
på bakgrunn av undersøkelsene om hva som eventuelt
bør gjøres med oljen om bord i «Erich
Giese» og «Boardale». Jeg mener det er
viktig å forhindre at det oppstår skader som følge
av oljen om bord i vrakene, og vil på bakgrunn av tilrådingen
fra SFT ta stilling til hvilke tiltak som eventuelt bør
iverksettes.

Skipsvrak kan også representere et
forsøplingsproblem. I påvente av SFTs vurderinger
av de to vrakene som inneholder olje, tar vi i løpet av året
sikte på å fjerne vraket av den sovjetiske jageren «Boiky»,
som ligger ved Skogsøya i Vesterålen.

  Jeg vil ta tak i disse problemene ved å starte
med dem som gir størst miljøgevinst, og jeg vil
gjøre det i forhold til de budsjettene som Stortinget har
lagt til rette for. 

Når det gjelder «Erich Giese»-skipet,
vil det være behov for tiltak, og de tiltakene vil bli
satt i verk på bakgrunn av de faglige tilrådingene
om hva slags tiltak som best lar seg gjennomføre i praksis. 

Ellers går vi altså videre
generelt i arbeidet med å fjerne skipsvrak. Jeg er fornøyd
med at vi i år får muligheten til å fjerne
et skipsvrak som ligger i et annet område enn det representanten
er opptatt av – ikke desto mindre representerer det et
forsøplingsproblem – nemlig vraket «Boiky».

 Det er også Regjeringens oppfatning
at det viktigste vi kan gjøre når det gjelder å bedre
beredskapen langs kysten, er forebyggende tiltak. Derfor har vi
satt i gang et viktig arbeid på dette området. Det
vil også være viktig å ha en god beredskap
hvis ulykken er ute, og for å rydde opp etter tidligere
ulykker. Men dette arbeidet må prioriteres i henhold til
de vedtatte budsjettene og selvsagt gjøres i den rekkefølge
som gjør at miljøgevinstene blir størst. 





                

 La meg først slå fast at
det ikke er noen uenighet mellom Bredvold og meg når det
gjelder Øvrebyen og de viktige kulturhistoriske verdiene og kvalitetene
som finnes der. Meg bekjent er Øvrebyen blant de første
trehusmiljøene som ble regulert til spesialområde
bevaring. 

Miljøverndepartementet arbeider med
en opptrappingsplan for hele kulturminnefeltet som vi viderefører
i budsjettarbeidet også framover. Som en del av sitt innspill
til departementets arbeid med denne satsingen har Riksantikvaren
foretatt beregninger som viser at for 70 mill. kr kan 12
av Norges mest verdifulle trehusbyer sikres. Riksantikvaren har
ikke utarbeidet noen planer eller liste over hvilke byer som skal
med i et eventuelt sikringsprosjekt. De 12 byene som ble listet
opp i Aftenposten, hvor jeg antar at Bredvold har hentet deler av
sine opplysninger fra, er byer hvor det har vært dialog
om sikring mellom kommunen og Riksantikvaren, eller hvor det har
vært et særlig lokalt engasjement på sikringssiden.
At Kongsvinger etter dette avisoppslaget også har meldt
sin interesse og vist engasjement i saken, er positivt, og jeg er
overbevist om at Riksantikvaren ikke vil ha noen motforestillinger
mot å gå inn i en tilsvarende dialog med Kongsvinger.
Vi har 54 bevaringsverdige trebymiljøer – om lag
13 000 hus. Bare et fåtall av disse er fredet,
og bare en liten prosent er regulert til spesialområde bevaring.
Riksantikvaren kan gi tilskudd til brannsikring av enkeltbygninger,
slik de f.eks. har gjort til stavkirkene og middelalderbygningene. 

Det som er viktig i tilknytning til å brannsikre
trehusbyene, er ikke den enkelte bygning, fredet eller ikke, men å se
på helheten. Riksantikvaren har i de siste 15 årene engasjert
seg i problematikken knyttet til brannsikring av trehusbyer, og
Riksantikvarens engasjement er ikke begrunnet i at en eller flere
av disse bygningene er vernet – det er ikke enkeltstående
verneverdige bygninger som er i fokus, men den kulturhistoriske
verdien som helheten i hver av disse trehusbyene representerer.
Slik Riksantikvaren ser det, vil det være lite hensiktsmessig
for dem å gi brannsikringstilskudd til enkeltstående
vernede bygninger i trehusbyene uten samtidig å vurdere
brannsikkerheten til omkringliggende bebyggelse.

  Jeg tror det vil være en utfordring
framover å finne de best egnede samarbeidsformene mellom
kommunal brannberedskap og et engasjementet for brannsikring, bl.a.
fra Riksantikvarens side. På dette området har
det vært ordninger i gang, og det vil være et
prioritert arbeid også framover, så jeg er overbevist
om at det med et samarbeid fra lokalt hold, både privat
og kommunalt, opp mot Riksantikvaren vil være mulig å finne
gode ordninger innenfor de budsjettene som er vedtatt.

  Jeg bare bekrefter at dette er et prioritert
område, at Riksantikvaren har i gang et arbeid, og at vi
fra departementets side vil følge dette opp.





                

 Det historiske sentrum er kjernen i en miljøvennlig
bystruktur og gir byer og tettsteder sin identitet. Det er viktig å ta
godt vare på de store kulturelle og økonomiske
verdiene som bysentrene representerer. Dette må skje ved
aktiv bruk og vedlikehold av sentrumsområdene gjennom tilrettelegging
for handel, kulturaktiviteter, offentlig og privat service og for
boliger. 

Miljøverndepartementet har gjennom
Miljøbyprogrammet innhentet erfaringer med planlegging
og utvikling av sentrum i norske byer, og har sett på hva
man gjør i utlandet. Som representanten Dørum
viser til, er en av erfaringene at det bør etableres et
forpliktende samarbeid mellom offentlige myndigheter, grunneiere
og lokalt næringsliv både for å planlegge,
gjennomføre tiltak og forestå driften av bysentrum.

Jeg mener at staten skal være en viktig
part i dette. Som gård- og grunneier har staten betydelige
eierinteresser og dermed ansvar for viktige sider av bymiljøet,
særlig i sentrum av de større byene. 

Jeg følger opp dette spørsmålet
gjennom en tverrdepartemental arbeidsgruppe som Miljøverndepartementet nettopp
har nedsatt for å konkretisere statlig politikk for miljøvennlig
storbyutvikling, som bl.a. vil dreie seg om oppfølging
av erfaringene fra Miljøbyprogrammet.

Som ledd i dette vil utfordringene i bykjernene
drøftes også i Samarbeidsforum for storbyutvikling,
der seks byer og flere departementer deltar. Gjennom dette forum inviteres
også næringslivet, fagmiljøer og organisasjoner til
dialog om politikk og virkemidler.

  Jeg tar gjerne med meg Dørums innspill
i vårt videre arbeid med disse spørsmålene. Jeg
ser det som svært viktig at vi arbeider med en konkretisering
av det tverrdepartementale samarbeidet i dette området.
Like viktig er det å samarbeide tett opp mot de byene det
her er snakk om, og endelig er det viktig at vi får med
oss det private næringsliv i et nettverkssamarbeid med
offentlige myndigheter, både på kommunalt og nasjonalt
plan. Her vil Regjeringen komme tilbake til konkrete forslag, hvorav
Dørums innspill kan være ett.

  Jeg bekrefter Regjeringens ønske
om å følge opp på dette området,
og slår igjen fast at statens betydelige eierinteresser
i sentrumsområdene vil være et viktig utgangspunkt
for den videre satsingen, og at det må skje gjennom et
samarbeid, som jeg bl.a. har nevnt her i dette svaret.





                

  Nedbeitingen av tareskog foregår
fra deler av Trøndelagskysten og langs store kyststrekninger
nordover til Vest-Finnmark. Helgelandskysten representerer det området
der nedbeitingen er sterkest. Grovt sett er ca. 50 pst. av tareskogen
i de tre nordligste fylkene nedbeitet. Situasjonen har vært
relativt stabil siden slutten av 1970-årene, og forskningsresultater
tyder på at en slik nedbeiting kan være svært
langvarig. Det finnes imidlertid også eksempler
på det motsatte. I Canada, hvor en lignende nedbeiting
av tareskogen pågikk på 1960- og 1970-tallet,
døde praktisk talt alle kråkebollene ut i løpet
av relativt kort tid etter at de var blitt infisert av en amøbe.
Tareskogen etablerte seg da igjen etter relativ kort tid.

Det har vært framsatt ulike teorier
om grunnen til denne endringen, uten at man har kunnet fastslå noen
enkelt årsak. En teori går ut på at endringene
skyldes lange, naturlige svingninger i økosystemet. En
annen teori er at nedgangen i fiskebestander som bl.a. steinbit,
som lever av kråkeboller, har bidratt til at kråkebollene
har fått overtaket i de utsatte områdene.

Myndighetene har de siste ti–femten årene
bidratt til å belyse disse problemstillingene, bl.a. gjennom
kartlegging av utbredelsen av kråkebollene og ved forskning
på forholdet mellom tare og kråkeboller. Resultatet
av dette arbeidet viser at tareskogen representerer et meget produktivt
system med stort biologisk mangfold. Når den blir borte
over større områder, gir det negative ringvirkninger – også for
de lokale fiskeriene.

Det er ikke mulig å forutse utviklingen
av de nedbeitede områdene. Derfor er det viktig å videreføre
overvåkingen. I dag foregår det overvåking
av sørgrensen for utbredelsen av kråkeboller i
Sør-Trøndelag i forbindelse med taretrålingen
i området. I den forbindelse vil jeg nevne at det i enkelte
områder med stor kråkebolleproduksjon er satt
i gang en storstilt høsting av kråkeboller. Da
disse tas opp før de gyter, bidrar høstingen til å holde populasjonen
nede lokalt. Om dette kan hjelpe på utviklingen tilbake
til tareskog, står igjen å se.

Regjeringen viser til at marin forskning er
utpekt som et av hovedsatsingsområdene framover, og at
Forskningsrådet prioriterer midler bl.a. fra
sitt forskningsfond til dette. Forskning rundt tare-/kråkebolleproblematikken langs
kysten hører hjemme som en viktig del av denne satsingen.

Jeg har merket meg at dette er et stort problem
i de berørte områdene, og vil drøfte
nærmere med Forskningsrådet og Fiskeridepartementet
hvordan man bør gå videre på bakgrunn
av den kunnskapen vi i dag har.

  Steinbitteorien er en blant flere teorier
på dette området og viser at det fortsatt er stor usikkerhet.
Derfor er jeg enig med representanten i at det er viktig å prioritere
forskningen. Det er store muligheter for at en innenfor hovedfeltet
marin forskning i framtiden kan få mer konkrete forskningsprosjekter
på dette området, som også kan lede fram
til konkrete tiltak.





                

