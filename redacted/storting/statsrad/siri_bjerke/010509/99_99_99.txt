  Det er dokumentert et stort behov for vedlikehold
og sikring av verdifulle kulturminner. Det gjelder også stavkirkene.
Betydelige beløp har blitt bevilget til brannsikring
av stavkirkene de senere årene, og alle stavkirkene har
fått brannsikringsanlegg. Men mange av stavkirkene står
også overfor store vedlikeholdsoppgaver. Disse oppgavene
stiller spesielle krav både til materialbruk og håndverksutførelse,
og statlige tilskudd er nødvendig for å kunne
gjennomføre arbeidene.

Regjeringen varslet i forbindelse med budsjettet
for 2000 at istandsetting av stavkirkene ville bli en prioritert oppgave
framover. Riksantikvaren er i gang med å planlegge et stort
stavkirkeprosjekt som vil ha som viktigste målsetting å sette
stavkirkene i bygningsmessig stand, slik at de antikvariske verdiene
sikres for ettertiden. Dette er et omfattende arbeid som vil strekke
seg over en tiårsperiode.

Ved budsjettbehandlingen for 2001 understreket
Stortinget betydningen av at allerede påbegynte restaureringsarbeider
på kirkebygg, herunder Heddal stavkirke, Utstein Kloster
og Stavanger domkirke, blir videreført.

Vedlikeholdsarbeidene på Heddal stavkirke
har pågått i flere år ved hjelp av kommunale,
fylkeskommunale og statlige tilskudd. I tillegg er det gitt private
gaver til arbeidet. I 2001 ble det søkt om tilskudd på 1
mill. kr fra Riksantikvaren til fortsatt restaurering av Heddal
stavkirke.

Bevilgning til restaurering og vedlikehold
av stavkirkene gis over statsbudsjettets kap. 1429, post 72.3 Vern og
sikring av middelalderbygninger og anlegg. Midlene på denne
posten nyttes også til vern og sikring av andre automatisk
fredede bygninger og ruiner fra middelalderen. I 2001 har Riksantikvaren
bevilget ca. 1,2 mill. kr til stavkirkene fra denne posten.

Heddal stavkirke er prioritert framfor de andre
stavkirkene ved tildeling av årets midler. Ti andre
stavkirker som også har fått tilskudd, har fått
gjennomsnittlig ca. 50 000 kr hver. De 17 resterende stavkirkene
har ikke fått tilskudd i 2001. I tillegg er det i inneværende år
budsjettert med 400 000 kr til oppstart av restaureringsprosjektet
for stavkirkene, som jeg nevnte innledningsvis, i regi av Riksantikvaren.

Jeg mener derfor at bevilgningen
til Heddal stavkirke er i samsvar med Stortingets intensjoner
om å videreføre allerede påbegynte restaureringsarbeider
på stavkirken. Jeg har likevel forståelse for
at man nå har kommet i en spesiell situasjon
på grunn av framdriften på arbeidene. Derfor vil
jeg be Riksantikvaren vurdere hva som kan gjøres i samarbeid
med andre for å avhjelpe denne situasjonen.

  Jeg kan forsikre representanten Rahm om at
jeg fullt ut deler de ambisjonene som Stortinget gav uttrykk for
i årets budsjettbehandling knyttet til kulturminner generelt,
stavkirkene mer spesielt og disse konkrete prosjektene
som ble nevnt i budsjettinnstillingen. Jeg gjør det jeg
kan for å få til en god oppfølging i en
helhet. I den situasjonen er det grunn til å se på mulighetene
for Heddal stavkirke én gang til.

Jeg mener likevel at dette best kan
gjøres gjennom de allerede eksisterende bevilgningene,
og at det er behov for en oppfølging i forhold til Riksantikvaren
fra min side, og som jeg absolutt vil gjøre. Jeg vil peke
på at vi har store utfordringer på sektoren, og
at arbeidet med å få restaurert stavkirkene
vil ta flere år. Jeg vil også vise til behovet
for å få et godt faglig grunnlag i det prosjektet som
Riksantikvaren har satt i gang.

 Jeg bekrefter det jeg har sagt i tidligere
svar: Jeg vil arbeide med å få til en god prioritering
av arbeidet med restaurering av stavkirkene, og vi vil foreta en
vurdering av Heddal stavkirke spesielt, i lys av Stortingets vedtak
i forbindelse med budsjettarbeidet for i år.





                

 I Miljøverndepartementets høringsuttalelse
til det britiske miljødirektoratets forslag om å la
utslippene av technetium-99 gå urenset i havet helt til
2006 framholder vi at det foreslåtte utslippsnivå er
helt uakseptabelt, og krever at utslippene reduseres kraftig allerede
fra i år. Jeg har personlig tatt saken opp med min britiske
kollega Michael Meacher under et møte tidligere i år.
Der understreket han at en endelig beslutning
ikke er fattet av den britiske regjering. Jeg tok også saken
opp med mine nordiske kolleger under det nordiske miljøvernministermøtet
i februar, og oppfordret dem til å avgi høringsuttalelser
til det britiske miljødirektoratets forslag, slik Norge
har gjort. Det har tidligere vært rettet en rekke henvendelser
om saken til britiske myndigheter, både fra norsk side
og i form av felleshenvendelser fra de nordiske miljøvernministrene.

Også innenfor
OSPAR-konvensjonen samarbeider Norge med bl.a. de øvrige
nordiske landene for å legge press på britiske
myndigheter for å redusere utslippene fra Sellafield. Reprosesseringen
er den dominerende kilden til utslipp av radioaktiv forurensning
til det marine miljøet. Vi arbeider derfor i
OSPAR for at alt brukt kjernebrensel på sikt
skal lagres i stedet for å reprosesseres. Norge var med
på å fremme et vedtak om dette på fjorårets
OSPAR-møte i København. Vedtaket fikk flertall,
men ikke tilslutning fra Storbritannia og Frankrike.

Forslaget fra det britiske miljødirektoratet
er et høringsdokument som inneholder flere alternative
løsninger. Den gunstigste løsningen sett med norske øyne
legger opp til en grense for utslipp på 10 Tbq allerede
fra 2001, og det er dette alternativet vi har bedt britene om å velge
i første omgang. Det forslaget det britiske miljødirektoratet
går inn for, innebærer at gjeldende grense på 90
Tbq opprettholdes helt fram til 2006, noe som vil medføre
fortsatt forhøyede verdier av technetium-99 langs norskekysten.
Det britiske miljødirektoratet vil trolig ta endelig
stilling til hvilket alternativ de går inn for før
sommeren. Da vil også den britiske regjeringen i forlengelsen
av dette ta stilling til saken.

Regjeringen har mottatt et stort antall henvendelser fra
kommuner, fylkeskommuner og miljøorganisasjoner med krav
om stans i utslippene og stenging av reprosesseringsanlegget i Sellafield.
For å synliggjøre dette engasjementet og legge
ytterligere press på britiske myndigheter overleverte Utenriksdepartementet
den 7. mai disse henvendelsene til den britiske ambassaden sammen
med en redegjørelse
for Norges syn i denne saken. Som tidligere omtalt, vil også statsministeren
ta spørsmålet om utslippene fra Sellafield opp
under sitt møte med sin britiske kollega Tony Blair i juni.

 Jeg deler den bekymringen som representanten
Kristiansen gir uttrykk for når det gjelder langtidsvirkningene
av såpass høye utslipp av technetium-99 som det
mest vidtrekkende alternativet fra det britiske miljødirektoratet
vil innebære.

Jeg deler ikke oppfatningen om at vi har en
passiv holdning til dette fra norske myndigheters side.
Her snakker vi om direkte henvendelser på politisk nivå.
Jeg er opptatt av å finne de aller beste måtene
vi både kan protestere på og
gradvis nå fram på.

Det at den britiske miljøvernministeren
har et engasjement i saken, oppfatter jeg som et positivt signal.
Nå får vi se hva norsk og ytterligere nordisk
og annet press kan medføre for løsningene framover.
Vi må bruke alle de kanalene vi har
i dette arbeidet, og håpe at det vil gi resultater.

 Det kunne være fristende litt spøkefullt å replisere
til representanten Kristiansen at daværende miljøvernminister
Berntsens karakteristikk
ikke fikk så stort gjennomslag i forhold til den situasjonen
vi nå kan peke på, slik at det kanskje ikke er
karakteristikker som er det viktigste virkemiddelet
for å nå fram. Personlig tror jeg nok at det bare
er et sterkt, tydelig, langvarig press fra ulike hold, og fra norske
myndigheters side spesielt, som kan gi resultater i denne saken.
Vi må gjøre det vi kan direkte overfor Storbritannia,
men vi må også arbeide sammen med andre
land, slik vi gjør – de nordiske bl.a., for å forsøke å få fram
alternativer til reprosessering, som tross alt er utgangspunktet
for hele denne virksomheten. Men jeg kan forsikre om et minst like sterkt
engasjement, selv om språkbruk kan være annerledes.





                

