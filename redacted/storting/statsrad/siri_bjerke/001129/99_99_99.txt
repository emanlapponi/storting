  Våtorganisk avfall, som også omfatter
matavfall, er en del av det avfallet som forurenser mest når
det legges på deponi. Når avfallet brytes ned,
dannes klimagassen metan, og metanutslipp fra avfallsbehandling
utgjør 7 pst. av Norges totale utslipp av klimagasser.
I tillegg medfører deponering av organisk avfall utslipp
av næringssalter til vann. Matavfall som legges på fyllinga,
vil trekke til seg fugler og skadedyr og øke risikoen for
spredning av smittestoffer, bl.a. til drikkevann. Dette er bakgrunnen
for at fylkesmennene, i forbindelse med sin konsesjonsbehandling
etter forurensningsloven, har innført strenge restriksjoner
mot deponering av dette avfallet. Det skal i hovedsak ikke legges
på deponi.

Programmet på TV 2, som representanten
Høie viser til, tok opp et sentralt spørsmål
i avfallspolitikken. Hvordan kan vi klare å redusere utslippene
av klimagasser og andre miljøproblemer fra avfallsbehandlingen
på en måte som er samfunnsøkonomisk lønnsom?
Det er svært viktig når virkemidler utformes i
avfallspolitikken, at kostnadene ved aktuelle tiltak veies opp mot
de samfunnsøkonomiske fordelene, herunder miljøgevinstene.

For våtorganisk avfall viser både
analyser og erfaring at det er betydelige miljøgevinster
ved å fjerne denne type avfall fra søppelfyllingene.
Det er derfor den samme praksis følges i flere andre land
og at et EU-direktiv på feltet krever at alle land legger
opp en strategi for å redusere deponeringen av slikt avfall.

Når det, som i denne saken, fokuseres
på behandlingskostnadene ved å kompostere våtorganisk
avfall, er det viktig å minne om at alternativ håndtering
av dette avfallet heller ikke er gratis. Forbrennings- og deponeringsanlegg
krever også betydelige investeringer. Jeg vil likevel understreke
at denne delen av avfallspolitikken er utfordrende. Kostnader
forbundet med behandling av avfallet og anslag på miljøgevinster
endres etter hvert som ny teknologi og nye beregningsmetoder utvikles.

Samtidig er det viktig å understreke
at matavfall ikke bare er et miljøproblem. Det inneholder
viktige næringsstoffer som det er ønskelig å tilbakeføre
til naturens kretsløp. For å benytte dette som
innsatsvare i landbruket er det behov for produktutvikling og utvikling
av markedet for avfallsbasert fôr, gjødsel og
jordforbedringsmiddel. Det er bl.a. med bakgrunn i denne problematikken
at vi i disse dager har etablert et eget samarbeidsprosjekt mellom
miljøvernmyndighetene og landbruksmyndighetene. ORIO er
et prosjekt som skal bidra til å finne gode og fremtidsrettede
gjenvinningsløsninger for våtorganisk avfall og
slam. Prosjektet er etablert i nært samarbeid med aktørene
innen avfalls- og jordbrukssektoren.

  Jeg ser det som viktig at staten bidrar med
informasjon, bidrar til teknologiutvikling og bidrar for å få til
bedre samarbeidsordninger mellom kommuner, private aktører
og staten på dette området for stadig å forbedre
de løsningene som må til for å håndtere våtorganisk
avfall på en god måte.

Ellers viser erfaringene at dagens kostnader
ved behandling av dette avfallet i nye, avanserte komposteringsanlegg
er omtrent de samme som kostnadene ved forbrenning av dette avfallet – en
pris på rundt 600-800 kr pr. tonn. Det er barnesykdommer
knyttet til mye av den nye teknologien, og det er mange utfordringer
knyttet til det å få den bedre. Vi er godt i gang
med samarbeidsprosjekter, informasjonsprosjekter og teknologiutvikling som
kan bedre dette.





                

 Jeg tar folks frykt for ulv på alvor.
Det er ingen tvil om at mange mennesker i de områder av
landet der ulven i dag har revirområder, føler frykt.
Dette er en svært uheldig konsekvens av ulvens reetablering
i Norge. Departementet er i gang med arbeid for å bedre
denne situasjonen.

Ulven hører naturlig hjemme i norsk
fauna. Derfor må vi akseptere at en del av en liten sørskandinavisk
stamme finner levesteder i vårt land. Ulv utgjør
en reell fare for bufe og hunder. I de tilfeller der ulv har angrepet
mennesker, har enten dyret vært sykt eller mennesker har
satt ulven i en situasjon der den ikke har kunnet komme seg unna.
Slike tilfeller forekommer erfaringsmessig – og heldigvis – meget
sjelden.

Jeg har nylig tatt initiativ til å få laget
en samlet oversikt over hvilken fare ulv representerer for mennesker. Det
vil bl.a. bli foretatt en studie for å kartlegge aktuell kunnskap
som er relevant for norske forhold. I tillegg vil Norsk institutt
for naturforskning i nær framtid legge fram en rapport
som omhandler menneskers frykt for ulv. Disse forskningsrapportene
vil gi oss et bedre grunnlag for det krevende arbeidet med å håndtere
frykt for store rovdyr.

Jeg vil også arbeide aktivt for at
det skal bli gitt korrekt informasjon om ulven og dens levesett.
Dette kan gjøre folk bedre i stand til selv å vurdere
grunnlaget for frykt.

Jeg vil også sørge for informasjon
både til allmennheten og til utsatte grupper, som f.eks.
jegere, om hvordan man bør opptre i møte med rovdyr
i naturen.

Miljøverndepartementet støtter
forskningsprosjektet Rovvilt og samfunn, som skal se på forholdet
mellom natur og mennesker. Departementet har videre bl.a. gitt tilsagn
til et informasjonsprosjekt om store rovdyr i Stor-Elvdal kommune.
Resultatet fra dette prosjektet vil kunne brukes i undervisningsøyemed
også i andre deler av landet.

Arbeidet rettet mot folks frykt for de store
rovdyrene er ennå bare i startgropen, men vi håper
og tror at frykten både for ulv og for andre store rovdyr
skal reduseres i tiden framover.

  Jeg er enig i at det i tiden som kommer, er
nødvendig å bruke ressurser fra statens side på informasjonstiltak
knyttet til frykt for rovdyr, og jeg tror at budsjettet for neste år
skal gi oss et godt grunnlag for det når Stortinget har
behandlet det.

Ellers tror jeg at dialog er en nøkkel
i disse informasjonsprosjektene, og det er et utgangspunkt for flere
av de tiltakene som er igangsatt. Det må omhandle dem med ekspertise
omkring rovdyrproblematikk, og det må ta utgangspunkt i
situasjonen slik den oppleves av folk som er i nærheten
av naturområder der rovdyr oppholder seg.





                

 Kruses gate 7 og 9 er i dag ikke fredet, men
regulert til spesialområde for bevaring etter plan- og
bygningsloven. I Kruses gate 9 er det regulert inn et område
til boligbygging. Jeg er kjent med at det foreligger et fredningsforslag
fra Lille Frogner Vel hos Byantikvaren, og tilsvarende fredningsforslag
er også sendt til Riksantikvaren.

Det er den regionale kulturminneforvaltningen
som er rette myndighet til i første omgang å ivareta
kulturminnevernets interesser, og til å forberede fredningssaker
for Riksantikvaren. For Oslos vedkommende er dette Byantikvaren.
Et eventuelt fredningsvedtak skal fattes av Riksantikvaren. 

Det har fra flere ulike hold vært
vurdert andre virkemidler for å sikre kulturminneverdiene
i Krusesgate 7 og 9, bl.a. forslag til omregulering, avtale om bevaringsplan og
forslag om ekspropriasjon. For å få fortgang i
saken har Riksantikvaren nå tatt et initiativ for å få avklart
hvilke alternativer som er mest aktuelle, herunder også fredning
etter kulturminneloven. Jeg regner derfor med at saken nå kan
finne en løsning. 

 Jeg vil bare gjenta at jeg oppfatter det initiativet
som Riksantikvaren nå har tatt, som konstruktivt i denne
saken, og vil følge nøye med på hva som
blir utfallet av det. Dersom det skulle være behov for
det, vil jeg så komme tilbake til ytterligere initiativ
i saken. 





                

