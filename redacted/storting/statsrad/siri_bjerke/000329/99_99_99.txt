  Fra nyttår ble det innført
en avgift på svovel i autodiesel for å oppmuntre
til en overgang til lavsvoveldiesel. Lavere svovelinnhold i diesel gir
redusert utslipp av SO2 og partikler, i tillegg til at det åpner
for bruk av renseutstyr. 

Tilpasningen til avgiften har medført
at mesteparten av dieselen som leveres på markedet, er
lavsvoveldiesel. Avgiften har altså virket etter sin hensikt.

Representanten Inger Stolt-Nielsen har fått
opplysninger om at miljødieselen – og da regner
jeg med at det er diesel med lavt svovelinnhold det siktes til – medfører
en vesentlig økning i drivstofforbruket. Med bakgrunn i
de opplysninger departementet har innhentet, er dette ikke riktig.
Diesel med lavt svovelinnhold gir ikke høyere drivstofforbruk. 

Et nylig vedtatt EU-direktiv stiller strengere
kvalitetskrav til innhold av ulike stoffer i diesel. Kravene vil
også bli gjort gjeldende for Norge, i henhold til EØS-avtalen. Norske
oljeselskap har gradvis tilpasset seg disse kravene. Ett av dem
er kravet til tetthet i dieselen. Dette kan gi en marginal økning
i dieselforbruket, anslått til 1–2 pst. Den samlede
virkningen av disse kravene er mindre miljøbelastning ved
dieselbruk. 

Både svovelavgiften og kvalitetskravet
til diesel er viktige virkemidler for å redusere utslippene
fra dieselkjøretøy og på den måten
bedre luftkvaliteten i byene.

  Jeg synes det er viktig å se den samlede
virkningen av den innførte avgiften og oppfølgingen
av EU-direktivet om tetthet i dieselen. I lys av dette er det etter
min oppfatning ingen tvil om at miljøvirkningene av disse
tiltakene er positive. 

Når det gjelder departementets informasjon,
bygger den på synspunkter fra Teknologisk Institutt og
de fleste oljeselskapene. Jeg tror det er viktig å minne
om alvorlighetsgraden av skadene som følger bl.a. av svevestøv. På dette
området er miljøvirkningene samlet sett gode. 

Jeg viser ellers til at finansministeren tidligere
i dag har svart på generelle spørsmål
om avgiften.

Lodve Solholm hadde
her teke over presidentplassen.

  Når det gjelder avgifter i miljøpolitikken,
vil det være ett av flere virkemidler, på ingen måte
det eneste. Jeg synes at avgifter når det gjelder diesel, har
vist å ha en svært god miljøvirkning,
så på dette området er det ut fra et
miljøpolitisk perspektiv riktig politikk å fortsette
den linjen vi er inne på. 





                

  Froan naturreservat og landskapsvernområde
ble opprettet i 1979. Fylkesmannen i Sør-Trøndelag
gav i 1998 SalMar AS dispensasjon for å drive oppdrett
innenfor landskapsvernområdet, tidsbegrenset til 1. juli
i år. Dispensasjonen ble gitt på et helt spesielt
grunnlag, da en i det aktuelle tidsrommet stod overfor et alvorlig
utbrudd av fiskesykdommen ILA. 

SalMar AS søkte i september 1999 om
ny dispensasjon for ytterligere to år, og det ble bedt
om at dispensasjonssøknaden ble behandlet raskt slik at
vår- og høstsmolt kunne settes ut i 2000. Fylkesmannen
i Sør-Trøndelag avslo søknaden,
og saken ble oversendt direktoratet for klagebehandling. Etter gjeldende
saksbehandlingsregler hadde direktoratet plikt til å behandle
saken så raskt som mulig. Den søknaden som direktoratet
nå har avslått, bygger på et annet grunnlag
enn den opprinnelige søknaden fra 1998, da den ikke hadde
sammenheng med sykdomssituasjonen. 

Miljøverndepartementet har vært
og er opptatt av at det ikke skal settes i gang nytt verneplanarbeid
som kan berøre næringsinteresser i kystsonen før
Stortinget har sluttført sin behandling av stortingsmeldingen
om vern og bruk i kystsonen. Denne saken gjelder imidlertid ikke etablering
av nye verneområder, men ordinær forvaltning av
et etablert verneområde. Derfor ligger det ikke noe kritikkverdig
i at direktoratet har gitt avslag på klagen om dispensasjon
mens stortingsbehandlingen pågår. Stortingsmeldingen
signaliserer et behov for evaluering av verneområdene og
gjennomgang av verneforskriftene. På den måten
får en vurdert status for verneverdiene og virkninger for
næringsinteresser og lokalsamfunn. Jeg syns det er viktig
at Stortinget får ferdigbehandlet denne meldingen, slik
at jeg så raskt som mulig kan iverksette de tiltakene som
skisseres her. Dette er altså en av de meldingene som vil
bli liggende i Stortinget.

 Jeg syns det er svært viktig at denne
kystmeldingen kan behandles så raskt som mulig i Stortinget,
og de signalene som blir gitt der, vil selvsagt være rettledende
for min videre behandling av disse spørsmålene.
Men siden regjeringen la fram en rekke prinsipper for hvordan slike
områder skal forvaltes nettopp gjennom den meldingen, syns
jeg det ryddigste er at den saken får sin behandling, og
at oppfølging følger etter den.

  For dette området og for veldig mange
områder langs kysten vår vil utfordringen være å få sikret
miljøverdiene for framtidige generasjoner samtidig som
vi kan sikre arealer for høsting av naturressurser og matproduksjon
i sjøen. Derfor ser jeg fram til at vi kan få en
rask behandling av denne meldingen i Stortinget, som vil legge fast
prinsippene for hvordan det kan skje.





                

  Byutvikling i Bjørvika er av stor
nasjonal, regional og lokal betydning. Oslo kommune har et hovedansvar
for planleggingen. Viktige statlige interesser særlig knyttet
til vei, havn og opera tilsier at staten må samarbeide
med kommunen for å bidra til en helhetlig utvikling. Miljøverndepartementet
har som øverste planmyndighet hatt et sentralt ansvar for å samordne
de statlige interessene i Bjørvika. Det er en god dialog
mellom de mest berørte partene og den fysiske planleggingen
av den nye bydelen. Oslo kommune samarbeider med Statens vegvesen
Oslo, NSB BA Eiendom og Statsbygg om grunnlaget for en reguleringsplan
som omfatter hele området. Forslag til reguleringsplan
skal fremmes til politisk behandling og forventes behandlet av bystyret
våren 2002. 

Den største utfordringen er å få avklart
finansieringen av ny E18 gjennom området. Anlegget er primært
begrunnet ut fra lokale byutviklingsmuligheter. Det legges til grunn
at kommunale bidrag samt verdiøkningen av tomtegrunnen
i området skal tilføres finansieringen av veiprosjektet.
Oslo kommune har vedtatt å bevilge 150 mill. kr
som sitt bidrag til riksveianlegget.

Miljøverndepartementet har ledet en
arbeidsgruppe med representanter for de viktigste grunneierne og
Oslo kommune for å få beregnet verdiøkningen
av tomtene som følge av senketunnelen. Hvor mye av verdiøkningen som
kan tilføres finansieringen av veianlegget, må avklares
gjennom forhandlinger med grunneierne.

Jeg mener at det er lagt et godt grunnlag for å kunne finne
helhetlige løsninger og få på plass en
effektiv organisering for byutviklingen. Partene må nå selv
innlede forhandlinger om en selskapsdannelse, gjerne i tråd
med forslaget fra NSB Eiendom til Oslo kommune. 

Jeg vil følge utviklingen for å se
om Miljøverndepartementet kan bidra til ønsket
framdrift og resultat. Spørsmålet om prioritering
og den samlede finansiering av riksveianlegget vil avklares i arbeidet
med Nasjonal transportplan.

  Jeg ser det som naturlig å følge opp
denne saken. 

Arbeidsgruppen som har utredet ulike modeller
for gjennomføringen av byutviklingen, har gjort en viktig jobb.
NSB Eiendom har i brev til Oslo kommune i januar i år bedt
om en dialog med kommunen om mulighetene for et fastere samarbeid
om utbygging av arealene i Bjørvika og Bispevika. Dette
kan skje i form av denne felles selskapsdannelsen, eller gjennom
andre samarbeidsformer.

På dette grunnlaget vil jeg følge
nøye med i saken videre.





                

  Fire kommuner i Østfold har den 8. februar
i år søkt Direktoratet for naturforvaltning om
fellingstillatelse på en ulvetispe som har hatt tilhold
i kommunene det siste året. Ulvetispa er den samme som
i fjor fikk et valpekull med en hund.

Det er ikke ønskelig at blandingsdyr
av ulv og hund sprer seg i naturen, fordi det kan føre
til spredning av gener fra hund i den skandinaviske ulvebestanden.
Derfor gav direktoratet fellingstillatelse på blandingsvalpene
i februar i år. Direktoratet slo samtidig fast at den voksne ulvetispa
er en renraset ulv.

Det rettslige grunnlaget for å behandle
kommunenes fellingssøknad er viltloven og forskrift om
forvaltning av bjørn, jerv, ulv og gaupe. Etter forskriften
kan direktoratet gi fellingstillatelse dersom ulv volder betydelig
skade på bufe og tamrein. Ved avgjørelsen skal
det tas hensyn til størrelse og sammensetning av vedkommende
rovviltbestand, områdets betydning som beitemark og skadenes omfang
og utvikling. Før fellingstillatelse gis, skal det vurderes
om det i stedet kan gjennomføres forebyggende tiltak for å begrense
skadene. 

Direktoratet har den 2. mars i år
avslått søknaden. Saksgangen er slik at eventuelle
klager blir forberedt av direktoratet før de oversendes
departementet for avgjørelse. Klagefristen gikk ut for
kort tid siden, og departementet har ennå ikke mottatt
klagesaken som representanten Hedstrøm viser til. Når
en eventuell klage kommer til departementet, vil vi behandle den
grundig.

I lys av dette vil jeg legge til at jeg tar
sikte på å fremme forslag til endringer i viltloven
før sommeren, i tråd med de forslagene som har
vært ute til høring. Vi vil også før
sommeren få utarbeidet et opplegg for den videre forvaltningen
av ulv. Opplegget vil inneholde forebyggende tiltak mot ulveskade
på sau i beitesesongen og en modell for differensiert forvaltning.
Forvaltningsmodellen vil bli sendt ut på en bred høring.

  En eventuell klage som kommer til departementet,
vil bli underlagt en bred behandling. 

Alt det arbeidet jeg gjør på dette
området, bygger på Stortingets vedtak om rovviltforvaltningen.
Men jeg minner igjen om at Stortinget vil få anledning
til å følge dette opp når jeg fremmer
forslag til endringer i viltloven før sommeren. Også forslaget
om den videre forvaltningen av ulv blir viktig i denne sammenheng,
og dette forslaget skal altså sendes ut på høring.

 La meg for ordens skyld minne om at den første
delen av det sitatet representanten Hedstrøm trakk fram
her, var Dagbladets egne kommentarer. Det som jeg har uttalt der,
er nettopp det at jeg vil legge fram en sak for Stortinget om endringer
i viltloven, som jeg også har bekreftet her i dag.

Når det gjelder arbeidet med soneplanen,
vil vi ha en grundig drøfting av dette i Regjeringen. Det
vi nå bygger på, er bl.a. det forslaget som fylkesmennene
i alle de berørte fylkene har arbeidet med. Det vil så være
naturlig at dette forslaget får virke en sesong, for så å gå ut
på en bred høring i neste omgang.





                

