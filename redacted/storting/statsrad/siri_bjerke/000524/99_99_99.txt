  Det vises i spørsmålet til
ansettelsessaker i Direktoratet for naturforvaltning der departementet
skal ha overprøvd et enstemmig styre. Jeg forstår
det derfor slik at dette må dreie seg om saker som ligger
minst 15 år tilbake i tid, fordi det ikke har eksistert noe
styre for direktoratet etter opprettelsen av Direktoratet
for naturforvaltning i 1985. Før 1985 var Miljøvern-departementet
tilsettingsorgan for lederstillinger, mens styret for Direktoratet
for vilt og ferskvannsfisk foretok tilsetting i øvrige
stillinger.

Representanten Økland refererer til ansettelsessaker som
ligger langt tilbake i tid. Jeg har ikke opplysninger som tilsier
at søkeres holdninger til rovdyr har hatt betydning ved
ansettelser i direktoratet i tilfeller der departementet har foretatt
tilsetting.

Derimot har jeg informasjon om at det på enkelte punkter
var ulike oppfatninger og vurderinger i direktorat og departement
i forbindelse med prosessene for omstilling og modernisering i forvaltningen
for 15-20 år siden. Dette kan ha ligget til grunn for et
ulikt syn på enkelte ansettelsessaker. Fra departementets
side ble det lagt vekt på bred kompetanse og forvaltningsinnsikt innen økologi
og naturressursforvaltning i forhold til de oppgaver som direktoratet
var tillagt.

 Når det gjelder spørsmålet
om generelle regler for ansatte i departementer og direktorater
og deres engasjement i samfunnslivet, gjelder de samme reglene for
ansatte i miljøforvaltningen som for ansatte i all annen
forvaltning, og det skulle ikke være nødvendig å gå ytterligere
inn på det i denne sammenheng.





                

 Forvaltningen av de store rovdyrene stiller
store krav til myndighetene når det gjelder tiltak for å redusere
tap og konflikter. Det gjelder særlig forholdet til bufe-
og tamreinnæringen, til jakt- og utmarksinteresser og til
frykt i befolkningen.

I forhold til husdyreiere er det aktuelt med
ulike tiltak. Eksempelvis har flytting til alternativt beite og
gjeting vært en effektiv løsning i de sauetette
områdene nord i Hedmark, mens inngjerding av enkeltbesetninger
er et mer effektivt forebyggende tiltak i Østfold. Utformingen av
de mest effektive tiltak rundt et nytt ulverevir vil skje i nær
kontakt med berørte parter lokalt. En evaluering av forebyggende
tiltak er nylig oversendt Stortinget i forbindelse med revidert
budsjett. Også erstatningsordningen ved tap av bufe bidrar
sterkt til å redusere de økonomiske tapene for
husdyreierne.

I forhold til jakt- og utmarksinteressene beskatter
ulv eksempelvis ca. 3 pst. av det antall elg som årlig
felles av jegere i Hedmark fylke. Problemstillingen er derfor i
hovedsak den store belastningen på enkelte jaktrettshavere innenfor
et ulverevir. Det er tidligere i år startet drøftinger
med bl.a. Norskog med sikte på å bidra til løsninger som
alle kan leve med.

I forhold til friluftsbrukere vil informasjon
og veiledning være de viktigste virkemidlene for å forebygge
konflikter.

De enkelte fylker skal i tiden framover arbeide
med fylkesvise forvaltningsplaner for de store rovdyrene og utrede
hva som er de mest effektive tiltakene for å redusere og
forebygge tap og konflikter, både rettet mot bufe- og tamreinnæringen,
mot jakt- og utmarksinteresser og for å motvirke frykt
i befolkningen. Dette arbeidet forutsettes å skje i nært
samarbeid med kommunene.

  Vedtaket om soneavgrensning for ulv er ett
av de aktive tiltakene som skal bidra til å løse
de konfliktene som er mellom ulike interesser i forhold til rovdyrene,
og spesielt i forhold til ulv.

Når det gjelder tiltakene i forhold
til næringsinteressene, har vi kommet langt i retning av å prøve
ut mange ulike tiltak, og det arbeidet vil fortsette. Når
det gjelder jaktinteressene, er det et nyere problem, et problem
som knytter seg til helt spesielle områder. Der har vi
også startet opp et arbeid som jeg har store forventninger
til, og jeg ser fram til å komme ut med mer konkrete forslag til
hvordan vi kan løse noen av disse konfliktene som knytter
seg til helt spesielle områder.

Når det gjelder frykt i befolkningen,
tror jeg absolutt at informasjon og veiledning er blant de tiltak
som kan bidra til at vi klarer den utfordring det er å forvalte
rovdyr i Norge.





                

  Det brukes betydelige beløp fra statens
side for å forebygge rovviltskader. Likevel har det ikke
vært mulig å prioritere alle søknader
om støtte fordi søknadsbeløpene er større
enn bevilgningen.

Med utgangspunkt i retningslinjer gitt av sentrale myndigheter
har fylkesmannen i Hedmark i sin prioritering lagt vekt på å benytte
forebyggende tiltak i områder med kroniske og store skader
og innenfor kjerneområdene for bjørn og jerv.
Søknader om tidlig sanking og gjerding er prioritert, mens
det i år ikke har vært mulig å prioritere
tilsynsprosjekter med mindre tapsreduserende effekt.

De nordvestlige delene av fylket, bl.a. Tynset
kommune, har viktige beiteområder for sau, og vi finner
her de største tetthetene av sau på beite. Det
gjennomsnittlige rovvilttap ligger i perioden 1995-99 for disse
kommunene på om lag 1-4 pst. Til sammenligning
har enkelte kommuner i kjerneområdet for bjørn
i samme periode et gjennomsnittlig rovvilttap på om lag
13 pst. Disse siste kommunene er prioritert av fylkesmannen
ved årets tildeling av midler til forebyggende tiltak mot
rovviltskader.

Kommunene i den nordvestlige delen av fylket
har imidlertid hatt et økende tap de senere årene,
hovedsakelig grunnet jerv. Det er derfor ved tildeling av kvote
for lisensjakt på jerv tatt hensyn til dette. Tilsvarende
er det ved tildeling for kvotejakt på gaupe lagt vekt på å redusere
det samlede skadepresset. Det har samtidig vært en lav terskel
for igangsetting av skadefelling av rovvilt i disse områdene.

  Jeg legger vekt på to ting i svaret
mitt. Det ene er prioritering av ressurser og at vi har flere søknader
enn vi totalt har muligheter til å innfri, og det andre
er effekten av de ulike tiltakene. I den sammenhengen er det vurdert
slik at effekten av andre tiltak har større verdi sett
opp mot den totale bevilgningen. Jeg avviser likevel ikke videre
tiltak av den type som representanten Fossum tar opp, men hovedargumentet
er knyttet til den totale prioriteringen innenfor den bevilgningen som
er gitt i år. 

Når det gjelder områdene,
er det ikke slik at noen områder er ekskludert fra muligheten
til å få støtte, men vi må også se
støtte til ulike tiltak i sammenheng med andre tiltak,
som jeg refererte til, bl.a. muligheter til skadefelling.





                

 Støy er et av de miljøproblemene
som rammer flest mennesker i Norge. Om lag 1,5 millioner mennesker
er utsatt for støy ved boligen sin, og av disse er over
500 000 utsatt for støy over 60 desibel. Det er
viktig å få redusert støyen, slik at
færre mennesker plages.

Hovedkilden til støyplagen er veitrafikk,
særlig motorstøy og dekkstøy.
Statens forurensningstilsyn har i en rapport vurdert mulige tiltak
for å redusere støyen. Rapporten gir en oversikt
over nasjonale støytiltak med anslag over effekter og kostnader.
Overgang til mer støysvake dekk er etter SFTs vurdering
et tiltak med betydelig støyreduserende effekt til lave
kostnader. Informasjon, merkeordninger og en støydifferensiert
avgift på bildekk blir i rapporten pekt på som
mulige virkemidler for å få en overgang til mer
støysvake dekk. Andre tiltak som vil redusere støyen
fra veitrafikk, er bl.a. bruk av ny, støysvak asfalt, redusert
motorstøy og redusert fart.

Jeg har ikke tatt stilling til de enkelte forslag
i rapporten fra SFT. Den rapporten vil sammen med annet materiale
ligge til grunn for det videre arbeidet med å redusere
støyen i Norge. 

For øvrig viser jeg til at Stortinget
vil komme tilbake til spørsmål knyttet til støy
i forbindelse med behandlingen av St.meld. nr. 8 for 1999-2000,
Regjeringens miljøvernpolitikk og rikets miljøtilstand,
og St.meld. nr. 33, tilleggsmelding til den nevnte stortingsmelding.

  I motsetning til representanten Korsberg synes
jeg det er svært vanskelig å utelukke et sett
med virkemidler overfor et så stort samfunnsproblem som
støy, spesielt med tanke på at vi vet at biltrafikken forårsaker
støyproblemer i så stor grad. Derfor vil Regjeringen
arbeide videre med tiltak mot støy i tråd med
det Stortingets flertall mener. Og som sagt ser jeg fram til behandlingen
av støyspørsmålet i Stortinget. 

For øvrig vil jeg gjenta at det ikke
foreligger noen planer om nye avgifter på dekk.





                

 Økende veitrafikk gjennom våre byer
og tettsteder påfører miljøet og befolkningen store
belastninger i form av støy og luftforurensninger. Å redusere
disse ulempene er en stor miljøpolitisk utfordring og en
viktig oppgave for statlige og lokale myndigheter. 

Planlegging av stamveitraseer i byområder
skjer som for veiplanlegging generelt etter plan- og bygningslovens bestemmelser. 

Utviklingen av stamveinettet må tilpasses
trafikkgrunnlaget. I byer og tettsteder må veiutbygging
ses i sammenheng med forbedring av kollektivtilbudet og trafikkregulerende
tiltak. For bl.a. å unngå miljø- og trafikksikkerhetskonflikter
kan det stilles lavere krav til hastighet, veibredde osv. på enkelte
av veistrekningene enn det som ellers er vanlig på stamveinettet.
Det vil likevel være behov for å bygge avlastningsveier
for å lede gjennomgangstrafikken utenom sentrum og sentrale
boligområder, også for å bedre trafikkavvikling
og fremkommelighet. 

Det er derfor ikke mulig å gi entydig
svar på hvilke løsninger som bør velges
for stamveier gjennom byområdene, men det forutsettes at
vedtatte miljøkrav følges opp uansett løsning. 

Regjeringen vil for øvrig arbeide
aktivt for å redusere miljøproblemene fra veitrafikken
i byene. Aktuelle tiltak er veiprising, reduksjon av utslipp fra
bilparken, mindre bruk av piggdekk, forbedret kollektivtransport,
utbygging av veinettet, tilrettelegging for sykkel og å få ned transportomfanget
gjennom en mer samordnet areal- og transportplanlegging. 

  Statsråden er absolutt kjent med
informasjonen fra Statens vegvesen. Ofte vil det, som jeg sa i mitt
svar, være naturlig å legge disse veiene utenfor
tettbebyggelse. Uansett er det viktig at miljøbestemmelser
følges. Trafikksikkerhet er selvfølgelig også et
svært viktig perspektiv i så måte. 





                

 I 1987 ble det publisert en rapport med tittelen «Ulvers
næringssøk og mennesket» som del av en
rapportserie fra det såkalte Rovviltprosjektet i Direktoratet
for naturforvaltning. Hovedinnholdet i rapporten var en oversettelse
av deler av en bok om ulv, skrevet av Michail Pavlov og utgitt i
Moskva i 1982. Pavlov skrev om ulvers angrep på mennesker
i Kirov-området i Russland, hovedsakelig på 1940-tallet. 

Direktoratet stanset den videre distribusjonen
av rapporten den 4. august 1987 etter beskjed fra departementet,
og resten av rapportopplaget ble kassert. Departementet mente den
gang at referatet fra Pavlovs bok ikke burde ha vært publisert
som en arbeidsrapport fra Rovviltprosjektet i Direktoratet for naturforvaltning.
Blant annet påpekte departementet at Rovviltprosjektet
opphørte i 1985. Departementet mente også at rapportens innhold
ikke var relevant for norsk rovviltforvaltning. 

Jeg mener det var en uheldig fremgangsmåte
den gang å kassere det resterende opplaget av rapporten
som var utgitt. I stedet burde rapporten ha blitt supplert med et forklarende
tilleggsnotat. Jeg vil ellers understreke at åpenhet omkring
forskning og formidling av forskningsresultater i dag anses som
et av de viktigste tiltak for å unngå konflikter
omkring det faglige grunnlaget for rovdyrforvaltningen. 

  Jeg har ingen grunn til å dra i tvil
departementets vurdering av at rapporten ikke var relevant for norsk
rovviltforvaltning. Likevel skulle rapporten ha vært publisert
på en eller annen måte. Dette dreide seg om en
bok om ulv, skrevet av Michail Pavlov, utgitt i Moskva i 1982, og
det dreide seg om ulvers angrep på mennesker på 1940-tallet.
Som sagt, departementets faglige vurdering er det ingen grunn til å dra
i tvil, men det er publiseringen og måten dette ble håndtert på,
som kan kritiseres.





                

