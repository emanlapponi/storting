  Det er de siste årene stadig blitt større
oppmerksomhet omkring kulturminnene våre og måten
vi forvalter dem på. Ettersom kunnskap, oversikt og dokumentasjon
på feltet har blitt bedre, har det vokst fram en erkjennelse
av at det er nødvendig å styrke innsatsen.

Flere sentrale politikkdokumenter på dette
området uttrykker ambisiøse mål for kulturminneforvaltningen
og inneholder en rekke forslag om økt innsats. Stortinget
har foreslått en rekke konkrete tiltak, som opprettelse
av et offentlig utvalg for å utrede mål og virkemidler
innen kulturminnefeltet og en egen opptrappingsplan for kulturminnevernet.
Videre har Stortinget bedt om at det blir fremmet konkrete forslag
til forbedrede støtteordninger og andre incitamenter for å sikre
vernetiltak og restaurering, og endelig at Regjeringen fremmer forslag
om opprettelse av Norsk kulturminnefond i en egen proposisjon høsten
2000. 

Jeg er glad for Stortingets engasjement når
det gjelder bevaring av kulturminner og kulturmiljøer.
Jeg vil understreke at Stortingets forslag etter min oppfatning
henger nøye sammen, og at oppfølgingen av dem
derfor må ses i sammenheng. Tiltakene berører
også et svært sentralt punkt i mandatet som er
gitt til Kulturminneutvalget, som særlig skal se på forholdet
til private eiere og økonomiske virkemidler. Jeg arbeider
nå med en oppfølging av de ulike stortingsvedtakene.

For å løse de store utfordringene
vi står overfor innenfor kulturminneforvaltningen, mener
jeg det er nødvendig å få til et spleiselag
mellom det offentlige og næringslivet. Vi vurderer nå ulike
modeller for å få dette til. Jeg har mottatt interessante
innspill fra frivillige organisasjoner som jeg også ser
nærmere på i arbeidet med å følge
opp Stortingets forslag. Dessuten undersøker vi tilsvarende,
lignende ordninger i andre land.

Regjeringen er i gang med å følge
opp anmodningen om å utarbeide en opptrappingsplan. Med
hensyn til fremdriften i arbeidet minner jeg om at Regjeringen i budsjettforslaget
for i år – 2001 – sa at den i budsjettet for
2002 vil komme tilbake med konkrete forslag til styrking av kulturminnevernet.

  Jeg arbeider med en oppfølging av
alle disse forslagene, og budsjettet for neste år vil iallfall
bli et viktig dokument for hvor oppfølgingen skal skje. 

Det viktigste for meg når det gjelder
oppfølgingen av forslaget om kulturminnefond, er å se
på hvordan vi best kan organisere oss for å sikre
intensjonen – som jeg tydelig har oppfattet at Stortinget
har – om flere ressurser til kulturminnearbeidet i tiden
framover, slik at måten vi organiserer oss på,
vil bidra til at vi på det private området utløser
enda flere ressurser til kulturminnearbeidet, i tillegg til at staten
tar sin del av ansvaret og trapper opp egen ressursbruk.

  Jeg noterer meg synspunktene til Kvassheim.
Jeg oppfatter dem svært tydelig og kan bekrefte at jeg
arbeider med oppfølging på alle disse punktene.
Jeg vil så raskt som mulig bringe dette fram for Stortinget
på en best mulig måte, slik at forslagene kan
ses i helhet, og slik at vi får til en organisering som sikrer
oss en styrking framover, og som samtidig er en oppfølging
av Stortingets forslag.





                

  Snøskuteren har sine legitime bruksfunksjoner
som er anerkjent i lov- og regelverk. Det er når snøskuteren
brukes til formål som ligger utenfordet som er tillatt
etter lov- og regelverk, at bruken er et problem.

De myndigheter som er satt til å påse
at gjeldende lover og regler følges, må selvsagt
også vurdere i hvilket omfang og på hvilken måte
oppsynet skal utføres. Dette blir en avveining, bl.a. mellom
hvor stort problemet anses å være og de ressursene
en rår over.

Statens naturoppsyn har også ansvar
for oppsyn etter motorferdselloven med forskrifter. I tråd
med den generelle policyen til Statens naturoppsyn legges det stor
vekt på å informere om det regelverket som gjelder.
Statens naturoppsyn har derfor i flere områder av landet
medvirket til å utarbeide informasjonsbrosjyrer for å klargjøre regelverket
for brukerne.

Statens naturoppsyn samarbeider nært
med politiet i oppsynsvirksomheten vedrørende motorferdsel.
Behovet for intensivert oppsyn blir vurdert bl.a. som følge
av rapportering av ulovlig motorferdsel. Planlegging av slikt oppsyn
er av operativ karakter og blir ikke forelagt meg.

  Statens naturoppsyn har et bredt ansvar. De
jobber innenfor budsjettrammer som det må jobbes hardt
for å overholde, slik mange må, og jeg har tillit
til at de utfører sine oppgaver på en god måte. Det
er slik at Statens naturoppsyn samarbeider med politiet om ulovlig
atferd også knyttet til bruk av snøskuter i de
tilfeller hvor dette skjer, og måten arbeidet drives på for å få bukt
med dette, blir en vurdering i det enkelte tilfelle. Men jeg har
tillit til at dette gjøres på en fornuftig måte
og ut fra det som er nødvendig lokalt.

   Siden behandlingen av det Dokument
nr. 8-forslaget har Regjeringen arbeidet med oppfølging
av det som Stortinget vedtok. Jeg kan bekrefte at vi arbeider med
en oppfølging av det vedtaket. Retningen det
arbeides etter, er at det skal være et større
lokalt ansvar for oppfølging av de lover som gjelder på dette området.
Vi har også satt i gang et forsøk helt konkret med
en rekke kommuner, der dette prøves ut i praksis på litt
ulike måter. Dette forsøket skal vare over flere år, men
vi tar sikte på å ha regler og retningslinjer
klare slik at forskriftene kan endres allerede fra neste sesong.





                

   Miljøverndepartementet arbeider
med tre ulike konfliktområder i forhold til forvaltningen
av ulv i Norge. Det gjelder de tradisjonelle konfliktene i forhold
til bufe og tamrein på beite, det gjelder forholdet til
folks frykt for store rovdyr, og det gjelder forholdet til tapte
jaktinntekter for jaktrettshaver. Antakelsen her er at det som en
følge av ulv i et område ikke lenger vil være mulig
for jaktrettshaver å leie ut jaktterreng.

For å redusere konflikter i forhold
til jaktrettshavere har Miljøverndepartementet i samarbeid
med aktuelle organisasjoner som Norskog, Skogeierforbundet og WWF utredet
muligheten for å etablere en prøveordning der staten
tilbyr seg å leie jaktrett innenfor revirområder
for familiegrupper av ulv. Som et grunnlag for en slik prøveordning
har miljøforvaltningen nå i samarbeid med Norskog
sendt ut en annonse. Formålet er i første omgang å kartlegge
interessen for ordningen blant jaktrettshavere som i dag er direkte
berørt av revirområdene for familiegrupper av
ulv i Norge.

Med bakgrunn i tilbakemeldinger fra jaktrettshavere
vil departementet komme tilbake til Stortinget med forslag til videre
arbeid med dette og finansiering av ordningen.

  Vi vil komme tilbake til forslag om en konkret
utforming av en slik ordning dersom vi finner at det vil være
en hensiktsmessig måte å løse de konfliktene
på som oppstår i noen områder når
det gjelder forholdet mellom jaktområder og områder
med ulveetablering. De konkrete områdene det vil være
mest aktuelt å gå inn i, vil vi vurdere bl.a.
på bakgrunn av den interessen, og vi tar først
og fremst sikte på de områdene der det er ulveetablering
i Norge.

Når det gjelder det økonomiske
grunnlaget for dette, vil vi for det første gjøre
en vurdering av hva slags kostnader dette vil ha, og vi vil senere
komme tilbake til forslag om hvordan dette skal gjøres
i forhold til bevilgning osv.

  For det første vil jeg veldig klart
understreke når det gjelder forvaltningsområdene for
ulv, at Regjeringen har fastsatt dem med basis i debatten og de
vedtak som ble fattet i Stortinget om rovdyrpolitikken senest for
få uker siden, og vi vil følge opp de grensene
som nå er satt. Det er bl.a. begrunnelsen for at det nå pågår
felling av ulv i noen av de områdene som er utenfor forvaltningsområdet
for ulv. Når det gjelder ordningen med mulig
statlig leie av jaktrett, understreker jeg igjen at vi vurderer
og utreder mulighetene for  en prøveordning, og at vi vil
komme tilbake til det konkrete omfanget og de konkrete prinsippene
for dette, herunder flere av de utfordringene som representanten
tar opp.





                

