  Det er et nasjonalt ansvar å forvalte
arealressursene bærekraftig, og kommunene har ansvar for å lage
planer for bruk og vern av arealene.

Disse arealplanene skal ivareta både
de lokale, de regionale og de nasjonale interessene. I dette arbeidet
er det viktig at statens forventninger til kommunene kommer klart
til uttrykk i forkant av de ulike planprosessene.

Når slike retningslinjer skal innføres,
må det gjøres en grundig avveining av forholdet
mellom det kommunale selvstyret og behovet for nasjonal styring.
Jeg synes ikke at en klar formidling av nasjonal arealpolitikk har
bidratt til å undergrave det lokale selvstyre. Samspill
mellom nasjonale, regionale og lokale myndigheter kan dreie arealbruken
i en mer bærekraftig retning.

Når det gjelder representanten Solholms
henvisning til den midlertidige etableringsstoppen for kjøpesentre, vil
jeg minne om at Stortinget ved behandlingen av St.meld. nr. 29 for
1996-97, Regional planlegging og arealpolitikk, gjorde et vedtak
om å be regjeringen vurdere å innføre
en slik regel. Grunnen til dette var det økte antallet
store kjøpesentre utenfor de eksisterende sentrumsområdene.
Slike etableringer fikk ofte uheldige virkninger i forhold til utviklingen
i sentrumsområdene, utviklingen i nabokommunene, og førte
med seg mer bilbruk.

Denne etableringsstoppen er midlertidig. Det
utarbeides nå fylkesplaner som gjør det mulig å se
lokalisering av kjøpesentre i en regional sammenheng. Disse
planene vil avløse etableringsstoppen. Planarbeidet drives
av fylkeskommunene i nært samarbeid med kommunene.

 Arbeiderpartiregjeringen har signalisert at
vi ønsker å styrke lokaldemokratiet og i lys av
det se på oppgavefordelingen mellom nivåene i
det nasjonale demokratiet. Det er ikke noe område som skal unntas
fra den vurderingen, heller ikke miljøpolitikken. Men jeg
tror at det er viktig i det arbeidet å se på hvordan de
ordningene som i dag eksisterer, har fungert i lys      av målsettinger,
både nasjonalt, regionalt og lokalt. Dette er et arbeid
vi ønsker å følge opp, på samme
måte som   vi vil følge opp den midlertidige etableringsstoppen
    for kjøpesentre med å vurdere fylkesplanene,
slik at       vi etter hvert kommer over i et annet system på det
området.

 Det er nettopp fordi vi mener at de lokale
politikerne i kommunene gjør jobben sin på en
god måte, at vi i arbeiderpartiregjeringen ønsker å styrke
lokaldemokratiet, og dette er et område vi vil følge opp.
Men det kan jo hende at representanten Solholm og jeg er noe uenige
når det gjelder betydningen av denne kjøpesenterpolitikken
for å oppfylle både nasjonale og lokale mål.
Dette har ikke minst vært en støtte til kommunene
i forhold til ønsket om å bevare sentrumsområdene
i kommunene, og også å se samarbeidet mellom kommunene
i en litt større sammenheng.





                

 Forvaltningen av ulv bygger på Stortingets
behandling av rovviltmeldingen fra 1997. Stortinget la til grunn
at det skal sikres levedyktige bestander av alle de fire store rovdyrartene
i Norge, samtidig som vi skal ha et aktivt jordbruk med muligheter
til å utnytte beiteressursene i utmarka. Stortingsflertallet
la til grunn at hvert individ av ulv inntil videre må ha
et strengt vern, og det ble vist til norske og svenske myndigheters
felles mål om å få etablert minst åtte-ti
familiegrupper i Sør-Skandinavia.

Stortinget vedtok også at det ikke
skal legges til rette for etablering av par eller familiegrupper
i områder med samisk tamreindrift. For øvrig har
ulven i dag et strengt vern over hele landet. 

På bakgrunn av bestandsutviklingen
de senere år er det nå behov for en mer aktiv
forvaltningsstrategi. For å skape større forutsigbarhet
i bufenæringen skal par og familiegrupper av ulv ikke få etablere
seg i de områdene som har størst konflikt med
sauenæringen. Dette er et viktig element i arbeidet med
en mer differensiert forvaltning. Også innenfor områder
der dagens strenge vern skal videreføres, er det behov
for en mer aktiv forvaltning for å sikre at vi følger
opp Stortingets målsetting. Jeg vil utarbeide en modell
for en slik differensiert forvaltning med konkrete sonegrenser som
kan være retningsgivende for forvaltningen også i årets
beitesesong, og sende forslaget ut på en bred høring.

Et forslag til endring av viltloven vil bli
lagt fram for Stortinget før påske. Formålet
er å sikre muligheten for en differensiert og fleksibel
forvaltning av de store rovdyrene, slik at hensynet til jordbruk
og tamreindrift kan ivaretas på en bedre måte
enn i dag.

Når det gjelder spørsmålet
om rovdyrene vil holde seg innenfor en fastsatt sone, må det
ses nettopp i lys av forslagene til endringer i viltloven som skal
legges fram, sammen med modellen for en differensiert forvaltning. Dette
blir de viktige virkemidlene i den videre forvaltningen av ulv.

Representanten Bredvold er i sitt spørsmål
også inne på frykt i tilknytning til forvaltningen
av ulv. Vi må arbeide for å motvirke frykt, bl.a.
ved informasjon og veiledning.

Jeg vil ha en bred dialog med alle berørte
parter før den endelige ulveforvaltningen skal fastlegges.

  Jeg kan forsikre representanten Bredvold om
at de elementene han tar opp i sitt tilleggsspørsmål,
er av dem jeg vil vurdere i mitt videre arbeid, både i
forbindelse med endringene i viltloven og i forbindelse med utarbeidelsen
av en soneplan for årets beitesesong. 

Jeg kan dessuten informere om at jeg i den
aller nærmeste framtid vil ha en dialog med berørte
interesser i Hedmark – det er neste uke – og jeg
vil også ha en dialog med berørte interesser i
Østfold svært tidlig i mai.

  Jeg er forberedt på å behandle alle
konsekvenser av den rovdyrpolitikken som vi nå er i ferd
med å konkretisere. Også i lys av det siste tilleggsspørsmålet
tror jeg det er svært viktig at vi får endringer
i viltloven og en soneringsplan som kan gjelde fra årets
sesong, fordi vi da har et grunnlag å gå videre
på.





                

