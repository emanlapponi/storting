 Direktoratet for Naturforvaltning gav tidligere
i vinter fellingstillatelse for fire ulvehundevalper i Østfold,
men det var ikke på grunn av dyrenes atferd. Fellingstillatelsen
ble gitt fordi det ikke er ønskelig at gener fra hund sprer
seg i den skandinaviske ulvebestanden. Likevel har jeg stor forståelse
for spørsmålet om ulvens atferd. 

Det er nødvendig å prioritere
arbeid med informasjon og kunnskap. Dette er bakgrunnen for at departementet ønsker å støtte
kommunikasjonsprosjektet Rovdyrkunnskap i Stor-Elvdal kommune. Det
vil bli aktuelt å gå inn på liknende
arbeid også framover. Målsettingen for prosjektet
i Stor-Elvdal er å øke folks kunnskap om rovdyrene,
deres rolle og betydning og deres atferd.

Det er imidlertid viktig å understreke
at det at ulv opptrer i nærheten av bebyggelse, ikke i
seg selv er et tegn på at dyrene har unormal atferd. Direktoratet
for Naturforvaltning har heller ikke grunnlag for å oppfatte
ulv som opptrer i nærheten av bebyggelse, som en risiko
generelt. 

Etter gjeldende rett er det for øvrig
politiet som foretar slike sikkerhetsvurderinger. I forslaget til
endringer i viltloven, som skal legges fram med det aller første,
vil det bli foreslått en adgang for viltmyndighetene til å iverksette
felling av vilt når det anses nødvendig bl.a.
for å forhindre skade på person.

  I det videre arbeidet med forvaltningen av
ulv vil det være svært viktig å styrke
kunnskapen om ulv hos befolkningen og i forskningen generelt. Høgskolen
i Hedmark gjør et svært viktig arbeid i denne
sammenhengen. 

Jeg vil svare generelt på spørsmålet
fra representanten Grethe G. Fossum når det gjelder hvilke
endringer som vi legger til rette for i viltloven nå. Det
vil bli økt adgang til å ta ut skadedyr med de
endringene det legges opp til. For øvrig må det
gjøres vurderinger i hvert enkelt tilfelle, som det er
umulig å gi et generelt svar på.

  Det er viktig at folk føler seg trygge
på den forvaltningen av ulv som myndighetene står
for. For å få det til er det min oppfatning at
dialog er en sentral del av arbeidet. Jeg vil følge opp
alle invitasjoner om kontakt med befolkning og lokale myndigheter
i forhold til dette arbeidet.

Når det gjelder den andre delen av
spørsmålet, vil jeg vise til at det ikke er noen
planer om å innføre kjerneområder for
ulv i Norge. I dag har vi et stort område der ulven kan
etablere seg. I henhold til Stortingets vedtak er det områder
med samisk tamreindrift som er unntatt fra dette. Det arbeides nå i
Regjeringen med et opplegg for en avgrensning av dette området,
hvor ulv skal få etablere seg uten at det på noen
måte er snakk om kjerneområder for ulv. Dette
forslaget vil vi komme tilbake til i den nærmeste framtid.





                

