  Jeg reagerte, i likhet med representanten
Gaundal, med undring da jeg ble gjort oppmerksom på denne
saken. Det virker naturlig at glass innsamlet i Midt-Norge benyttes
til materialgjenvinning i samme området. Ordfører
Bård Langsåvold i Meråker har også henvendt
seg til meg i denne saken.

La meg først forklare hvilken rolle
myndighetene har i denne saken. Myndighetene har i tråd
med avfallspolitikken lagt til rette for ombruk og gjenvinning av
drikkevareemballasje gjennom bruk av avgifter. Grunnavgiften på engangsemballasje
stimulerer til ombruk, og miljøavgiften gir incentiver
til gjenvinning ved at den reduseres i takt med økende
gjenvinning. De ulike gjenvinningssystemene som er etablert av næringslivet,
blir vurdert hvert år i forbindelse med at SFT fastsetter
en godkjent returandel. Dersom et system ikke oppnår en
høy retur- og gjenvinningsandel, vil det bli belastet med
en høyere avgift på emballasjen. Innenfor disse
rammebetingelsene er det opp til aktørene i bransjen å tilpasse
seg. For å sikre en effektiv gjennomføring av
systemene går ikke myndighetene inn og detaljregulerer
de enkelte ordninger og deres avtaler når det gjelder måten
eller stedet gjenvinningen skjer på. Dette reguleres i
avtaler mellom aktørene, som i hovedsak er kommuner og
interkommunale selskaper, gjenvinningsordninger og mottakerne av
den avfallsbaserte råvaren, i dette tilfellet glassråvaren.

Norsk Glassgjenvinning AS er etablert av importører og
brukere av glassemballasje som blir belastet miljøavgift.
Bedriften har som formål å bidra til gjenvinning
av glass og dermed oppnå redusert avgift. Norsk Glassgjenvinning
har bygd opp et tilnærmet landsdekkende system for innsamling
av glassemballasje, iglo-systemet, etter avtale med kommunene.

Kommunene som samler inn glasset, velger fritt
om de vil samarbeide med Norsk Glassgjenvinning eller om de vil
levere til andre potensielle mottakere som Miljøteknologi
Midt-Norge AS. Miljøverndepartementet har ikke inngått
noen avtale med Norsk Glassgjenvinning AS. 

Rammebetingelsene som myndighetene har lagt
opp til, er ikke til hinder for at Miljøteknologi Midt-Norge AS
skal klare å få en avtale med de lokale aktørene
eller Norsk Glassgjenvinning AS dersom de økonomiske og praktiske
forholdene ligger til rette.

Norsk Glassgjenvinning AS driver med utvikling
av nye bruksområder for gjenvunnet glass og er opptatt
av å finne nye mottakere av råvaren. Jeg er kjent
med at Norsk Glassgjenvinning er interessert i at Miljøteknologi Midt-Norge
AS skal kunne ta imot emballasjeglass gjennom iglo-systemet i sin
egen region, og at de er i kontakt med bedriften om dette.

For å bidra til en kostnadseffektiv
tilnærming til målene i avfallspolitikken legges
det opp til rammebetingelser for å sikre avfallsminimering
og gjenvinning. Det er opp til aktørene å utarbeide
de konkrete løsningene, og det vil ikke være naturlig
for meg å regulere forholdet mellom bedrifter som forhandler
om kjøp og salg av en råvare. Likevel oppfordrer
jeg partene til å finne løsninger slik at lokalt
innsamlet glass kan brukes av Miljøteknologi i Midt-Norge.

  Jeg har tro på at den kontakten som
er mellom selskapene her, kan bidra til en fornuftig løsning
ved at det glasset som samles inn i Midt-Norge, også blir
levert til bedriften Miljøteknologi Midt-Norge AS. Og jeg
håper at den oppmerksomheten som nå er omkring
saken, ikke minst her, også bidrar til et slikt positivt
resultat. Og som jeg sa i mitt svar, så er jeg opptatt av å oppfordre
partene til å finne slike løsninger, og jeg har
tro på at de klarer det på en god måte.

  Jeg holder gjerne kontakt med kommunene i
saker som dette, og derfor har jeg kontakt med ordføreren
i Meråker i denne saken. Det er viktig at det gis oppmerksomhet
til slike saker, for det kan bidra til at man finner de fornuftige
og praktiske løsningene som vi trenger for å få en
god miljøpolitikk, og også til at miljøpolitikken
drives fram av de aktørene som er satt til å gjøre
jobben.





                

