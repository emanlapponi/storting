  Skibladner er et viktig levende kulturminne
ikke bare for Mjøsregionen, men for hele Norge, og svært
viktig å ta vare på. Samtidig er Mjøsa også drikkevannskilden
for omtrent 80 000 mennesker i denne regionen. Det er derfor
en sak hvor ulike miljøhensyn må vurderes opp
mot hverandre.

Klagesaken over Sjøfartsdirektoratets
avslag på søknad om dispensasjon fra AS Oplandske
Dampskibsselskap ble oversendt Miljøverndepartementet til
avgjørelse i forrige uke, og jeg vil nå søke å finne
fram til en løsning på denne saken som ivaretar
begge disse hensynene på en god måte.

Det er svært positivt at det er betydelig
lokalt engasjement omkring fremdriften til Skibladner, og jeg vil
ha nær kontakt med alle involverte og berørte
parter i den videre behandlingen av klager fra AS Oplandske Dampskibsselskap.
Det er nå viktig for selskapet tidlig å få klarhet
i rammebetingelsene for neste års seilingssesong. Jeg vil
derfor sørge for at klagen blir raskt behandlet i departementet.

  Jeg vil bekrefte at jeg vil bruke tid og krefter
på saken for å finne en god løsning,
som altså betyr å veie de ulike hensyn opp mot
hverandre. Det må også være en løsning
som er praktisk mulig å gjennomføre, slik at vi
når det målet de fleste av oss er enig om, at
Skibladner på nytt kan seile på Mjøsa
neste år. Miljøverndepartementets saksbehandling
skal være en rask og god saksbehandling.

  Jeg bekrefter at jeg står inne for
intervjuet om kulturminner. Jeg tror at hensynet til «Skibladner» som
et kulturminne i denne sammenhengen kan ivaretas på en
god måte, samtidig som vi tar vare på det andre
viktige miljøhensynet i denne sammenhengen, nemlig utslippene
til Mjøsa. Vi må finne en løsning som
ivaretar begge disse hensynene. Det må være en
løsning som er realistisk, som lar seg gjennomføre
innenfor de mulige rammene vi opererer med. Og jeg har god tro på at
vi skal få dette til.





                

  Jeg har gitt all relevant informasjon i forbindelse
med min behandling av saken.

I min behandling av saken har jeg bygd på den
samlede foreliggende underlagsdokumentasjon samt innhentet faglige
tilleggsvurderinger av juridisk, miljøfaglig og energifaglig
karakter. Herunder har jeg innhentet oppdaterte vurderinger fra
energimyndighetene av hvordan energimarkedet vil reagere dersom
det blir tilført kraftmengden fra to gasskraftverk av Naturkrafts
størrelse.

I forbindelse med denne tilleggsvurderingen
har OED fått gjennomført modellberegninger ved
Frischsenteret og Statistisk sentralbyrå. I et omfattende
notat fra OED som fulgte saken på bred offentlig høring
i sommer og i tillegg ble gjort tilgjengelig sammen med sakens øvrige dokumenter
på Internett, er det bl.a. gitt en nærmere gjennomgang
av disse modellberegningene.

Ut fra representanten Enoksens spørsmål
finner jeg grunn til å understreke tre forhold knyttet
til innholdet i dette høringsdokumentet:

1.		Notatet fra OED gjennomgår 

alle

 beregningsalternativene som ble utført
av Statistisk sentralbyrå.

2.		Materialet som forelå fra Statistisk sentralbyrå,
gav ikke uttrykk for vurderinger av sannsynligheten for de ulike
alternativene.

3.		Omtalen av beregningene som ble utarbeidet av OED, var
forelagt de ansvarlige forskerne.

OEDs konklusjon bygger bl.a. på en
vurdering av det materiale som er framlagt fra utredningsinstansene.
I oppsummeringen i notatet fra OED heter det:

 «I
departementets behandling av energikonsesjonssaken i 1997 ble det
konkludert med at det var mest sannsynlig at gasskraftverkene vil
føre til at CO2-utslippene blir redusert. De modellberegningene
som nå er foretatt, tilsier ikke at denne konklusjonen
endres.»

Det har vært min oppgave å foreta
en vurdering av hele materialet. Det har jeg gjort, og trukket konklusjonen
om at det mest sannsynlige er at gasskraftverk i Norge vil føre
til en reduksjon av de samlede CO2-utslipp i Nord-Europa.

Avslutningsvis vil jeg understreke at OEDs
gjennomgang av de kompliserte og omfattende forskningsresultatene
fra flere forskningsmiljøer med ulike scenarioer for kraftetterspørsel
og energipriser, viser at både tidligere og nytt materiale
trekker i samme retning. Konklusjonen om at det anses som mest sannsynlig
at de samlede utslippene vil gå ned, føler jeg
meg derfor trygg på. I min avgjørelse, og senere
presentasjon av denne i forhold til både Stortinget og
media, har jeg derfor vist til det utredningsmateriale som har fulgt
saken, men ikke funnet det naturlig å gå nærmere
inn på de enkelte forskningsresultatene.

Lodve Solholm hadde
her teke over presidentplassen.

  Jeg minner om at jobben min har vært å følge
opp Stortingets vedtak, noe jeg har gjort gjennom en grundig og åpen
saksbehandling, en konkret prøving etter forurensningsloven.
Det er også jobben min å fatte en avgjørelse.
Det har jeg gjort på bakgrunn av et meget bredt materiale
som jeg tidligere har redegjort for i stortingsdebatter, og også svart
på i brev overfor komiteen.

Dette er et komplekst materiale. Noe av det,
bl.a. vurderingene fra Statistisk sentralbyrå og Frischsenteret, bygger
på modellberegninger. Det vil alltid være en viss usikkerhet
om slike modellberegninger, ganske enkelt fordi de omhandler framtiden.
Som jeg har sagt tidligere: Om framtiden kan vi ikke være
helt sikre. Men modellene som er brukt, er det beste verktøyet
vi har for å vurdere framtidige forhold i energimarkedet.
Resultatene som følger av dem, peker i samme retning, og
på bakgrunn av det er jeg trygg på min konklusjon
om at det mest sannsynlige er at de samlede utslippene vil gå ned.

  Jeg tror vi må skille mellom to ting
i denne saken. På den ene siden hadde vi Stortingets debatt
om energimeldingen tidligere i år, da stortingsflertallet
klart og tydelig konkluderte med ønsket om å ta
i bruk gasskraft i Norge. På den andre siden har Miljøverndepartementet
nå foretatt en konkret vurdering av saken og prøvd
den i henhold til forurensningsloven. Da har vi vurdert alt foreliggende
materiale, hvorav en rekke forskningsrapporter er sitert, og altså gjort
en vurdering av alt dette komplekse materialet. 

Det er for øvrig, knyttet til SSBs
rapport, ikke mulig å si at rapporten innebærer
noen vekting av de ulike alternativene, slik jeg redegjorde for
i mitt svar. På det området er rapporten klar.
Men det er opplagt at modellberegninger som omhandler framtiden,
ikke kan være helt sikre. Derfor er vår konklusjon
om at det er mest sannsynlig at utslippene vil gå ned,
en trygg konklusjon.





                

