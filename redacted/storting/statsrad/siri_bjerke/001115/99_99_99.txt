  Demonstrerbar fremgang innen 2005 er ett av
mange temaer som det forhandles om i Haag. Først og fremst
gjøres dette i tilknytning til drøftingene av
hvilken informasjon som skal rapporteres fra industrilandene, artikkel
7, og hvordan denne informasjonen skal gjennomgås, artikkel
8. Bestemmelsene om dette bygger på eksisterende rutiner
under Klimakonvensjonen og skal dekke alle typer forpliktelser,
inklusiv rapportering av virkemidler og tiltak, samt trender i utslippene.

Så langt har en i begrenset grad sett
hva de enkelte landene legger i bestemmelsen om demonstrerbar fremgang
innen 2005. Norge deltar selvfølgelig i drøftingene rundt
dette spørsmålet. Bestemmelsen er formulert på en generell
måte i Kyotoprotokollen. Norge vil derfor legge til grunn
en bred tolkning. Dette har vi gitt uttrykk for tidligere i forhandlingene,
og det ligger også til grunn for våre posisjoner
i Haag. Vår primære forståelse av bestemmelsen
er at den inkluderer både oppstart av konkrete klimatiltak
og forberedelser av slike tiltak, herunder gjennom utvikling av
lovverk.

Regjeringen arbeider aktivt med ulike tiltak
for at Norge skal oppfylle forpliktelsene under Kyotoprotokollen,
herunder synliggjøre demonstrerbar fremgang innen 2005.
Norge er et av de første landene som har vedtatt en nasjonal
strategi for oppfølging av protokollen. Jeg ser på etableringen
av et nasjonalt kvotesystem som et avgjørende tiltak for å vise
demonstrerbar fremgang innen 2005 fordi kvotesystemet vil være
et styringseffektivt virkemiddel for å sikre at Norge overholder
utslippsforpliktelsene. Regjeringen tar sikte på at det
nasjonale kvotesystemet skal innarbeides i lovverket i god tid før
2005, selv om forpliktelsesperioden først begynner fra
og med 2008.

Regjeringen vil komme tilbake med en nærmere
gjennomgang av hvordan forpliktelsene om å vise demonstrerbar
fremgang innen 2005 vil bli fulgt opp, i en stortingsmelding om
den fremtidige klimapolitikken som vil bli lagt fram våren
2001.

 Jeg kan ikke se noen uenighet mellom Hilde
Frafjord Johnson og meg selv i forståelsen av hvordan «demonstrerbar
fremgang» skal tolkes i henhold til Kyotoprotokollen. Jeg
syntes det var viktig å gi et bilde av de internasjonale
forhandlingene fordi det så langt på dette området
ikke er avdekket noen stor uenighet mellom landene. Men Norge vil
selvfølgelig gi uttrykk for det jeg sa i mitt svar, at
bestemmelsen skal forstås i retning av både tiltak
og rammebetingelser og lovverk som basis for tiltakene. 

Det er veldig viktig at Norge har en oppfatning
av dette i de internasjonale forhandlingene, og det er altså det jeg
gav et bilde av nå. Her vil vi gi uttrykk for vårt
syn. Men det er selvfølgelig også viktig at vi
følger dette opp i vår egen nasjonale strategi,
og den har jeg også redegjort for i forhold til prosessene.





                

  I henhold til Kyotoprotokollen skal bruken
av de fleksible gjennomføringsmekanismene være
et supplement til nasjonale tiltak. Det som diskuteres, er hvordan
man skal konkretisere kravet til supplementaritet. I likhet med
den forrige regjeringen vil Norge under den sittende regjering ikke
gå inn for at det i denne forbindelsen settes et kvantitativt
tak på hvor mye landene kan bruke Kyoto-mekanismene.

Norge går inn for en vurdering av
hvorvidt landene oppfyller kravet til supplementaritet som skal
baseres på en kvalitativ gjennomgang av landenes politikk
og virkemiddelbruk. Det er allerede etablert rutiner for rapportering
og gjennomgang av informasjon under Klimakonvensjonen som en kan
bygge på i denne forbindelse.

EU har i forhandlingene foreslått
flere konkrete formler for å sette et kvantitativt tak
på bruken av de fleksible gjennomføringsmekanismene.
Samtidig har EU selv avtalt en boble der de i praksis tenker seg
kvotehandel mellom EU-landene uten kvantitative begrensninger. For mange
land utenfor EU oppfattes det som urimelig dersom det skulle være
et kvantitativt tak på generell kvotehandel, mens det ikke
skal være det på handel innen EU. En stor diskusjon
om dette vil derfor bidra til å forsinke og utsette den
viktige gjennomføring av Kyotoprotokollen.

Selv om det ikke settes et kvantitativt tak
på bruken av de fleksible gjennomføringsmekanismene,
vil Norge selvfølgelig ta utgangspunkt i Kyotoprotokollen,
som sier at de fleksible gjennomføringsmekanismene skal være
et supplement til nasjonale tiltak. En betydelig del av utslippsreduksjonene
som vil være nødvendig for å oppfylle
forpliktelsen, vil bli gjennomført i Norge. Denne politikken
skal konkretiseres gjennom stortingsmeldingen om klimapolitikken,
som vi tar sikte på å legge fram våren
2001.

  Jeg er litt overrasket hvis det Hilde Frafjord
Johnson nå sier, er uttrykk for en endret posisjon fra
Kristelig Folkeparti og eventuelt sentrumshold i synet på tak.
Man var jo enig i en flertallsmerknad i Stortinget ved behandlingen
av stortingsmeldingen om rikets miljøtilstand senest for én
måned siden.

Personlig legger jeg stor vekt på det
som tidligere miljøvernminister Guro Fjellanger sier i
en artikkel i Dagens Næringsliv i dag. Det er fortsatt
gjeldende etter min oppfatning. Hun sier at

«et
forsøk på tallfesting vil kunne føre
til svært omfattende og vanskelige forhandlingsrunder som
gjør at det tar lengre tid å komme til enighet
om en endelig tekst».

Jeg er som sagt enig i dette og mener at den
tiden har vi ikke. Vi må arbeide for å få et
resultat under forhandlingene i Haag som gjør at vi kan
få gjennomført klimaavtalen.





                

