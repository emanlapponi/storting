 Operasjoner som tømming av skip og
effektiv oppsamling av olje som kommer på havet,
er ofte vanskelige og risikofylte. Aksjonene ved de siste havariene
har vist at vi har en beredskap som klarer å håndtere
slike vanskelige operasjoner. Ved forlisene av «Green Ålesund» og «John
R» var den interkommunale beredskapen og statens beredskap
raskt på plass med lenser og utstyr. Oljen på sjøen
og i strandsonen ble raskt samlet opp, og begge båtene
ble tømt for olje. Aksjonene har samtidig vist
at det er forbedringspunkter av både forebyggende og beredskapsmessig
karakter, og det er dette Regjeringen nå har grepet tak
i. 

Statens forurensningstilsyn har nylig gjennomført
en omfattende miljørisiko- og beredskapsanalyse av statens oljevernberedskap.
Hensikten med analysen har vært å klargjøre
hvordan den statlige beredskapen overfor større tilfeller
av akutt forurensning kan bli enda bedre ut fra den miljørisiko
som oljesøl fra skipsfarten representerer. Miljøverndepartementet
mottok rapporten i midten av januar i år. Statens forurensningstilsyn
kommer her med forslag til hvordan statens beredskap mot akutt oljeforurensning
bør utvikles i årene framover basert på analysene
som nå er gjennomført. Forslagene fra Statens
forurensningstilsyn går både på mer oljevernutstyr,
opplæring og øvelser og en endret organisering.
Departementet har bedt SFT sende forslagene ut på høring,
og vi vil gå grundig gjennom rapporten og uttalelsene til
denne før det tas en beslutning om hvilke tiltak som bør
gjennomføres. 

Jeg vil likevel presisere at en styrking av
oljevernberedskapen må fokusere på mer enn behovet
for mekanisk oljevernutstyr. En styrking av beredskapen må derfor omfatte
både forebyggende tiltak for å hindre ulykker
og tiltak som iverksettes for å begrense skadeomfanget
etter at ulykker har inntruffet. Forslaget fra SFT vil ses i sammenheng
med den systematiske gjennomgangen Regjeringen nå gjør
av både forebyggende og beredskapsmessige tiltak. Jeg vil
komme tilbake utover året med forslag til hvordan dagens
beredskap kan forbedres. Dette vil også innebære
forslag av budsjettmessig karakter, uten at jeg i dag kan foregripe
dette noe nærmere. 

  Regjeringen arbeider, som jeg redegjorde for,
på et bredt grunnlag både med de forebyggende
tiltakene og med å se på hvordan selve beredskapen
kan bedres. I forslaget fra Statens forurensningstilsyn til bedret
beredskap inngår en grundig vurdering av både
hva slags utstyr det er hensiktsmessig og riktig å anskaffe,
samt hvor dette bør plasseres. Det er i høy grad tatt
hensyn til spesielt sårbare områder langs kysten
i denne vurderingen, og det vil ligge til grunn når Regjeringen
foretar vurderinger og kommer med forslag om hvor oljevernberedskapen
skal plasseres, hvor øvelser skal legges og hvor det skal
avholdes ytterligere kurs og opplæring av interkommunale
beredskapsstyrker. 

  Jeg syntes det var naturlig å trekke
fram de konkrete eksemplene vi nettopp har fra hvordan oljevernberedskapen
har fungert, fordi det viser at vi har et godt grunnlag å bygge
på når vi skal styrke den ytterligere. Så dette
ligger opplagt til grunn sammen med vurderingen av at det er et
potensial for bedring. Vi har mange sårbare områder
langs kysten vår, og hensikten er at vi skal få en
bedre beredskap langs hele kysten. Forebygging er kanskje det aller
viktigste tiltaket vi kan sette i gang, og her går vi ut
med bedre merking, vi går inn for å bruke Forsvarets
radardata på en mer hensiktsmessig måte til den
sivile skipsfarten, og det må gjøres vurdering
av hvor oljevernberedskapen skal plasseres for å få maksimal
effekt av det utstyret vi har i dag, og det utstyret vi skal plassere
i framtiden.





                

