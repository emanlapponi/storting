 PCB er en av våre aller farligste
miljøgifter. Norge innførte allerede i 1979, som
et av de første land i verden, et generelt forbud mot produksjon,
import, eksport og omsetning av PCB og PCB-holdige produkter. Norge
var også tidlig ute med krav til utfasing av PCB-holdige
produkter som allerede var tatt i bruk. PCB-holdige kraftkondensatorer
og transformatorer som bl.a. fantes på store industrianlegg
og energiverk, ble faset ut i løpet av 1994. I fjor fikk
jeg vedtatt en ny PCB-forskrift som setter krav om utfasing også av
PCB-holdige kondensatorer i lysrørarmatur og strømgjennomførende
hylser brukt på kraftstasjoner og lignende anlegg. 

Til tross for disse tiltakene tilføres
miljøet dessverre fortsatt PCB. En kilde er videre spredning
av PCB-utslipp som kanskje skjedde for flere tiår siden,
og som i dag finnes i grunn eller i sedimenter i fjorder og havneområder.
Andre kilder er PCB-holdige produkter som ikke tas forsvarlig hånd
om når de ender som avfall, og langtransporterte PCB-forurensninger
som tilføres norske områder via hav- og luftstrømmene. 

Det er derfor nødvendig å arbeide
svært bredt i forhold til de problemene som PCB representerer.
Jeg har gitt høy prioritet både til arbeidet med å rydde
opp etter tidligere tiders utslipp og sikre en forsvarlig avfallsbehandling
av kasserte PCB-holdige produkter, og til internasjonalt samarbeid
for å hindre eller sterkt redusere langtransporterte forurensninger
av PCB og andre miljøgifter 

Når det gjelder utslipp av miljøgifter
som allerede har skjedd, er det viktig å få ryddet
opp eller sikret de forurensede områdene slik at uakseptable
miljømessige virkninger blir stoppet.

Statens forurensningstilsyn – SFT – har
kartlagt ca. 100 områder med grunnforurensninger hvor det
er behov for snarlig opprydding. Tiltak er gjennomført
eller satt i gang ved samtlige av disse 100 områdene, og
målsettingen er at nødvendig opprydding skal være
gjennomført innen 2005. Samtidig er SFT i gang med nærmere
undersøkelser av ca. 500 områder for å få avklart
om det er behov for tiltak her. Også de undersøkelsene
skal være ferdig innen 2005. Jeg vil selvfølgelig
holde Stortinget løpende orientert om framdriften i det
arbeidet.

Oppryddingen av forurensede havner og fjorder
er et arbeid som byr på særlig store utfordringer,
og hvor det er stort behov for utvikling av mer kunnskap. Det gjelder både
spørsmål om tekniske løsninger, spørsmål
om miljøgiftenes biologiske effekter, rettslige
spørsmål knyttet   til hvem som er ansvarlig forurenser
og spørsmål om finansieringen av oppryddingstiltakene,
som samlet sett vil kunne beløpe seg til mange milliarder
kroner, avhengig av hvilket ambisjonsnivå man setter for
oppryddingen. En rekke tiltak er i gang på ulike områder,
men her er det behov for politiske vurderinger av videre strategi.
Jeg vil derfor i løpet av året gi Stortinget en
bred presentasjon av status og en plan for det videre arbeid med
dette problemområdet. Min ambisjon er at vi skal kunne
komme i gang med konkrete tiltak allerede i år. Blant annet
tar vi sikte på et pilotprosjekt hvor formålet
skal være å høste erfaringer med ulike
løsninger for opprydding og håndtering av forurensede
sedimenter fordi vi har så stort behov for kunnskap. 

Det vil også være viktig å arbeide
videre internasjonalt med å få et regelverk på det
kjemikalieområdet som omfatter PCB.

Øyvind Korsberg hadde
her overtatt presidentplassen.

 La meg først gripe fatt i problemstillingen
om forskning på dette området. Det er ikke riktig
at det er foretatt kutt i bevilgningene til forskning
i forhold til konsekvensene av PCB i ulike deler av det norske samfunnet.
Ikke minst er det satset sterkt på ny forskning i forhold
til virkninger av PCB i Arktis. Det har vært avisoppslag
knyttet til enkelte forskningsprosjekter som har vært avsluttet,
og som man fra miljømyndighetenes side har ønsket å få inn
i en overvåkingsfase snarere enn en videre forskningsfase.
Vi har videre gått inn i en dialog med Forskningsrådet
om hvordan forskningen på konsekvenser av PCB
best kan drives videre, og her er det et godt tilfang av ressurser.
Dette er et område som fortsatt bør prioriteres.

Som miljøvernminister skulle jeg selvfølgelig ønske at
vi hadde kommet enda lenger i arbeidet med å rydde opp
i disse gamle miljøsyndene. Likevel vil jeg si at arbeidet
med de utredningene som var på gang da jeg begynte, og
arbeidet videre, har vært drevet ganske aktivt. Jeg er
sikker på at Stortinget kan få komme tilbake til dette
raskt.

 Høyres engasjement på dette området
er absolutt prisverdig. Parallelt med det engasjementet har jeg
sett på hvordan vi kan konkretisere dette arbeidet, bygd
på de rådene jeg har fått fra Statens
forurensningstilsyn, som peker på hvor omfattende dette
arbeidet er, hvor vanskelig det er og hvor stor usikkerhet det er
omkring tekniske løsninger. 

Jeg vil, som jeg sa i mitt svar, legge fram
en plan for Stortinget, slik at også Stortinget kan få ta
konkret stilling til hvordan en ønsker å gå videre.
Jeg tror det er riktig å starte opp med et pilotprosjekt
for å få en bedre forståelse av hvilke
tekniske løsninger som kan være viktige. Jeg har
gitt dette arbeidet høy prioritet, og det skal fortsette.





                

 Etter de mange skipsulykkene vi har hatt den
siste tiden, gjennomgår Regjeringen nå en rekke
mulige tiltak for å bedre beredskapen og sikkerheten langs
kysten. I denne gjennomgangen ser vi også på regelverket,
bl.a. på forholdet mellom plikten til å gjennomføre
tiltak etter forurensningsloven og ansvarsbegrensningsreglene i
sjøloven.

Når et skip går på grunn,
er det eier av skipet som etter forurensningsloven er forpliktet
til å hindre og begrense forurensning fra skipet samt å få skipsvraket
fjernet. I en uttalelse til Miljøverndepartementet av 21.
desember i fjor, etter havariet av «Green Ålesund» utenfor Haugesund,
sier Justisdepartementets lovavdeling at handleplikten etter forurensningsloven
i utgangspunktet går foran begrensningsreglene i sjøloven.

Dersom den ansvarlige likevel ikke gjennomfører nødvendige
tiltak, kan forurensningsmyndigheten sørge for iverksetting
av tiltakene, herunder fjerning av vrak. Krav om dekning av det
offentliges utgifter i den forbindelse vil imidlertid falle inn
under begrensningsreglene i sjøloven.

Ansvarsbegrensningsreglene i sjøloven
bygger på reglene i den såkalte Londonkonvensjonen
av 1976 om begrensning av ansvaret for sjørettslige krav.
Denne ble endret ved en protokoll av 1996 som vesentlig øker
ansvarsbeløpene, slik at disse nå vil være
mer i samsvar med de reelle utgifter som kan påløpe
i forbindelse med skipsulykker. Selv om denne protokollen ennå ikke
er trådt i kraft internasjonalt, er de nye reglene allerede
gjennomført i norsk rett så langt det er mulig
før protokollen trer i kraft internasjonalt. De nye og
betydelig høyere ansvarsbeløpene vil gjelde for
norske skip fra 20. februar i år.

Fra Regjeringens side har det ikke vært
aktuelt å foreslå endringer i hovedreglene om
begrensning av ansvar etter sjøloven slik dette følger
av internasjonal rett. Men vi vil vurdere om det er behov for en
presisering av handleplikten etter forurensningsloven samt utforme
nærmere retningslinjer for praktisering av dette regelverket
med utgangspunkt i de problemstillinger representanten reiser.

  Som jeg sa, vil den høyere grensen
for hva rederiene nå vil være ansvarlig for i
henhold til det regelverket som gjelder, hjelpe på en del
av dette. Når det gjelder de aktuelle skipshavariene den
siste tiden, ville de reglene betydd mye i forhold til å få en helhetlig
løsning på problemet, slik at jeg tror vi et stykke
på vei har en løsning via det.

Når det gjelder «Green Ålesund»,
skal jeg komme tilbake til den konkret i et spørsmål
senere i dag. Det er jo også eksempler på at det
finnes løsninger for vrakene i ettertid. Når det
gjelder det andre eksemplet fra rogalandsområdet, er man
nå i ferd med å finne en løsning mellom
rederiet og lokale myndigheter og med assistanse fra staten.

  Dette er et spørsmål som
Regjeringen arbeider fortløpende med, som en del av det
helhetlige arbeidet vi har satt i gang for å øke
sikkerheten og beredskapen langs kysten vår, så utover
våren vil vi komme med ulike forslag til bedring av sikkerheten,
herunder de tiltakene representanten spør om.





                

  Kulturminnevern er en viktig sak for Regjeringen.
Jeg vil derfor understreke at bevilgningene til bevaring av kulturminner økte
med 20 mill. kr i budsjettet for 2001. Dette er et ledd i arbeidet
med opptrapping av hele kulturminnefeltet. Påplussingen
ble lagt på tilskuddsposter som sikrer at midlene går
til konkrete tiltak. Det har derfor aldri vært mer penger
til kulturminnetiltak.

En annen viktig målsetting for Regjeringen
er å forenkle budsjettstrukturen og øke de frie
midlene til kommunene. En rekke øremerkede bevilgninger
er derfor overført til rammetilskuddet eller til kommunenes
frie midler. Reduksjonene av den aktuelle øremerkede ordningen som
er tatt opp i spørsmålet, er en del av dette arbeidet.

Jeg vil i den sammenhengen vise til at Regjeringen
vil styrke det kommunale miljøvernarbeidet ved å gi
kommunene økt ansvar og myndighet innenfor miljøvernpolitikken.
Det skal settes i gang konkret arbeid med å overføre
ansvar og myndighet bl.a. på kulturminnefeltet. Slike reformer
må følges opp ved omfordeling av budsjettmidler,
ikke ved å opprettholde øremerkede ordninger.

Når det gjelder omfordelingen av midler
i årets budsjett, innebærer denne at fylkeskommunene
har fått mindre øremerkede penger til fordeling,
mens Riksantikvarens tilskudd til tiltak har økt betydelig.
Totalt sett har altså midlene til kulturminnevern økt.

Det er viktig at vi framover finner rasjonelle
og enkle måter å fordele midlene på,
som er tilpasset oppgavefordelingen. Jeg vil følge dette
nøye opp, og bidra til at fordelingen av årets
midler til eiere av kulturminner skjer mest mulig effektivt i tett
samarbeid med fylkeskommunene.

  Utgangspunktet for oss har vært at
de midlene som bevilges, raskere skal komme konkrete kulturminnetiltak
i kommunene til gode. 

Vi vil nå følge veldig nøye
med på hvordan fylkenes kompetanse i kulturminnearbeid
blir brukt i dette arbeidet, fordi det er viktig å ha et
samspill mellom det å få aktivitet lokalt og det å bruke
den kompetansen som finnes på fylkesleddet, uten å hindre
en utvikling i retning av at kommunene skal få økt
myndighet. Så hvis sider ved denne budsjettomleggingen
får utilsiktede virkninger i form av byråkratisering
eller andre problemer, vil vi vurdere hvordan vi kan finne løsninger
på det.

  Jeg vil igjen understreke at det er viktig
at økt lokalt ansvar på et område følges
opp med direkte lokale bevilgninger til det samme området,
ellers blir det vanskelig å øke kommunenes selvstyre
på nye områder. Likevel er nok kompetansesiden
av fylkeskommunenes arbeid med kulturminner en sentral side av dette,
og det er særlig 

det

 ansvaret
som fylkeskommunen har, som jeg ønsker å følge
nøye med på, for dersom vi skal få en
vellykket desentralisering, vil det også være viktig
hvordan denne kompetansen kan brukes.





                

  Fryseskipet «Green Ålesund» havarerte
og gikk på grunn utenfor Bleivika nord for Haugesund den
15. desember 2000. Etter grunnstøtingen tok skipet inn
vann, gikk rundt og sank på grunt vann etter kort tid.
I den første akutte fasen ble oljeforurensningen prioritert
fordi denne utgjorde det største skadepotensialet.
Faren for spredning av tung bunkersolje til viktige overvintringsområder
for sjøfugl og til oppdrettsanlegg med betydelige økonomiske
interesser var over-hengende. Værforholdene, sammen med
en effektiv oljevernaksjon og en vellykket tømmeoperasjon,
klarte å begrense den geografiske utbredelsen av tung bunkersolje fra
havaristen.

Ved forliset hadde «Green Ålesund» 2 800
tonn rundfrosset sild og 400 tonn rundfrosset makrell om bord. Det er
gjennomført nærmere vurderinger av hvilket miljøproblem
lasten representerer, som grunnlag for iverksettelse av eventuelle
videre tiltak. Jeg er informert om at frossenfisken om bord er i
ferd med å utvikle seg til et betydelig forurensningsproblem
for lokalområdet og lokalbefolkningen rundt Bleivika, og
at det er store muligheter for at større områder
vil bli påvirket dersom det ikke gjennomføres
tiltak for å fjerne frossenfisken om bord. Eventuelle tiltak
vil også ses i sammenheng med havnemyndighetenes pålegg
til eier om fjerning av vraket fra innløpet til Bleivika.

Statens forurensningstilsyn vil denne uken
motta forslag til tekniske tiltak for å fjerne den akutte
forurensningen fra fiskelasten samt kostnadsoverslag. SFT vil så foreta
en samlet vurdering av forholdet mellom miljøkonsekvensene
og kostnadsanslaget og gi en anbefaling til Miljøverndepartementet
i slutten av denne uken. Departementets oppfølging vil
så skje raskt etter dette.

  Jeg kan absolutt bekrefte at jeg kjenner denne
saken meget godt og tar den svært alvorlig. Som det framgikk
av mitt svar, vil de faglige rådene til meg knytte seg
både til den konkrete forurensningsfaren som følge
av fisken om bord og til konsekvenser av at vraket ligger i området.
De vurderingene jeg skal gjøre av det, vil bygge på de
rådene. Jeg kan bekrefte at jeg vil gjøre det
så raskt som mulig, men jeg ønsker å vente
til jeg har fått disse rådene i løpet
av uken.

  Jeg vil bekrefte at vi har satt i gang et
omfattende arbeid med å se på tiltak for å bedre sikkerheten
langs kysten, både når det gjelder forebygging,
når det gjelder overvåkning, og når det
gjelder beredskap. Jeg vil likevel understreke at utfordringene
med gjennomføringen av aksjoner og fjerningen av vrak i
ettertid er store, både for samarbeidet mellom statlige
myndigheter og for den private ansvarlige forurenser, og at det
også er et stort ansvar for staten som sådan.
Det er også store kostnader forbundet med dette, så det
vil ikke være noen lett oppfølging av disse sakene,
men vi må få bedre systemer og bedre regler for
prioriteringen, slik at vi kommer videre.





                

 Som en oppfølging av Stortingets beslutning
om å etablere et mer effektivt oppsyn i indre kystfarvann
har Forsvaret etablert en organisasjon for kystberedskap og aksjonsledelse.
Ordningen iverksettes av vedkommende forsvarskommando når
det oppstår akutte situasjoner på sjøen
og fagetatenes eget beredskapsapparat ikke er etablert eller ikke
umiddelbart kan gripe inn. Den utøvende myndighet vil særlig
tilligge Kystvaktens enheter, selv om også andre deler
av Forsvaret kan benyttes.

Kystvakten er en svært viktig del
av Norges beredskapsapparat. For å kunne forebygge at sjøulykker
og andre skipsuhell fører til akutt forurensning må Kystvakten kunne
gripe inn raskt. For å sikre dette er Kystvakten allerede
gjennom kystvaktloven gitt den nødvendige myndighet til å føre
kontroll med at reglene i forurensningsloven overholdes. Det er
derfor ikke nødvendig særskilt å delegere
myndigheten etter forurensningsloven til Kystvakten. Det samme gjelder
inngrep etter inngrepskonvensjonen. Kystvakten utfører
førstelinjeberedskap på vegne av forurensningsmyndigheten
og har i den forbindelse samme myndighet som forurensningsmyndigheten til å foreta
undersøkelser, gi pålegg og iverksette kontroll-
og tvangstiltak overfor skip som medfører fare for akutt
forurensning.

Norske myndigheter har større adgang
til kontroll og inngrep overfor utenlandske skip i norsk territorialfarvann
enn utenfor territorialfarvannet. Jeg ser det derfor som viktig
at Regjeringen nå har bestemt seg for å vurdere
spørsmålet om en utvidelse av territorialfarvannet
fra fire til tolv nautiske mil.

 Slik Regjeringen ser det, er det store muligheter
for å effektivisere og bedre kystberedskapen og bedre sikkerheten
langs kysten vår ved både å styrke ressursene
som brukes på dette, og å samordne ressursene
bedre. Regjeringen har derfor tatt initiativ til at alle berørte
statsråder med ansvar på dette området
arbeider med tiltak knyttet til forebyggende virksomhet, til overvåkingstiltak
og til selve beredskapsarbeidet. Det er dette ansvaret representanten
sikter til. Vi vil legge fram konkrete forslag utover våren,
og Stortinget vil få nødvendig mulighet til å diskutere
disse.

 Jeg kan forsikre representanten Bastesen om
at vi har god oversikt over både regler som gjelder og
hvordan samarbeidet og samordningen mellom de ulike regelverk skal
håndteres. 

De to siste aksjonene vi har gjennomført,
i forhold til «Green Ålesund» som gikk på grunn
ved Haugesund, og «John R» i Tromsø,
har jo nettopp vist at vi har en god beredskap, og at samarbeidsforholdene
fungerer slik de skal. Vi var heldige i den forstand at dette ikke
var de aller største ulykkene som kunne skjedd på kysten
vår. Derfor har vi nå en mulighet til å være
føre var, vi har en mulighet til å gjøre
vår beredskap enda bedre, og vi har også et veldig
godt utgangspunkt for det arbeidet.





                

