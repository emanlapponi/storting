  Tautra med Svaet naturreservat og fuglefredningsområde
ble fredet ved kgl. resolusjon av 14. desember 1984. På grunn
av betydelige verneverdier ble området oppført
på listen over våtmarksområder med internasjonal
verneverdi under Ramsar-konvensjonen i 1985.

I de årene området har vært
fredet, har det vist seg at eksisterende vegfylling mellom Frosta
og Tautra hindrer de naturlige strømforholdene i området.

Miljøverndepartementet og Samferdselsdepartementet
ble derfor i 1997 enige om at eksisterende vegfylling burde erstattes
med ny bru for å hindre forstyrrelse av de naturlige strømforholdene
i området. Kostnadsoverslaget for bruprosjektet ble i 1997
anslått til 30 mill. kr. Senere har det vist seg at det
opprinnelige kostnadsoverslaget var for lavt, og nye beregninger
viser at prislappen for bruprosjektet vil beløpe seg til
minimum 42 mill. kr.

Pr. i dag er det budsjettdekning for 6 mill.
kr, bevilget over Miljøverndepartementets og Nord-Trøndelag
fylkeskommunes budsjett med 3 mill. kr hver. Dette er i samsvar
med den kostnadsfordelingen som opprinnelig ble lagt. Dessverre
har det ikke latt seg gjøre å finne dekning for
den resterende summen på minimum 36 mill. kr, og det vil
ikke la seg gjøre å realisere prosjektet i 2001. Ansvaret
for denne typen tiltak og midlene til slike er nå overført
til fylkeskommunene.

Miljøverndepartementet har mottatt
en henvendelse fra sekretariatet for Ramsar-konvensjonen, der Norge
bes vurdere å inkludere Tautra med Svaet i Ramsar"s
Montreux Record, et register over Ramsar-områder som krever
spesiell oppmerksomhet som følge av negative endringer
i områdenes økologiske tilstand. Det er liten
tvil om at Tautra med Svaet naturreservat og fuglefredningsområde
kvalifiserer til oppføring på denne listen. Som følge
av endringer er det bl.a. registrert en betydelig nedgang i fuglebestanden
i gruntvannsområdet. I tillegg har moloen ført
til at rovdyr har kommet seg ut til Tautra, slik at bestanden av
bakkehekkende fugl er betydelig redusert. På denne bakgrunn
vil Direktoratet for naturforvaltning be Ramsar-sekretariatet om
at Tautra med Svaet naturreservat og fuglefredningsområde
blir oppført på Montreux Record.

Områdets status på sikt vil
avhenge av framtidige muligheter for å få bruprosjektet
realisert. Jeg vil sørge for at miljøforvaltningen
følger utviklingen i området nøye i tiden
som kommer, slik at vi har oppdatert kunnskap om områdets økologiske
tilstand. Dette er viktig i forhold til våre forpliktelser
overfor Ramsar-konvensjonen.

  Siden bruprosjektet ble så mye dyrere
enn først planlagt, har det ikke vært mulig å gjennomføre
prosjektet hittil, og det er heller ikke økonomisk mulig å gjennomføre
prosjektet i år. Framover må vi vurdere mulighetene
for å få gjennomført bruprosjektet. Vi må også følge
utviklingen i området for å se på hvilken måte
naturverdiene i området best mulig kan ivaretas. Det ser
jeg fortsatt at vi har muligheter til gjennom det arbeidet som Direktoratet
for naturforvaltning er i gang med.

Det vil også være viktig å arbeide
på tvers av sektorer for å få løst
slike saker som denne. Det er et arbeid som Regjeringen vil følge
opp framover.

  Jeg minner om at dette jo ikke er en ny sak,
som kommer opp nå. Dette er en sak som startet opp i 1997,
og i de foregående årene har jo forholdet nettopp
vært at prosjektet har vært planlagt på en måte
som har vært urealistisk i den forstand at kostnadene ved
prosjektet langt overskred det som det var planlagt for i budsjettene.
Nå er vi imidlertid i den situasjon at vi gjør
opp status, og den tilsier at for i år er det ikke mulig å gjennomføre
prosjektet. Jeg vil se på ulike muligheter framover til å følge
opp denne saken, både i forhold til bruprosjektet og i
forhold til overvåkning av området på faglig
grunnlag for å sikre de naturverdiene som eksisterer i
området.





                

