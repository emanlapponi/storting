  Det er viktig å arbeide for en bedring
av den dårlige vannkvaliteten i Vansjø. Vannforsyningen
slik den fungerer fra Vansjø Vannverk i dag, er tilfredsstillende
på grunn av vannbehandlingen, men det er en fare for at
situasjonen utvikler seg i feil retning.

De to hovedkildene for tilførsler
av næringssalter til Vansjø er spredt avløp
og landbruksvirksomhet i tilknytning til vassdragene som drenerer
til Vansjø.

Det er gjennomført flere tiltak, både
innenfor avløpssektoren og landbrukssektoren, for å bedre
vannkvaliteten. Fylkesmannen i Østfold har stilt strenge krav til kommunene
når det gjelder de store utslippene fra avløp. Fylkesmannen
i Oslo og Akershus har satt krav til høygradig rensing
ved tettsteder oppstrøms i Akershus fylke. Gjeldende nasjonale
avløpskrav er således i stor grad etterkommet.

På landbrukssiden er det lagt stor
vekt på å målrette virkemidler som overgang
til vårpløying, bruk av fangvekster, bygging av
fangdammer og bruk av vegetasjonssoner for å redusere næringssaltutslippene
fra denne sektoren.

Vansjø og tilhørende nedbørsfelt
mottar imidlertid også avløpsvann fra eneboliger
og hytter som ikke er tilknyttet det kommunale avløpsnettet,
og som har varierende kvalitet på sine renseanlegg. Kommunen
er forurensningsmyndighet for slike anlegg, som har utslipp fra
mindre enn 1 000 personenheter.

De berørte kommuner og landbruksmyndighetene, som
har ansvaret for vannkvaliteten i Vansjø og de aktuelle
virkemidlene, må gjennomføre nødvendige
tiltak. Det er mye positiv vilje i lokalsamfunnet for å få dette
til. Ikke minst kommer dette til uttrykk gjennom det pågående
MORSA-prosjektet, som inkluderer en aktiv satsing både
i forhold til landbruket og spredt avløp. Dette er et viktig
arbeid, og jeg har derfor avtalt å besøke prosjektet og
foreta en befaring før sommerferien.

Kjell Engebretsen hadde
her overtatt presidentplassen.

  Jeg er svært interessert i hvordan
vi kan få bedret vannkvaliteten i dette området
og i enkelte andre områder der det også er behov
for det i landet vårt. Jeg ser at veien å gå fortsatt
er det arbeidet som kommunene driver, og fortsatt arbeid knyttet
til landbrukssektoren, og det er snakk om hvordan de ulike myndighetene
kan dra sammen.

Jeg er interessert i dette området,
bl.a. på bakgrunn av de gode samarbeidsprosjektene som
er etablert, og jeg ønsker å se nærmere
på dem for å se hvordan man kan få enda
bedre effekt ut av de tiltakene som er i gang, og hvordan de kan
styrkes. Men jeg tror det er viktig å bygge på det
som er i gang fra de ansvarlige som vi vet vil kunne føre
til resultater på sikt.

  Først og fremst ser jeg at vi veldig
mange steder i landet har fått resultater i form av bedret
drikkevann nettopp på grunn av de tiltakene som er satt
i gang fra landbrukets side, så jeg ser fortsatt at vi har
et potensial for å oppnå mer også i forhold
til Vansjø. 

Ellers legger jeg også stor vekt på at
vi har kommet et godt stykke videre på landsbasis når
det gjelder rensing av fosfor. Vi har noe igjen når det
gjelder nitrogen, i forhold til våre internasjonale forpliktelser
også på dette området som vi tar dypt
alvorlig, men jeg ser i det hele tatt muligheter til at vi skal
komme videre i dette arbeidet, med basis i de virkemidlene vi har.





                

 «Erich Giese» er ett av fire vrak
ved Narvik havn som ble grundig undersøkt sommeren 1999
i regi av Statens forurensningstilsyn. De tre andre vrakene som
ble undersøkt, var «Neuenfels», «Hermann
Kunne» og «Georg Thiele». Alle vrakene
er fra krigen. Undersøkelsene viste at de tre sistnevnte
ikke inneholder oljemengder av betydning. «Erich Giese» inneholder
derimot ca. 300 m3 olje fordelt på 26 tanker.

«Erich Giese» er en jager,
og enkelttankene er små. Volumene varierer fra 8 m3 opp
til 25 m3 . Statens forurensningstilsyn påpeker
derfor at en eventuell kollaps av enkelttanker med påfølgende
utstrømning vil medføre et begrenset utslippsvolum.
Det har over lengre tid vært observert drypplekkasjer fra
flere punkter på vraket av «Erich Giese».
Den dokumentasjonen som Narvik havneve-   sen nylig har foretatt,
viser også dette. Generelt vil vraket svekkes over tid,
med tiltakende drypplekkasjer av olje. Sannsynligheten for at hele
vraket bryter sammen, med påfølgende større
utslipp fra flere tanker samtidig, anses imidlertid å være
lav. Oljen som ble funnet i vraket, er en blanding av tungolje og
dieselolje. Innblandingen av diesel medfører
at oljen er forholdsvis lett, og en stor del av et potensielt utslipp
vil løse seg opp og fordampe fra overflaten forholdsvis
raskt.

Samtidig er beredskapen i området
særskilt styrket ved statlige midler gjennom den såkalte «Vrakplan Narvik».
Beredskapen øves jevnlig med bistand fra Statens forurensningstilsyn,
nettopp med tanke på eventuelle utslipp fra skipsvrakene
i Narvikområdet.

Som jeg tidligere har informert Stortinget
om, ble vrakene av «Boardale» i Borre i Vestfold
og «Holmengraa» i Vesterålen undersøkt
i 2000. Disse undersøkelsene viste at det kun var «Boardale» som
inneholdt olje av betydning. Nå er samtlige av de seks
vrakene med antatt høyest forurensningspotensial langs
norskekysten undersøkt grundig. Jeg har ønsket å se
samtlige seks vrak under ett, da tømming av skipsvrak er
teknisk svært kompliserte og veldig kostbare operasjoner.
Statens forurensningstilsyn vil før sommeren komme med
en anbefaling på bakgrunn av undersøkelsene om
hva som bør gjøres med oljen om bord i «Erich
Giese» og «Boardale». På bakgrunn
av den tilrådingen fra Statens forurensningstilsyn vil
jeg så ta stilling til hvilke tiltak som bør iverksettes.

  Vi har fokusert sterkt på hele situasjonen
i dette området rundt Narvik, som jeg sa, og følger
nøye med i forhold til om det skulle være oljelekkasjer
som kan true miljøet i området. Vi har et godt
arbeid i gang i så måte.

Når representanten Svendsen viser
til utredninger og like svar, kan jo det ha sammenheng med at spørsmålene kommer
så tett at det er de samme utredningene jeg viser til ved
noen anledninger. 

Ellers vil jeg minne om at dette er svært
kompliserte og kostbare operasjoner, der det er helt avgjørende
at vi vet hva vi gjør før vi setter i gang. 

Vi har også nå i gang flere
andre operasjoner med fjerning av vrak – svært
kostnadskrevende, vanskelige operasjoner – knyttet til «Green
Ålesund» nede i Haugesund og senere i år også vraket «Boiky» i
Nord-Norge. Jeg tror miljøet er tjent med at vi tar de
nødvendige skritt i henhold til den risiko som foreligger
ved de enkelte vrakene, og det er den linjen jeg vil følge
framover.

  Jeg deler jo representantens engasjement i
forhold til miljøfarene langs kysten vår. Vanligvis
er det imidlertid slik at det er representanten Svendsen som pleier å minne
meg på behovet for kostnadseffektivitet i miljøpolitikken.
Det er det ekstra viktig å legge til grunn i et så viktig
arbeid som det vi snakker om, slik at vi bruker de ressursene vi
har til rådighet, på en best mulig måte. 

Vi følger altså med i situasjonen
som knytter seg til drypplekkasje av olje fra dette skipet. Det
er i stor grad lett olje det er snakk om, og vi får daglig
faglige vurderinger fra Statens forurensningstilsyn og vil sørge
for at vi ikke får noen overraskelser på miljøsiden
i dette området.





                

