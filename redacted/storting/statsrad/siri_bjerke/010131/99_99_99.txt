  SFT har nylig gjennomført en omfattende
miljørisiko- og beredskapsanalyse av statens oljevernberedskap.
Hensikten med analysen har vært å klargjøre
om den statlige beredskapen overfor større tilfeller av
akutt forurensning er tilstrekkelig ut fra den miljørisiko
som oljesøl fra skipsfarten representerer. Miljøverndepartementet
mottok rapporten i begynnelsen av forrige uke. SFT kommer i denne
rapporten med forslag til hvordan statens beredskap mot akutt oljeforurensning bør
utvikles i årene framover basert på analysene
som nå er gjennomført. Forslagene fra SFT går
både på mer oljevernutstyr, opplæring
og øvelser og endret organisering.

Som en del av sin rapport har SFT sett på den
statlige depotstrukturen. I den sammenheng foreslår de å legge ned
det statlige oljeverndepotet på Fedje. SFTs begrunnelse
for dette er at Fedje-depotet har dårlig tilgjengelighet,
og at området dekkes av depotet i Bergen samt av det statlige
depotet som SFT foreslår å flytte fra Solund til
Florø. I tillegg har Hydro omfattende oljevernressurser
på Stureterminalen, Statoil har omfattende oljevernressurser
på Mongstadterminalen, og sokkeloperatørenes beredskapsorganisasjon,
NOFO, har et oljeverndepot på Mongstad.

Miljøverndepartementet vil nå gå grundig
gjennom denne rapporten fra SFT, og vi vil sørge for at
synspunkter fra ulike hold blir innhentet når det gjelder
plasseringssaker i SFTs forslag. Det vil vi gjøre før
vi tar en endelig beslutning knyttet til hvilket beredskapsnivå staten bør
legge seg på og hvor det statlige oljevernutstyret bør plasseres.

Men jeg vil også presisere at en styrking
av oljevernberedskapen må fokusere på mer enn
behovet for mekanisk oljevernutstyr. En styrking av beredskapen
må derfor også omfatte forebyggende tiltak for å hindre
at ulykker skjer, og tiltak som iverksettes for å begrense
skadeomfanget etter at ulykken/havariet har inntruffet. Regjeringen
har derfor satt i gang et systematisk arbeid med å konkretisere
både forebyggende og beredskapsmessige tiltak, og forslaget
fra SFT ser vi altså i denne sammenhengen.

  Jeg deler representantens syn på betydningen
av forebyggende tiltak når det gjelder sikkerheten langs
kysten vår, men jeg peker igjen på at det verken
vil være riktig eller forsvarlig av meg i dag å ha
noen helt konkret oppfatning om de enkelte lokaliseringsforslag
som Statens forurensningstilsyn har kommet med i sin rapport om
oljevernberedskapen. Derimot er det min hensikt å foreta
en bred høring knyttet til disse forslagene, på den
måten at ulike lokalmiljøer vil få uttale
seg om sine syn på hvor utstyr bør plasseres for
at vi skal få en optimal utnyttelse av vår totale
beredskap.

  Hensikten med den gjennomgangen jeg skal gjøre
og de beslutningene som jeg vil ta i nær framtid, er at
vi skal få en bedre beredskap langs kysten vår.
Da trenger vi mer modernisert og oppdatert utstyr, men det er også viktig
at vi tenker oss nøye om når det gjelder hvor
utstyret skal plasseres. Nærhet vil være ett viktig
prinsipp som skal legges til grunn, men det er også viktig
at vi har det tilstrekkelige utstyret plassert på de stedene
hvor vi vil trenge det, og på den måten raskest
får en god beredskap som kan tre i kraft dersom ulykken
er ute. Men det er altså spørsmålene
om hvordan vi best kan få en beredskap og hvor utstyret
da bør plasseres, som er blant de vurderingene vi skal
gjøre og raskt komme tilbake med beslutninger om.





                

  Det er dokumentert et stort behov for vedlikehold
og sikring av verdifulle kulturminner. Dette gjelder også kirker
og kirkeinventar. Stavanger domkirke er ett av tolv kirkebygg som
ved siden av Nidaros domkirke defineres som kirkebygg
av nasjonal verdi. De siste årene er det derfor bevilget
til dels betydelige beløp til restaurering av domkirken.
Midlene er i hovedsak bevilget over Kirke-, utdannings- og forskningsdepartementets
budsjett, men stilt til rådighet for Riksantikvaren.
Det er enighet om at Stavanger domkirke er et svært viktig
anlegg.

Energi- og miljøkomiteen har i sin
merknad påpekt at det er naturlig å etablere en
ordning med årlige avsetninger over statsbudsjettet til
Stavanger domkirke, på linje med den ordningen som gjelder
for Nidaros domkirke. Komiteen sier samtidig at Miljøverndepartementet
bør medvirke til å avklare over hvilket departements
budsjett en slik avsetning skal gis. Som en oppfølging
av denne merknaden har jeg nylig tatt initiativ til en drøfting
av dette med kirke-, utdannings- og forskningsministeren, og disse
drøftingene vil omfatte nettopp spørsmålet
om midler til Stavanger domkirke for inneværende år.

For å belyse de problemstillinger
som ligger i spørsmålet og merknaden fra komiteen,
har jeg likevel behov for å gå litt prinsipielt
inn på ansvarsforholdene for kirkene.

Drift, vedlikehold og restaurering av kirkene
våre er i dag et kommunalt ansvar. Dette følger
av kirkeloven. Et unntak fra denne hovedregelen er Nidaros domkirke, hvor
staten har ansvaret for restaurering og det antikvariske vedlikeholdet.
Utgiftene til dette blir dekket over budsjettet til Kirke-, utdannings-
og forskningsdepartementet, og utgiftene til den vanlige driften
påligger kommunen.

Miljøverndepartementet har et lovfestet
faglig ansvar når det gjelder sikring og bevaring av middelalderkirkene,
men ikke noe generelt ansvar for istandsetting og vedlikehold av
kirker. Over Miljøverndepartementets budsjett er det derfor
kun en mindre del av departementets bevilgninger som går
til å dekke utgifter ved restaurering av kirker. Stavkirkene
står i denne sammenhengen i en særstilling.

Spørsmålet om staten skal
påta seg et generelt og utvidet ansvar for vedlikeholdet
av Stavanger domkirke berører prinsipper knyttet til forholdet
mellom stat og kirke. Jeg viser i denne sammenhengen til at Regjeringen
nylig har lagt fram en egen stortingsmelding – St.meld.
nr. 14 for 2000-2001, Børs og katedral – som
tar opp disse problemstillingene. Regjeringen har her gått
inn for at deler av avkastningen fra Opplysningsvesenets fond skal
kunne nyttes til vern og sikring av eldre kirker og kirkeinventar,
og at statens utgifter til Nidaros domkirke skal overtas av fondet.
Det er naturlig at tilskudd til Stavanger domkirke vurderes i sammenheng
med dette forslaget.

Utfallet av Stortingets behandling av denne
meldingen vil derfor også være vesentlig for avklaringen
av de forhold som er tatt opp i spørsmålet fra
Kvassheim.

 Representanten Kvassheim er raskt ute med etterspørsel
etter statsrådens oppfølging av budsjettbehandlingen
når det gjelder Stavanger domkirke. Jeg tar det som et
tegn på en sterk interesse for saken, og vil selvsagt gjøre
mitt til at dette får en rask avklaring. 

Det møtet med kirke- og undervisningsministeren som
jeg nettopp refererte til, vil bli holdt i nær framtid, og
vi vil selvfølgelig følge opp arbeidet med Stavanger domkirke
på bakgrunn av merknaden fra stortingskomiteen og det jeg
nettopp har sagt. Det er gitt penger til Stavanger domkirke
de siste årene, og dette er et viktig bygg som fortjener
fortsatt støtte.

 På hvilken måte Regjeringen vil
følge opp Stortingets budsjettmerknad, er jeg helt sikker
på at vi skal få rikelig anledning til å diskutere
i Stortinget, ikke minst med bakgrunn i representanten Kvassheims
engasjement. Men jeg kan bekrefte at vi selvfølgelig vil
informere Stortinget på bakgrunn av de arbeidene som vi
nå har satt i gang.

