  Møllesvingen i Oslo ble regulert
til boligformål i 1981. I september i fjor gav Oslo kommune
rammetillatelse for utbygging. Utbyggingen inkluderer drenering
og utfylling med planering av en dam. Søknaden er i samsvar
med reguleringsplanen, og det kreves derfor ikke dispensasjon. Kommunen
har gjennom undersøkelser sist på 1980-tallet
påvist stor og liten salamander i dammen. Vedtaket er påklagd
av Naturvernforbundet i Oslo og Akershus og ventes avgjort av
fylkesmannen i løpet av mars måned.

Stor og liten salamander er oppført
på den norske rødlisten. Stor salamander er klassifisert
som direkte truet, dvs. den strengeste kategorien, og liten salamander
som sårbar. Artene er oppført på Bern-konvensjonens
lister, som bl.a. innebærer forpliktelse til å frede
artene og sikre deres leveområder.

Bern-konvensjonens forpliktelse om å sikre
leveområder betyr at lokaliteter som er viktige for å sikre
artens langsiktige overlevelse i landet, ivaretas. Dette innebærer særlige
tiltak for å sikre disse lokalitetene. Hovedutbredelsen
av stor salamander i Norge er på Vestlandet, men også deler
av Østlandet er viktige for arten. For å ivareta Norges
viktigste område ble Geitaknottane naturreservat i Hordaland
opprettet i 1997. Dette er også et av de viktigste enkeltområder
for arten i Europa.

Enkeltlokaliteter med mindre forekomster vil
også ha vesentlig verdi. Det innebærer ikke automatisk
vern av enhver lokalitet med forekomst av en truet eller sårbar art.
Intensjonen i Bern-konvensjonen er å sikre bestandens overlevelse
i landet over tid. Tiltak i enkeltlokaliteter som nasjonalt sett
ikke har vesentlig betydning for artens totale overlevelse, kan
derfor ikke uten videre anses å være i strid med
konvensjonen.

Prinsippet i plan- og bygningsloven er at det
er kommunestyrene som har ansvaret for at planleggingen ikke kommer
i konflikt med viktige regionale eller nasjonale interesser.

Med hjemmel i plan- og bygningsloven § 27-2
kan Miljøverndepartementet av eget tiltak oppheve planen
eller gjøre de endringer som finnes påkrevd dersom
planen strider mot nasjonale interesser.

Jeg vil nå avvente fylkesmannens behandling
av klagesaken. Jeg vil imidlertid understreke at jeg er
opptatt     av at sårbare naturtyper ofte bygges ned bit
for bit, og at summen av dette kan virke negativt for mangfoldet
i norsk natur. Regjeringen vil derfor om kort tid legge fram en
egen stortingsmelding om biologisk mangfold. I denne meldingen vil
det bl.a. bli lagt vekt på å styrke arbeidet med
kartlegging og overvåking som grunnlag for forvaltningstiltak
i kommunene. Meldingen vil også klargjøre nasjonale
interesser og gi føringer for det videre arbeid med å ivareta
biologisk mangfold. Jeg kan også opplyse om at Regjeringen
vil ta initiativ til en helhetlig gjennomgang av lovverket på dette
området. Spørsmålet om automatisk vern
av lokaliteter som er viktige for truede og sårbare arter,
vil også bli vurdert i den forbindelse.

  Når det gjelder selve saken, vil jeg
altså komme tilbake til den hvis den kommer på mitt bord
etter behandling hos fylkesmannen. 

Likevel vil jeg understreke betydningen av
at kommunene i sin planlegging tar biologisk mangfold på alvor. Siden
det er kommunene som har det største ansvaret for planlegging
og regulering i dette landet, er det også viktig at ansvaret
for vern på bakgrunn av nasjonale retningslinjer skjer
gjennom den planleggingen. Dette vil være et viktig grunnlag
for meg når jeg skal gå inn i saken, på samme
måte som det er et viktig grunnlag for meg at vi ivaretar
biologisk mangfold og også hensynet til salamanderbestanden
i Norge. Min avgjørelse vil også helt klart bygge
på at vi skal være i overensstemmelse med Bern-konvensjonen
på dette området.

  Jeg deler Odd Einar Dørums engasjement
i saken, og jeg kan forsikre at jeg skal gjøre all nødvendig
saksbehandling fra min side når den kommer på mitt
bord.





                

