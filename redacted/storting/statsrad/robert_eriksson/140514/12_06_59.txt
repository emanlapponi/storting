 Jeg er enig med representanten Trettebergstuen i at det er viktig å ta de useriøse aktørene i norsk arbeidsliv. Det fremgår også klart og tydelig i regjeringsplattformen at vi ønsker å skru korken og skruen strammere til for de useriøse, målrette arbeidet mot dem som er useriøse og heie frem de seriøse. Det skal lønne seg å være seriøs i norsk arbeidsliv.


Så vil jeg få lov til å si at det i all hovedsak er sånn at vi har et seriøst, anstendig arbeidsliv i Norge. Det fremkom også av den siste stortingsmeldingen som den forrige regjeringen la frem. Men så ønsker vi også økt innsats mot bestemte bransjer. Transportbransjen er en av de bransjene vi jobber med nå. Der har vi nå sammen med partene i arbeidslivet blitt enig om at en bransjetilnærming er en fornuftig måte å innrette arbeidet på. Også Arbeidstilsynet følger opp det – i sin plan for 2013–2016 har de den bransjevise tilnærmingen. Vi har også blitt enig med partene i arbeidslivet om at vi må finne ut hvordan situasjonen helt konkret er. Hva er det som kan og må gjøres for å ta de useriøse?


Det er to områder innenfor transportsektoren vi ser spesielt på, hvor vi ser at det er en stor utfordring. Det gjelder innenfor lastebilnæringen, altså godstransporten, og det gjelder turbilnæringen, og det er et arbeid som vi skal ferdigstille i løpet av dette året. Jeg mener at det ikke er å svikte arbeidet når vi har blitt enig med partene i arbeidslivet om et løp. Da forholder man seg til det løpet man har blitt enig om, foretar den utsjekking og ikke minst henter inn den kunnskap som skal til, for å treffe de riktige beslutningene. Når det er gjort, vil det som representanten tar opp som spørsmål, om man skal innføre regionalt verneombud, være et av de temaene som da vil bli vurdert. Så vil regjeringen etter at det arbeidet er ferdig, komme tilbake med sin vurdering, sin anbefaling og sin konklusjon på akkurat det spørsmålet.


