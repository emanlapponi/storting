 Som representanten var inne på, medfører SAKO-samarbeidet at det er Pensjonistforbundet som representerer pensjonistorganisasjonene. Vi har årlige drøftingsmøter om både statsbudsjett og andre saker som har betydning for pensjonistene. Jeg kan nevne trygdeoppgjøret, reguleringen av grunnbeløpet, som en av de sakene man har et samarbeid om.


Jeg registrerer, og har over flere år registrert, at det ikke er alle landsdekkende organisasjoner som ønsker å være en del av SAKO-samarbeidet. Når jeg har fått tilbakemeldinger fra flere organisasjoner om at man ønsker å delta, synes jeg det er viktig at man imøtekommer det. Jeg ser det som svært uproblematisk at man slipper flere organisasjoner til for å komme med sitt syn i de foraene som er opprettet for å komme med de synene, sånn at flere av pensjonistenes interesser blir ivaretatt, hørt og brakt frem til statsråden.


Jeg synes det er en styrke. Det er å legge til rette for mer åpent demokrati, det er å legge til rette for at flere får muligheten til å komme med sine synspunkter. Det er en holdning jeg sto for i opposisjon. Derfor er jeg glad for at jeg også kan gjennomføre det i posisjon.


