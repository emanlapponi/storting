 Dette er en svært viktig debatt, og jeg synes vi har avdekket både gjennom den debatten vi hadde her i Stortinget i går kveld, og debatten i dag at i denne saka går skillelinjene mellom Arbeiderpartiet, SV, Senterpartiet og Kristelig Folkeparti på den ene sida og Høyre og Fremskrittspartiet på den andre. Venstre er jeg ikke helt sikker på hvor er.




Jeg må si at jeg undrer meg noe når representanten Fredriksen her sier – jeg husker det ikke helt ordrett – at sosialismen er årsak til at vi drikker mye, og at Fremskrittspartiet ikke er i reell maktposisjon. Nei, ikke i landet for øvrig, men i denne byen og i flere andre kommuner er Fremskrittspartiet i høyeste grad i reell maktposisjon, og jeg er faktisk tilhenger av at det er det vi gjør, som teller, og ikke det vi sier. Da hjelper det svært lite å holde festtaler fra denne talerstolen eller fra andre talerstoler når partiet i denne byen beviselig har åpnet skjenkesteder en masse, er talspersoner for å utvide skjenkestedene enda mer, legger ned fritidsklubber – som vi vet står for godt forebyggende arbeid – som står for en politikk der en vil senke avgiftene, noe vi vet hva fører til. På den samme sida står Høyre, som vi hørte i debatten her i går var svært bekymret fordi tyske turister ikke kunne få lov til å kjøpe seg øl til bratwursten kl. 23.




Med respekt å melde mener jeg denne saka er for alvorlig til å si en masse ting hvis en faktisk i praksis står for noe helt annet. Og det er realt – en har lov til å mene forskjellige ting, og en har lov til å tro på forskjellige ting. Jeg mener at denne saka er så viktig at jeg tror vi gjør klokt i å lytte til forskere som sier at alkoholproblemer har veldig stor sammenheng med prisen på alkohol, med hvor mange skjenkesteder man har, åpningstider, tilgjengelighet osv. Vi hører det samme fra politiet, som er bekymret – ikke bare i Oslo, men i mange av våre store byer – over hvordan situasjonen nå er, og vi har det fra brukere, vi har det fra brukeres organisasjoner og mange andre. Jeg vil i hvert fall på vegne av Regjeringa si at vi lytter veldig til de signaler som kommer, og jeg er stolt av at vi har en forholdsvis restriktiv alkoholpolitikk i Norge – på landsplan.




Så ser jeg at noen kommuner går en annen vei, og det mener jeg vi skal ta på største alvor. Det er en utfordring til de lokale politikerne. Da er det bra å støtte opp under kampanjer som f.eks. «Rolig nå», som er rettet mot ungdom, som Fremskrittspartiet tar til orde for. Jeg skal ha møte med dem, og vi er også veldig positive til det. Men det alene hjelper jo ikke hvis en står for en politikk som beviselig fører til at flere vil få alkoholproblemer. Jeg er helt enig med representanter som har sagt at det ikke bare er misbruket som er problemet, men også bruken. Det er jo bruken på en tilfeldig lørdagskveld eller fredagskveld som gjør at unger blir mishandlet, at kvinner blir voldtatt, og at det er elendighet f.eks. i denne byen. Da må en velge. Tar en det inn over seg, er det viktig å gjøre noe med det. Hvis en velger å ikke ta det inn over seg, er selvfølgelig det også et valg, men det er ikke et valg som Regjeringa vil anbefale.




