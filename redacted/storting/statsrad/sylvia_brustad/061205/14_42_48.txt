 Når det gjelder evalueringene, er evalueringa av rusreformen, som sagt, rett rundt hjørnet. Vi må bruke litt tid på den andre, altså evalueringen av post 70, som denne saken dreier seg om.




Det jeg kan forsikre om, er at de det gjelder, selvfølgelig skal bli trukket med i prosessen, slik at vi hører alles syn på hvordan dette oppleves i praksis. Noen av de eksemplene representanten Dåvøy har vist til, også i det siste innlegget, viser at det er et stort behov for samhandling. Det kan ikke være sånn at vi skyver brukerne fra det ene nivået til det andre. Derfor er det særdeles viktig at vi har lavterskeltilbud, som er lett å komme til, som er ubyråkratisk, som er åpent hele døgnet, og hvor det ikke stilles store krav til verken det ene eller det andre. Det er ingen tvil om at det er behov for det, særlig i våre største byer. Jeg kan igjen bare bekrefte at jeg mener at private og ideelle institusjoner har en viktig rolle å spille på dette området, og etter vår oppfatning også kommer til å ha det i tida framover.




