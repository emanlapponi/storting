 Kommuner og fylkeskommuner har, slik spørreren
helt sikkert er kjent med, i henhold til opplæringsloven
ansvar for å gi spesialundervisning, herunder logopediske
og audiopedagogiske tjenester. De logopediske og audiopedagogiske
tjenestene som dekkes etter folketrygdloven, dekkes også med
hjemmel i opplæringsloven.

Folketrygden har ikke ansvar for å yte
tjenester eller sørge for at tjenestene er riktig
fordelt etter behov. Den har heller ikke ansvar
for at privatpraktiserende logopeder og audiopedagoger gir tilbud
til dem som har størst behov for hjelp. Dagens ordning
innebærer at de instanser som har ansvar for å yte
tjenestene, altså kommuner og fylkeskommuner, ikke
har innvirkning på hvilke tjenester som ytes fra privatpraktiserende
logopeder og audiopedagoger. Brukernes rettigheter svekkes ved at
kommunen kan avslå søknad om tjenester
som brukeren har rett til etter opplæringsloven,
og overlate til brukeren å finne fram til et alternativt
privat tilbud. Dagens ordning innebærer også at
kommunene vil kunne unndra seg sitt ansvar for tjenestene i ulik
grad, og det har vi sett eksempel på.

I kommuneproposisjonen, St.prp. nr. 61 for
2005-2006, ble det varslet at Helse- og omsorgsdepartementet ville
sende på høring et forslag om endringer når
det gjelder trygdefinansiering og spørsmål om
privatpraktiserende logopeder og audiopedagoger. Et alternativ var
da at de midlene som i dag utbetales som trygderefusjon
til privatpraktiserende logopeder og audiopedagoger, ble overført til
kommunene. Med en slik endring må jeg si at ansvarsforholdene
ville framstå som klarere. Logopediske og audiopedagogiske
tiltak ville i større grad bli sett i sammenheng med andre
pedagogiske og rehabiliteringsrelevante tiltak, og det ville gi økte
muligheter for å kvalitetssikre tjenestene.

Flertallet av logopeder og audiopedagoger arbeider
i offentlig helsetjeneste og vil ikke bli berørt
av eventuelle endringer. Mange av de logopeder og audiopedagoger som
driver privat praksis, driver dette som deltidspraksis i tillegg
til annen stilling i det offentlige. Logopeder og audiopedagoger
som driver privat praksis, er ulikt geografisk fordelt. Det finnes
logopeder som driver privat praksis i større eller
mindre omfang, i om lag 200 kommuner. Det er få audiopedagoger
som driver privat praksis. Samlet antall årsverk
for private logopeder og audiopedagoger anslås til ca.
120.

Når det gjelder framdriften av denne
saken, har jeg kommet til at jeg, på bakgrunn av de innspill
vi har fått, vil se dette spørsmålet
i en videre sammenheng. Jeg vil derfor ikke fremme en
odelstingsproposisjon
denne våren med sikte på iverksetting fra 1. juli
2007, slik det var varslet, men jeg vil komme tilbake igjen på en
egnet måte. Jeg har heller ikke tatt endelig
stilling til innholdet i saken.

