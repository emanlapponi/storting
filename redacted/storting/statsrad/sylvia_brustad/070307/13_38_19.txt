  Psykisk helsevern har svært høy
prioritet i Regjeringa, og vi arbeider kontinuerlig med å styrke
dette feltet ytterligere. Jeg kan opplyse at
betydelig flere psykiatere og psykologer er tilsatt i det psykiske
helsevernet, gjennom ressurser til oppfølging av Opptrappingsplanen
for psykisk helse. Vi er dermed godt i rute med å nå målene
for helsepersonell, som ble satt i opptrappingsplanen.

Sjøl om tallene peker i riktig retning,
er det vanskelig for helseforetakene å rekruttere
tilstrekkelig med helsepersonell. Dette varierer geografisk rundt
om i landet. Dette har man også erfart i Østfold.
Som kjent er det Helse Øst RHF som har ansvar for helsetilbudet
til befolkninga i Østfold, og de opplyser at sjukehuset
har satt i gang flere tiltak som skal sikre stabilisering
og rekruttering av leger og psykologer med spesialistkompetanse.
Sjukehuset har opplyst at man forventer at man i løpet
av året skal få på plass fagfolk i de
fleste stillingene, og dermed sikre et tilstrekkelig antall
med spesialistkompetanse. Sykehuset Østfold er i likhet
med flere andre sjukehus forpliktet til å innrette
virksomheten slik at pasientene sikres et faglig forsvarlig tilbud.
Et forsvarlig tilbud er dels avhengig av antallet spesialister,
men også av hvordan ressursene blir brukt. Ved
Sykehuset Østfold er spesialistkompetansen mobil, dvs.
at leger og psykologer settes inn der det er behov for dem.

Rekruttering av leger og psykologer med spesialistkompetanse
er en utfordring som Sykehuset Østfold
HF deler med mange andre. En forutsetning for at sjukehusene, og
jeg vil også si kommunehelsetjenesten, skal få rekruttert
tilstrekkelig med helsepersonell, er at det utdannes nok personell.

Dimensjonering av grunnutdanningene og det
faglige innholdet er viktig for tilgangen på helsepersonell
og den formelle kompetansen de får. Antallet studieplasser
i medisin og psykologi er fastsatt av Kunnskapsdepartementet i samråd
med mitt departement, Helse- og omsorgsdepartementet. Dimensjoneringa
tar utgangspunkt i antatt behov for ulike personellgrupper på landsbasis
og forutsetter gode analyser og beslutningsgrunnlag. Disse
forholdene er omtalt i Nasjonal helseplan 2007–2010.
Departementet skal vurdere hvordan vi kan få bedre
grunnlag for å dimensjonere utdanningene. Vi vil også,
i samarbeid med Kunnskapsdepartementet, vurdere
hvordan dagens systemer og prosesser kan forbedres, slik at også innholdet
i disse utdanningene er tilpasset de oppgaver og utfordringer
som er i helsetjenesten.

Fra 2006 har departementet satt i gang forsøksordninger
med tre måneders psykiatritjeneste for turnusleger. Dette
er gjort for at turnuslegene skal få bedre kjennskap til
det psykiske helsevernet, og for at flere leger skal få lyst
til å velge psykiatri som spesialitet.
For å sikre et tilstrekkelig antall spesialiststillinger
innen psykisk helsevern har vi også øremerket
et antall stillinger, og vi har stilt krav om at de regionale
helseforetakene skal være særlig oppmerksomme
på situasjonen i det psykiske helsevernet.

Denne helhetlige tilnærminga mener
jeg vil bidra til at vi sikrer tilgangen på spesialisert
kompetanse innen psykisk helsevern.

