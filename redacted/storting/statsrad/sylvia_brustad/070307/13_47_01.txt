  Ansvaret for å tilby sjukehustjenester
til befolkninga i Sandefjord ligger hos det regionale
helseforetaket, og Regjeringa legger ikke opp til å endre
de ansvarsforholdene. Samtidig arbeider vi for å få til
bedre samhandling mellom spesialisthelsetjenesten
og de kommunale tjenestene, slik at pasientene får et helhetlig
og mer sammenhengende tjenestetilbud. Jeg oppfatter det også slik
at det er det representanten er opptatt av. Flere steder i landet
har man inngått samarbeid mellom
regionalt helseforetak og kommunehelsetjenesten og utformet gode
helsetjenester til befolkninga. Jeg stiller meg positiv til at man også starter
en slik prosess i Sandefjord.

Skal man lykkes med slike samarbeidsprosesser,
må man ta utgangspunkt i de rammene vi har for ansvarsfordeling,
og ordningene for finansiering. Samtidig er det viktig at finansieringssystemet ikke
oppfattes som en hindring for gode, faglige løsninger.
Men finansieringsordningene i seg sjøl kan ikke løse
utfordringene på områder hvor
det er behov for nært samarbeid mellom tjenestenivåene.

Regjeringa vil i forbindelse med gjennomgangen
av aktivitetsbaserte finansieringsordninger, altså ISF-ordninger,
vurdere eventuelle tiltak på finansieringsområdet som
kan forbedre pasientforløpet mellom spesialisthelsetjenesten
og kommunehelsetjenesten, slik at man ikke er avhengig
av i hvilken del av tjenesten man faktisk får hjelp.

Som evalueringsrapporter, Agenda Muusmann-rapporten
om sjukehusreformen, har påpekt, står vi overfor store
samhandlingsutfordringer. Det er ikke bra for pasientene
hvis ikke vi får orden på dette. Derfor
må vi legge stor innsats i å utvikle
en helhetlig helsetjeneste med vekt på god samhandling,
der også de tradisjonelle grensene for primær-
og spesialisthelsetjenesten utfordres. Hovedtyngden av samhandlingsutfordringene
må møtes lokalt og baseres på lokale
variasjoner og behov. Så langt er det iverksatt
en rekke gode samhandlingstiltak. Enkelte steder er tilbudet
om spesialisthelsetjenester desentralisert gjennom ambulant virksomhet,
og enkelte steder deltar de kommunale tjenestene i sluttfasen før
pasienten skal skrives ut fra sjukehuset. Andre steder
er kommunale tjenester og spesialisthelsetjenesten samlokalisert.
Eksempler på dette er legevakt i sjukehus,
intermediæravdeling og distriktsmedisinske sentre.

Regjeringa vil støtte opp under denne
utviklinga. Vi samarbeider bl.a. med Kommunenes Sentralforbund om en
nasjonal avtale med et nasjonalt oppfølgingssystem som
skal støtte opp under lokal samhandling.

Regjeringa har, som spørreren sikkert
er kjent med, også satt av egne midler
som skal støtte prosesser knytta til videreutvikling av
lokalsjukehusene og til samhandlingstiltak, ikke minst
for inneværende år. Det vises her til St.prp.
nr. 44 for 2006-2007 Om endringer i statsbudsjettet for 2007 under
Helse- og omsorgsdepartementet, som ble lagt fram for Stortinget
i februar, og som nå er til behandling her i huset. Vi
er derfor noe tidlig i prosessen når det gjelder fordeling
av disse midlene, men utvikling av et tilbud i Sandefjord synes
relevant for denne bevilgninga.

