  Jeg har ingen opplysninger som tilsier at
det tilbudet som gis ved Sykehuset Østfold i dag, er uforsvarlig.
Da hadde vi selvfølgelig grepet inn med en gang. Jeg må igjen vise
til at Sykehuset Østfold har opplyst oss at de forventer
at en i løpet av året skal få på plass
fagfolk i de fleste stillingene, og dermed sikre den spesialistkompetansen
som er nødvendig.

Så hører jeg at representanten
Giltun sier at hun føler seg lurt i forhold til
opptrappingsplanen. Det er i hvert fall et faktum at vi nå utdanner
flere enn vi gjorde før. Det er et faktum at vi har øremerket
antallet stillinger på dette området. Vi bruker
mer penger på det. Det er også et faktum
at Regjeringa og departementet nå har pålagt leger å ha
turnustjeneste også innenfor
psykiatrien. Vi gjør en rekke ting for å få dette
på plass.

I tillegg er det denne regjeringa som har satt
i gang en gjennomgang av hele avtalespesialistordninga,
som ikke minst også dreier
seg om psykologer og psykiatere, hvordan vi i større grad
skal kunne få dem inn, slik at vi også kan
prioritere innenfor det offentlig helsevesenet
ved bruk av de ressursene.

