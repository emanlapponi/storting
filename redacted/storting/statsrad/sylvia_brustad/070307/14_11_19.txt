 Sprøyterom er ment å være
et skadereduserende tiltak. Formålet med sprøyterom
er å bidra til økt verdighet for tungt belastede narkotikaavhengige,
gi økt mulighet for kontakt og samtaler mellom
rusmiddelavhengige og hjelpeapparatet, forebygge infeksjoner og
smitte og redusere antall overdoser og overdosedødsfall.
Da prøveordninga med sprøyterom ble etablert,
ble det besluttet at erfaringsgrunnlaget og virkningene av sprøyterom
skulle evalueres. Evalueringa skal undersøke om sprøyterom
faktisk kan bidra til å oppnå de uttalte målene
med tjenesten, bl.a. å redusere antall overdoser og overdosedødsfall.

Når resultatet av evalueringa foreligger
til sommeren, vil vi i Helse- og omsorgsdepartementet vurdere den nøye.
Evalueringa vil forhåpentligvis gi et bedre grunnlag for å kunne
ta stilling til om sprøyterom bør kunne etableres
som en permanent tjeneste eller ikke. Dersom det er aktuelt å legge
til rette for sprøyterom som en permanent tjeneste, må det
fremmes som et høringsforslag. Dersom vurderinga rundt
evalueringa viser at sprøyterom ikke er egnet
til å oppnå de uttalte målsettingene
for tjenesten, og vi mener sprøyterom ikke
bør etableres som en permanent tjeneste, vil prøveordninga
bli avsluttet.

Sprøyteromsloven og dens forskrifter
gir det rettslige grunnlaget som gjør det mulig å gjennomføre
prøveordninga. Loven gir derimot ikke grunnlag
for å etablere eller drive sprøyterom
utenfor prøveordninga. Dersom prøveordninga avsluttes,
vil det ikke være adgang til å etablere eller
drive sprøyterom, selv om lovens virketid ennå ikke er
avsluttet. Med andre ord: Hvis vi velger å ha
permantente ordninger med sprøyterom, og anbefaler det,
må vi lage en ny lov.

