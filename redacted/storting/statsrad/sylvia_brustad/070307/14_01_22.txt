 Respiratorbehandling vil kunne inngå som
en del av den intensivmedisinske behandling på mange medisinske
fagområder og behandlingssituasjoner – fra intensivbehandling
av nyfødte til behandling av alvorlig syke KOLS-pasienter,
for å nevne noen eksempler. Behandlinga foregår både
på sjukehus og i enkelte tilfeller også som
hjemmerespiratorbehandling.

Pasienter i Norge har krav på at
helsehjelpa som gis, skal være forsvarlig. Dersom
en pasient har behov for helsehjelp i form av respiratorbehandling,
skal pasienten gis denne behandlinga. Hvorvidt pasienten har et
slikt behov, vil selvfølgelig bero på en konkret
og helhetlig vurdering av pasientens diagnose og helsetilstand.

Vurderinga av om pasienten har krav på helsehjelp
og innholdet av denne helsehjelpa, er en medisinsk-faglig vurdering
som skal tas av behandlingsansvarlig helsepersonell.

Så er det viktig for meg å understreke
at pasientens/pårørendes mening skal
tas hensyn til når det skal tas avgjørelse om
helsehjelp og hva den skal inneholde. I henhold til pasientrettighetsloven § 3-1
har pasienten rett til å medvirke ved gjennomføring
av helsehjelpa. I dette ligger det bl.a. at pasienten skal tas med
på råd dersom det må foretas et valg mellom
ulike behandlings- eller undersøkelsesmetoder.
Spørsmålet om rett til nødvendig helsehjelp kan
imidlertid bli satt på spissen i saker hvor det er tale
om uenighet mellom pasient/pårørende
og helsepersonell. Her vil de kliniske etikkomiteene ved sjukehusene
kunne bidra til å sikre en god dialog mellom
pasienter/pårørende og helsetjenesten
slik at det blir gode, åpne prosesser og åpne
beslutninger. Her har jeg dialog med de kliniske etikkomiteene
ved sjukehusene for å finne fram til ordninger som gjør
at pårørende/den det gjelder, alt avhengig
av hva vi her snakker om, får større muligheter
til å kunne bidra inn i beslutninger i de komiteene.

Dersom pasienten eller pårørende
f.eks. mener at det burde ytes helsehjelp over et lengre
tidsrom enn det ansvarlig helsepersonell mener,
kan pasienten eller representant for pasienten også klage
til Helsetilsynet i fylket. Etter pasientrettighetsloven
kan en pasient også kreve fornyet vurdering.
Dette kan være et hensiktsmessig virkemiddel
for å få en ny vurdering av om det finnes andre behandlingsalternativer.
Det kan vel hende i den tida vi lever i, med så stor
teknologisk utvikling, at denne utfordringa ikke bli mindre
i tida framover, men kanskje større. Da er det
viktig både å ha muligheter til å få en «second
opinion» og andre vurderinger dersom ting låser seg.

Det finnes også faglige
veiledere og nasjonale retningslinjer for ulike medisinske
fagområder. Disse tar også opp respiratorbruk,
hvis det er relevant. Innholdet i veilederne og de faglige retningslinjene
er å anse som anbefalinger og råd til personell
som skal ta de medisinsk-faglige vurderingene. For hjemmerespiratorbehandling
er det opprettet et nasjonalt kompetansesenter for dette. Målet
med disse tiltakene er å sikre likeverdig pasientbehandling
av høy kvalitet.

I framtida tyder prognosene på at
det f.eks. vil bli langt flere pasienter med KOLS innlagt i våre
sjukehus. Allerede i dag utgjør KOLS den hyppigste årsaken
til sjukehusinnleggelse blant voksne med lungesjukdommer. Denne pasientgruppa
krever at sjukehusene har faglig oppdatert kunnskap om behandling
og oppfølging. Og det er ingen tvil om at respiratorbehandling
er høyst aktuell her, særlig fordi stadig
flere blir rammet av KOLS.

Det betyr at vi har store utfordringer
i tida framover. Derfor lanserte Regjeringa, på Stortingets
oppfordring, en nasjonal KOLS-strategi i november
i fjor. I oppfølginga av denne strategien har jeg gitt
Sosial- og helsedirektoratet i oppdrag å opprette et nasjonalt
KOLS-råd, med representanter fra fagmiljøene,
brukere og Sosial- og helsedirektoratet. Det skal også utarbeides
faglige retningslinjer for diagnostisering og behandling av KOLS-rammede. Dette
skal bidra til å sikre likeverdig og kunnskapsbasert behandling
og oppfølging av pasientene. Siden det er pekt på bekymring
i forhold til ulikhet i bruk av respirator overfor KOLS-pasienter,
vil jeg særskilt be Sosial- og helsedirektoratet om å se
på denne saken sammen med KOLS-rådet.

Jeg er av den oppfatning at ut fra den kunnskap
vi har i dag, gir regelverket et godt
utgangspunkt for at de rette beslutninger skal tas, og for at, hvis
det følges, pasienters og pårørendes
synspunkter tas hensyn til. Som nevnt er det her snakk om medisinsk-faglige
vurderinger som behandlingsansvarlig helsepersonell skal ta med
utgangspunkt i pasientens behov for helsehjelp. I tillegg er det etablert
kliniske etikkomiteer ved de aller fleste sjukehus. Disse komiteene
bidrar til grundig håndtering og drøfting av etiske
problemstillinger, og det skal skje i dialog med berørte
parter, herunder pasienter og pårørende. Videre har
jeg forventninger til at det arbeidet som nå er satt i gang
på KOLS-området, vil føre til gode
resultater når det gjelder forbedring
av tilbudet og oppfølginga av landets KOLS-pasienter.

