  Også jeg vil benytte anledningen til å ønske godt nytt år.

Som Stortinget er kjent med, har flere av helseforetakene i det året vi så vidt er i gang med, betydelige omstillingsutfordringer for å komme i økonomisk balanse. For Ullevål universitetssjukehus dreier det seg om en omstillingsutfordring på om lag 300 mill. kr, som representanten Syversen påpeker. I slike prosesser vil det alltid bli lagt fram veldig mange forslag. Noen av forslagene vil innebære endringer i pasienttilbudet - men ikke nødvendigvis negative endringer. Det kan f.eks. være at en endrer organisering eller oppgavefordeling av et tilbud.

Helse Sør-Øst framholder at skadeavdelinga ved Legevakta i Oslo er et spesielt tilbud til befolkninga i denne delen av landet. Den fungerer som et supplement til den kommunale legevakta og til førstelinjetjenesten. Ullevål universitetssjukehus stiller som kjent med spesialister som raskt kan komme til for å sikre nødvendig assistanse ved skade. Samtidig avlaster sjukehuset kommunens førstelinjetjeneste. De andre sjukehusa i området har meg bekjent også nytte av dette tilbudet, i og med at de får et mindre omfang av øyeblikkelig hjelp.

Skadelegevakttjenesten dekkes av allmennleger og legevaktsleger i tråd med det som er vanlig arbeidsdeling mellom primær- og spesialisthelsetjenesten. Pasienter sendes videre til sjukehus eller poliklinikk når det er behov for det. Samarbeidet mellom skadeavdelinga ved Oslo legevakt og Ullevål universitetssjukehus gjør at Oslos befolkning har et særlig godt tilbud innenfor skadebehandling.

Helse Sør-Øst har orientert meg om at styret ved Ullevål universitetssjukehus ikke er ferdig med å vurdere konsekvensene av tiltakene i det foreløpige budsjettforslaget for 2008. Det gjelder også forslaget om skadeavdelinga ved Oslo legevakt. Det meldes også at de er i dialog med Oslo kommune om denne saken. Helse Sør-Øst melder til meg at de ser det som en prioritert oppgave å videreføre dette samhandlingstiltaket som skadeavdelinga ved Oslo legevakt gir befolkninga i hovedstadsområdet.

Tilbudet ved skadeavdelinga ved Legevakta i Oslo er et godt eksempel på hvordan samhandlingstiltak kommer befolkninga til gode. Jeg har forståelse for at det kan være krevende prosesser knyttet til forhandlinger om organisering og kostnadsdeling ved denne type samhandlingstiltak. Ikke minst kommer det som regel alltid fram i budsjettprosesser. Derfor forsøker vi å legge stein på stein i arbeidet for å understøtte samhandling, som er helt avgjørende for å gi befolkninga det best mulige tilbudet, mellom tjenestenivåene. I fjor sommer undertegnet jeg derfor en rammeavtale om samhandling mellom Helse- og omsorgsdepartementet og Kommunenes Sentralforbund. Det ble i fjor bevilget stimuleringsmidler - 50 mill. kr - til ulike samhandlingstiltak og til lokalsjukehus.

Når det er sagt, må jeg si at det likevel bare er aktørene sjøl som kan løse samhandlingsutfordringene innenfor rammen av lokale samhandlingsavtaler og gjennom lokale prosesser. Jeg er derfor glad for at Helse Sør-Øst ser det som en prioritert oppgave å videreføre dette spesielle tilbudet ved Legevakta, samtidig som de understreker at de involverte aktørene må ta sin del av det økonomiske ansvaret for dette gode tilbudet til befolkninga.

Jeg vil poengtere at de ansvarlige aktørene må få tid til å gjennomgå de muligheter som nå finnes, for å håndtere den omstillingsutfordringa de står overfor. Vi har et felles ansvar for å etablere et klima som gjør det mulig å gjennomføre gode prosesser lokalt, slik at helseforetakene og kommunene kan finne fram til de beste løsningene innenfor de økonomiske rammene de har.

