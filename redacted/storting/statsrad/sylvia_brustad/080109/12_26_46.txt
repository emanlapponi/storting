  Jeg kan ikke kommentere alle detaljer i det som nå er på gang. Men det er en kjent sak at når det gjelder budsjettprosesser, er det veldig mange forslag som kommer på bordet, og det er slett ikke alle som blir en realitet når det kommer til de endelige vedtakene.

Det er helt riktig som representanten Syversen sier, at dette spesielle tilbudet ved Legevakta i Oslo er et veldig godt eksempel på samhandling til beste for pasientene i denne delen av landet. Jeg vil bare gjenta at styret ved Ullevål universitetssjukehus ikke har gjort sine vedtak. Helse Sør-Øst har også formidlet til meg at de ser det som en prioritert oppgave å videreføre dette spesielle og - jeg vil legge til - gode tilbudet som er ved Legevakta i Oslo, så det foregår en prosess omkring dette. Man må nå få tid til å gå igjennom den prosessen, men målet mener jeg er helt klart.

