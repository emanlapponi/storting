  Som kjent var jeg ikke statsråd i
det aktuelle tidsrommet, og jeg kan derfor heller ikke svare for
hvordan mine forgjengere har vurdert denne saken. Det er ikke mulig
for meg nå i ettertid å vurdere eller kommentere
de beslutninger som ble tatt av tidligere politisk ledelse i departementet.

Jeg vil imidlertid orientere om at jeg i går
ble kjent med at Luftfartsverket har sendt på høring
et forslag om å plassere Trandum-området i støysone
3, mens det i dag ligger i støysone 1 og 2. Forslaget er
begrunnet med forventet økning i flytrafikken i årene
framover. Innenfor støysone 3 er det etter min mening,
ut fra de opplysninger jeg nå har, ikke tilrådelig å foreta
nyetableringer eller nybygging. På bakgrunn av de siste
opplysningene som jeg nå har fått, synes det lite
aktuelt å etablere en ny mottaksenhet som dekker både
Utlendingsdirektoratets og politiets behov i Trandum-området.
Regjeringa vil derfor vurdere spørsmålet om etableringa
av en ny felles mottaksenhet på nytt, og komme tilbake
til Stortinget med en slik vurdering så snart som overhodet
mulig.

Det er åpenbart for meg at planlegging,
koordinering og ledelse av dette prosjektet ikke har vært
god nok. Jeg vil derfor ta initiativ til at vi får en grundig
vurdering av dette med sikte på at denne typen prosjekter
kan realiseres på en bedre måte i framtiden.

  Det som har foregått før jeg
tok over statsrådstolen, kan jeg ikke kommentere. Det er
foretatt vurderinger av tidligere politisk ledelse, og som representanten
Solberg er kjent med, er dette en sak som dessverre har pågått
helt siden 1995. Men jeg skal, som jeg også har gitt uttrykk
for tidligere, så snart som mulig gi en redegjørelse
til Stortinget om hva som egentlig har foregått, hvorfor
ting har gått galt, og hvorfor det har tatt så lang
tid som det faktisk har gjort.

Det som jeg synes er helt åpenbart,
er at det her har vært mange aktører inne i bildet.
Det har helt åpenbart ikke vært god nok samordning
og god nok koordinering, og som jeg sa, heller ikke god nok ledelse
av prosjektet. Og det er det mange som må bære
ansvaret for. Jeg tar selvfølgelig det hele og fulle ansvaret
for den tiden jeg har hatt ledelsen for Kommunal- og regionaldepartementet, og
vil gjøre det jeg kan for at den type ting ikke skal skje.

Når det gjelder UDI spesielt, er det
slik at UDI – så langt jeg kan se nå – har
gitt riktig informasjon til meg i denne saken, men det er mange
ting som har kommet på bordet. Jeg føler behov
for å gå gjennom det og har derfor bedt om en
redegjørelse fra UDI til i morgen ettermiddag, og jeg vil
da se hva som står der.

  Jeg er også særdeles opptatt
av at informasjon i forhold til mottaksoperatørene blir
bedre enn det vi har sett noen eksempler på. Det er heller
ingen tvil om at vi, f.eks. på Tanum, har et meget godt
miljø med mye fagkompetanse som jeg mener det går
an å dra veksler på. Men som jeg sa, med de nye
opplysningene som vi fikk fra Luftfartsverket i går ettermiddag,
synes det for meg ganske klart at det nå er behov for å gi
signaler om, i hvert fall slik jeg vurderer saken nå, at det å bygge
et nytt transittmottak på Trandum er lite aktuelt. Det
vil jeg komme tilbake til Stortinget med så fort som overhodet
mulig. Hva som da skal komme i stedet, om det er å bygge
på Tanum, som eksisterer, eller andre ting, må jeg
få lov til å få litt tid til å vurdere,
men jeg skal i hvert fall komme tilbake med alle opplysninger og med
forslag til hvordan vi bør gå videre, så fort
som overhodet mulig. Som sagt, ut fra de opplysninger jeg nå sitter
på, synes jeg ikke det er forsvarlig å anbefale
at en går videre på Trandum.





                

  Konkurranseutsetting av offentlig tjenesteproduksjon
er en av de mest omfattende og sentrale trender som har preget kommunesektoren
de senere årene. For noen er konkurranseutsetting et mål
i seg sjøl, og noen ønsker av ideologiske grunner
at mest mulig av den offentlige tjenesteproduksjon skal privatiseres
eller konkurranseutsettes. Mitt og Regjeringas utgangspunkt er at
vi må ha en sterk offentlig sektor for å sikre
en rettferdig fordeling av verdiskapinga, og at mest mulig av de
offentlige midlene skal komme innbyggerne til gode og ikke bli til
overskudd i private virksomheter. Det er dette som er å sette
brukerne i sentrum, slik vi ser det, ved den offentlige tjenesteproduksjon. 

Men det betyr selvfølgelig ikke at
kommunene skal utføre absolutt alle oppgavene sjøl.
Når kommunene bygger en skole eller et sjukehjem, setter
en bort byggearbeider til en entreprenør, og en samarbeider
ofte med frivillige organisasjoner når en avholder f.eks.
kulturarrangementer. Det er også mange kommuner
som i alle år har latt et privat firma utføre
renovasjon – uten at det har vært sett på som
privatisering – siden kommunene aldri har hatt egne ansatte
på dette området f.eks. 

Kommunene er forskjellige både med
hensyn til areal, hvor mange som bor i kommunen, og infrastruktur,
og derfor må kommunene også i stor grad sjøl
få bestemme hvordan tjenesteproduksjonen skal organiseres.
Men for Arbeiderpartiet er det viktig at kommunene ikke organiserer
seg bort fra kontroll og styring over velferdstjenestene. Omfang
og utførelse av de offentlige tjenestetilbudene er og skal
bestandig være, etter vår mening, de folkevalgtes
ansvar. 

  Denne regjeringa både tenker nytt
omkring organisering av hele offentlig sektor, og vi handler også.
Det har vi allerede vist gjennom en del konkrete forslag, og det
kommer mer de nærmeste månedene. Til tross for
at det gjøres veldig mye bra, og det er utrolig mange ansatte
som gjør en utrolig god jobb, også innenfor stramme
tidsfrister, er det ingen tvil om at offentlig sektor på en
del områder både bør og kan organiseres
på en bedre måte av hensyn til innbyggerne. Ikke minst
gjelder det å samordne tjenestetilbudet, slik at de som
trenger hjelp eller bistand fra det offentlige, som hovedregel har
ett sted å henvende seg, og vi må slutte å få de
mange eksemplene vi har i dag på at folk føler
seg – med rette – som kasteballer i det offentlige
systemet. 

Når vi er så opptatt av at
det offentlige må ha styring og kontroll med dette, også de
folkevalgte, er det fordi vi ønsker at alle skal kunne
ha lik tilgang til grunnleggende velferdstjenester, som f.eks. helsetjenester,
uansett hvor rik du er, uansett hvor du bor i landet og uansett
hvilket kjønn du har. Det mener vi ivaretas best gjennom
en sterk offentlig sektor.

  Nå er det kommunalt sjølstyre
i dette landet, og det synes jeg er en god ting. Men for Arbeiderpartiet
er det viktig å understreke at det vi er opptatt av, er
så sikre likeverdigheten i tjenestetilbudene rundt omkring
i hele landet, og i forhold til det andre jeg sa i det forrige svaret.
Det vi da mener er viktig, er at kommunene har styring og kontroll
med dette, og vi mener også det er viktig at de folkevalgte
kan bestemme både omfanget og utførelsen av det
offentlige tjenestetilbudet nettopp for at vi skal kunne nå alle
folk rundt om i landet.

Så er det jo slik i dag at det er
mange måter å organisere et tilbud på rundt
omkring i kommunene. Som jeg også viste til i mitt hovedsvar,
pågår det f.eks. et godt samarbeid med frivillige
organisasjoner mange steder. Det har ikke vi noe imot. Det er også slik
som jeg sa, at i mange kommuner har det i mange år vært
andre enn kommunalt ansatte som har holdt på med renovasjon,
og noen steder fungerer det bra. Men det som er vårt hovedpoeng,
er at vi må sikre at vi har en sterk og god offentlig sektor,
som nok kan forbedres på mange områder, men som
kan ivareta alles behov uansett hvor vi bor i landet.





                

