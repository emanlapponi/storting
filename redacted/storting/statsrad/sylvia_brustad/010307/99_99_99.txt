  Jeg har tidligere besvart dette spørsmålet
i brev av 16. januar i år som svar til Erna Solberg på skriftlig
spørsmål nr. 157.

I slutten av februar 2000 besluttet regjeringa
Bondevik – som representanten er veldig godt kjent med – at irakiske
asylsøkere som etter en individuell vurdering ikke hadde
behov for beskyttelse, skulle gis midlertidige tillatelser som verken
kunne danne grunnlag for familiegjenforening eller bosettingstillatelse.
Begrunnelsen for dette var bl.a. behovet for å samordne
norsk praksis med praksis overfor irakiske asylsøkere i øvrige
europeiske land. En viktig begrunnelse for å gi begrensede
tillatelser var at de ville bidra til å hindre tilstrømming
av irakiske asylsøkere uten beskyttelsesbehov til Norge.
Dessuten hadde Norge, i likhet med andre europeiske land, ingen etablert
ordning for å returnere personer uten oppholdsgrunnlag
til Irak. Endringen av praksis har ikke fått betydning
for flyktninger med behov for beskyttelse i Norge.

I det året som nå har gått,
har sikkerhetssituasjonen i Nord-Irak vært relativt stabil.
Både UNHCR og de øvrige nordiske landene deler
denne oppfatningen. Utlendingsdirektoratet har etablert en ordning
med frivillig retur til Irak i samarbeid med International Organization for
Migration. Jeg vil derfor understreke at det nå er mulig å returnere
frivillig til Irak.

Utlendingsforvaltningen vil fortsette å arbeide
for å gjennomføre retur av de som ikke frivillig
vil reise tilbake til Irak. Dette vil bl.a. skje i samarbeid med
andre europeiske land.

Eventuelle søknader om fornyelse av
tillatelse til irakere skal ifølge utlendingsloven nå avgjøres
av Utlendingsdirektoratet i første instans og
Utlendingsnemnda som klageinstans. Utlendingsdirektoratet venter å motta fornyelsessøknader
i løpet av denne måneden. Utlendingsdirektoratet
arbeider for tiden med en oppdatering av situasjonen og vil på denne
bakgrunn arbeide med retningslinjer for behandling av søknadene.

Dersom det er behov for å endre den
praksis direktoratet legger opp til, vil jeg vurdere om jeg skal
benytte den myndigheten departementet har til å foreslå endringer
i utlendingsloven og/eller forskriften.

  Nå er det slik, som jeg sa, at sikkerhetssituasjonen
i Nord-Irak har vært stabil det siste året. FNs
høykommisær og også de andre nordiske landene
er enige om at sånn er det. Derfor har vi nå åpnet for
frivillig retur til Irak.

Når det så gjelder hva som
nå skjer med sakene, er det slik etter Stortingets eget
vedtak når det gjelder enkeltsaker, at søknaden
skal inn til behandling i UDI, eventuelt til Utlendingsnemnda. En
forventer at søknadene kommer inn i løpet av denne
måneden, og jeg vil gjerne se hva UDI og Utlendingsnemnda
gjør med dem før jeg sier noe mer om hva jeg eventuelt
har tenkt å foreta meg.

  Jeg tar selvfølgelig med meg de signaler
som kommer fra representanten her. Men nå er det som sagt
slik at sakene først går til Utlendingsdirektoratet,
og der vil alle sider av saken for hver enkelt person bli vurdert
på individuelt grunnlag, og så får vi
se hva resultatet blir av det. Men vi må jo også holde
fast ved at det som er hovedgrunnlaget for å få opphold
i Norge – og da uttaler jeg meg helt generelt – er
at en har behov for beskyttelse, eller det er andre sterke menneskelige
hensyn som tilsier det. Det er et faktum at sikkerhetssituasjonen
i Nord-Irak det siste året har vært relativt stabil,
så det må selvfølgelig også være
med i den vurderingen. Men nå synes jeg de sakene får
gå sin gang der de skal gå sin gang, så får
vi se hva resultatet blir av det i forhold til om jeg vurderer om
det er noe jeg bør eller skal foreta meg.





                

 UDI har både i 1999 og i 2000 gitt
støtte til Regnbuen Internett Kafé som ett av flere
prosjekter som skal legge til rette for og stimulere til at flyktninger
skal vende tilbake til sitt hjemland. Regnbuen Internett Kafé vil
ikke få støtte på dette grunnlaget i
2001. 

Jeg har full forståelse for at Regnbuen
Internett Kafé nå ønsker å fokusere
på rasisme og diskriminering. Det har imidlertid kommet
langt flere søknader om støtte til slike prosjekter
enn det Stortinget så langt har bevilget midler til. Prosjektet
som Regnbuen Internett Kafé søker støtte
til, må vurderes i forhold til mange andre gode søknader.
Søknaden er så langt ikke ferdigbehandlet i departementet,
og jeg ber om forståelse for at jeg derfor ikke kan uttale
meg om dette prosjektet nå.

  Jeg tviler ikke på at Regnbuen Internett
Kafé gjør en god jobb. All innsats mot rasisme
og diskriminering er kjempeviktig og veldig, veldig bra. At det
også er lokalt engasjement i denne saken, tror
jeg er helt avgjørende for å hindre rasisme og diskriminering.

Men som sagt: Søknaden i denne konkrete
saken ligger til behandling i departementet, og jeg kan ikke uttale meg
om dette før vi har hatt mulighet til å ferdigbehandle den.





                

  Jeg deler Karin Andersens bekymring når
det gjelder situasjonen for bostedsløse, som vi dessverre
har altfor mange av i Norge. 

Jeg har med undring og fortvilelse registrert
en sak i Oslo i mediene, som har omtalt en mann som frøs
i hjel etter å ha blitt kastet ut fra en kommunal leilighet.
Slikt skal ikke skje. Det var derfor helt nødvendig at
Bård Folke Fredriksen, byråd i Oslo for eldre
og bydelene, tok et initiativ for å bedre rutinene
og samarbeidet mellom boligetaten og sosialetaten i kommunen,
noe som er helt nødvendig for å få ned
antall utkastelser og for å sikre at folk som blir kastet
ut, ikke havner på gata uten å ha noe sted å gå til
og uten å få noen hjelp.

Kommunal- og regionaldepartementet har etter
dette vært i kontakt både med Bergen kommune og
med Trondheim kommune. En har der fått opplyst at det er etablert
et samarbeid mellom boligetaten og sosialetaten som gjør
at utkastelser ikke skal skje som en følge av manglende
koordinering mellom ulike kommunale etater. De fleste utkastelser
skyldes manglende husleiebetaling, men for mange er årsaken
i betydelig grad manglende mestring av egen økonomi og
ikke bare at de ikke greier å betale husleia. Her mener
jeg at en del sosialkontorer bør ta et langt større
ansvar enn det som er tilfellet i mange saker i dag. 

Representanten Karin Andersen spør
om jeg ser behov for et nytt regelverk som vil sikre nok billige
sosiale utleieboliger og hindre bostedsløshet. Jeg trur
at vi for å få gjort noe med dette mer trenger
andre tiltak enn å endre regelverket. Som representanten
er godt kjent med, ble både midlene til lån og
til tilskudd til Husbanken økt betydelig gjennom statsbudsjettet
for i år. Det var helt nødvendig. Tiltak rettet
mot bostedsløshet har første prioritet innenfor
alle ordninger, særlig gjelder dette boligtilskuddet, som
har økt betydelig, og som vil bidra til at kommunene kan
prioritere ulike boligløsninger for disse gruppene. 

Hospits og andre tilfeldige boligløsninger
er ordninger jeg mener vi bør komme oss vekk fra. De er
dyre, og de er svært dårlige alternativer i svært
mange tilfeller. I stedet bør det utvikles løsninger
som gjør at folk kan bli boende i sine boliger. Boliger
med ulik grad av sosialfaglig oppfølging er viktig for å hindre
utkastelser og gi en så stabil og god livssituasjon som
mulig. 

Gjennom statsbudsjettet for i år er
det satt av 5 mill. kr til et utviklingsprosjekt særlig
rettet mot bostedsløse. Sammen med sosialministeren har
jeg tatt initiativ til og fått etablert et samarbeid med
de fem største byene. Jeg er veldig glad for det engasjementet
og den innsatsen som vi nå begynner å se resultatene
av. Alle byene har fått midler til lokal prosjektledelse,
og de er i gang med å få fram ulike boligløsninger
knyttet til konkrete helse- og sosialtjenester. 

Jeg er opptatt av at vi fastholder den rolledelinga
vi har mellom stat og kommune i boligpolitikken. Jeg trur ikke ytterligere
regelverk, med nye pålegg til kommunene, er vegen å gå.
Økonomiske virkemidler, dialogbasert samarbeid med kommunene og
bedre samordning internt i den enkelte kommune mener jeg er av avgjørende
betydning. Økt samarbeid mellom kommunale etater og flere boligløsninger
med oppfølging er sentrale ting som må på plass
for at vi skal lykkes bedre i politikken overfor dem som ikke har
et sted å bo, eller som bor dårlig og som står
i fare for å bli kastet ut.

 For det første er jeg helt enig med
representanten Andersen i at flere kommuner bør ta et langt
større ansvar overfor de gruppene vi her snakker om, enn
det vi har sett hittil.

Jeg registrerer også at Arbeiderpartiet
i Oslo, hvor vi hadde det forferdelige eksempelet som jeg omtalte
i mitt hovedsvar, har tatt opp med byrådet i Oslo om det
er ting som bør gjøres på en bedre måte.
Det mener jeg er en veldig viktig og en helt nødvendig
debatt.

Vi er også nødt til å sørge
for at det er et godt nok samarbeid mellom de ulike etater. Men
det må altså kommunene sørge for, enten
det nå er mellom dem som har ansvar for boliger, eller
sosialkontorene, og vi må sørge for, som representanten
Andersen var inne på, at vi bygger et tilstrekkelig antall
boliger for dem som trenger det. Men jeg trur ikke at det er nok
bare å bygge boligene, vi må også sørge
for at det er hjelpetiltak for dem som trenger det, som ikke har
boevne, og som heller ikke mestrer det å ta styring over
sin egen økonomi. Da må vi også sørge
for at vi har systemer som gjør at de som det her er snakk
om, får et skikkelig boligtilbud og ikke havner på gata.
Så kan det være ulike måter å gjøre
det på.

 Noe av målsettinga med f.eks. å øke
boligtilskuddsordninga er nettopp å få bygd langt
flere rimelige og nøkterne boliger, og det har jeg faktisk
tru på at vi skal få til. 

Men så er det også slik at
den husleiereguleringsloven som representanten her viser til, som
ble endret, har også Stortinget sluttet seg til, og det
er klart at det forholder også kommunene seg til. Men jeg
vil oppfordre kommunene til å gå igjennom sin
politikk, både i forhold til hvilken utkastelsespolitikk
de har, og hvordan de menneskene vi her snakker om, blir håndtert,
for det er det som er viktig. Og hvis det er slik at husleiene blir
så høye at folk ikke har råd til å benytte
seg av dette, må en sørge for at det da trer inn
andre ordninger som gjør at de menneskene vi her snakker
om, har et sted å bo, enten det er statlige eller kommunale
bostøtteordninger eller andre måter å ordne
det på. 

Det vi må sikre oss, er at vi ikke
har folk som lever på gata, og dem har vi for mange av
i dag. Det er jeg enig med representanten Andersen i, og jeg er
glad for det engasjementet representanten viser i forhold til å ville
gjøre noe med det. Men det kan være ulike måter å gjøre
det på. Jeg har en dialog med de fem størst byene,
hvor disse utfordringene er størst, og dette er en av de
tingene som jeg snakker med dem om.





                

