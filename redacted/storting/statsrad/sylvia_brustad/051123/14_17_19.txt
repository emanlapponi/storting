 I Soria Moria-plattformen har regjeringspartiene,
som spørreren helt sikkert er kjent med, gått
inn for at sjukehusene må få tilstrekkelige økonomiske
rammer for å sikre nødvendig fornyelse
av bygninger og utstyr og motvirke en utvikling med økende
etterslep på vedlikehold. Soria Moria-plattformen slår også fast
at avskrivninger skal baseres på den reelle verdien
av bygningsmassen og være i tråd med regnskapslovens
alminnelige bestemmelser.

Regjeringa har ingen problemer
med å erkjenne at det er et gap mellom dagens
inntektsnivå og den årlige inntekten som er nødvendig
for å kunne gjenanskaffe og vedlikeholde dagens bygningsmasse.
Samtidig ser også Regjeringa at det er rom for å kunne
utnytte den bygningsmassen som er bygd opp av 19 fylkeskommuner
og staten, på en bedre måte etter
sjukehusreformen. Dette framgår også av
sosialkomiteens innstilling til Ot.prp. nr. 56 for 2004–2005,
som også representantene fra nåværende
regjeringspartier sluttet seg til.

Investeringer i helseforetakene er et stort
og komplekst saksområde, og jeg ber om forståelse
for at det på den korte tiden Regjeringa så langt
har hatt til disposisjon for å fremme tilleggsnummer
til statsbudsjettet for 2006, ikke har vært mulig å komme
i mål på dette området. Regjeringa vil
imidlertid at hele investeringsregimet for helseforetakene
skal gjennomgås, med sikte på å finne gode
løsninger for utbygging/modernisering
uten at pasienttilbudet rammes. Dette arbeidet skal sikre
at det innenfor det samlede investeringsnivået
etableres framtidsrettede og gode løsninger til
pasientenes beste, samtidig som det ikke bygges opp parallelle
tilbud mellom regionene. Departementet vil også ta
opp til vurdering måten investeringer blir finansiert på,
med sikte på å finne bedre og mer fleksible
løsninger.

Regjeringa er sterkt opptatt av å sikre
helseforetakene rammebetingelser som sikrer en god og velfungerende spesialisthelsetjeneste
når det gjelder både drift og investeringer.
Det er avgjørende for at vi også om
20 år har bygninger og utstyr i sjukehusene som legger
til rette for gode og tidsmessige tilbud på et høyt
teknologisk og faglig nivå.

