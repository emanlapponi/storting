  Som det ble lovet i valgkampen fra Arbeiderpartiets
side, og også fra de andre partiene
som nå sitter i Regjeringa, har jeg tatt tak i denne saken.
Men jeg vil minne spørreren om at jeg nå har sittet
i drøyt én måned. Som jeg sa,
snakker vi om 11–12 milliarder kr totalt sett til dette
prosjektet. Jeg tror alle parter er tjent med at vi går
gjennom det på en skikkelig måte, slik at det
håndteres forsvarlig.

Jeg kan forsikre om at dialogen med Helse Midt-Norge er
god. Jeg har utsatt det foretaksmøtet der vi skulle snakke
videre om dette. Det er fordi jeg ønsker å gå dypere
inn i det, med sikte på å finne en løsning.
Derom må det ikke herske noen
tvil. Men som sagt: Det er viktig for meg som ansvarlig
statsråd å gå grundig inn i prosjektet,
fordi det er av en størrelsesorden som gjør at
jeg må forsikre meg om at alle sider og alle
konsekvenser er godt nok utredet.

