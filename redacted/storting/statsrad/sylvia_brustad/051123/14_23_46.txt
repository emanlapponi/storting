 Jeg vil innlede med å si at blåreseptordninga
kan oppfattes på ulike måter. En pasient får
med seg blåresept både for legemidler forskrevet
av lege etter § 9 i blåreseptforskriften
og for legemidler etter individuell søknad etter § 10a.
Ordninga med egenandeler og egenandelstak er den samme i begge tilfeller.
I det første tilfellet er refusjon forhåndsgodkjent, og
i det andre tilfellet søker legen på vegne
av pasienten om individuell refusjon.

Jeg går ut fra at de diabeteslegemidlene
det vises til, er Lantus og Levemir, som fikk avslag på forhåndsgodkjent refusjon
i mai i år. Det er Statens legemiddelverk som behandler
søknader om forhåndsgodkjent refusjon. Legemiddelverket
konkluderte etter en faglig vurdering, i tråd med
gjeldende regelverk, med at disse legemidlene ikke skal
gis forhåndsgodkjent refusjon. Det er to sentrale krav i
denne vurderinga: at det er godt dokumentert klinisk effekt, og
at kostnadene skal stå i et rimelig forhold til effekten.
Dokumentasjonsgrunnlaget for Lantus og Levemir har vært
forelagt blåreseptnemnda, og nemndas vurdering av dette
er med i grunnlaget for Legemiddelverkets vedtak. Departementet ønsker ikke å overprøve
Legemiddelverkets faglige vurdering i denne type saker.

Men det er viktig for meg å understreke
at pasienter kan få refusjon for disse legemidlene etter
en individuell søknad, dersom særlige grunner
foreligger. Lantus eller Levemir ser ut til å kunne
gi en klinisk fordel for en mindre pasientgruppe. Det
gjelder f.eks. pasienter som har problemer med
hyppige eller alvorlige nattlige følinger som skyldes
insulinbruken, eller pasienter som har store blodsukkersvingninger
som ikke gjør det mulig å oppnå akseptabel
blodsukkerkontroll.

Den individuelle søknadsordninga skal
på linje med den forhåndsgodkjente ordninga sikre
pasientene tilgang til nødvendige legemidler. Med andre
ord: De som trenger det, skal få det. Forskjellen er først
og fremst knyttet til at kontrollen med forskriving på blå resept
er lagt til trygdeetaten og ikke bare til den
enkelte lege. Innvilgelsesvedtaket er normalt ikke tidsbegrenset,
med mindre annet er spesifisert i vedtaket. Trygdeetatens
gjennomsnittlige saksbehandlingstid er nå to og en halv
uke, og målet er at behandlingstida skal gå ytterligere
ned. Avslag fra trygdekontoret kan klages inn for fylkestrygdekontoret
og eventuelt Trygderetten. Det gir god rettssikkerhet.

Det er viktig for meg å presisere
at selv om Legemiddelverket ikke har innvilget forhåndsgodkjent
refusjon av de legemidlene vi her snakker om, kan de refunderes
på blå resept til pasienter med slike behov etter
en individuell søknad.

