  Det er godt kjent at Helse Midt-Norge nå er
i ferd med å bygge ny universitetsklinikk i Trondheim,
Nye St. Olavs Hospital. Som spørreren er veldig godt kjent
med, er fase 1 av prosjektet nå mer eller
mindre ferdigstilt, og fase 2 er nå på trappene.
Det må legges til at dette byggeprosjektet er norgeshistoriens
største innenlandsprosjekt, til en samlet verdi
på 11–12 milliarder kr. Helse Midt-Norge vil stå overfor
store økonomiske utfordringer
når hele dette prosjektet er ferdigstilt. Jeg
kan forsikre spørreren om at det foregår en god
dialog mellom departementet og Helse Midt-Norge
om hvordan dette kan håndteres. Den mest tidskritiske faktoren
knyttet til St. Olavs-utbygginga er nå at fase
2 igangsettes og gjennomføres innenfor
rammer som jeg har trygghet for at Helse Midt-Norge vil kunne håndtere
i framtida.

De regionale
helseforetakene har i utgangspunktet et helhetlig ansvar for investeringer
innenfor regionens samlede rammer. Helse Midt-Norge ønsker å prioritere
et psykiatrisenter i tilknytning til St. Olavs Hospital.

Som kjent foreligger det
omfattende planer og behov i den samlede spesialisthelsetjenesten
for oppgradering og utbedring av dagens sjukehusbygg. Departementet
vil derfor i den kommende perioden gjennomgå omfanget og innretninga
av helseforetakenes investeringer. En slik gjennomgang vil også naturlig
omfatte et nytt psykiatrisenter ved St. Olavs Hospital. Jeg vil
deretter komme tilbake med tiltak for å sikre gode
nasjonale løsninger.

