  Et mindretall av asylsøkere har vist
seg å være involvert i kriminalitet. Det tar jeg svært
alvorlig. Kriminalitet blant asylsøkere kan både undergrave
hele asylinstituttet, føre til økt fremmedfrykt og
også gå ut over lovlydige asylsøkere
og flyktninger som har et reelt beskyttelsesbehov. Jeg syns derfor
sjølsagt ikke at personer som kommer til Norge under dekke av å trenge
beskyttelse, men med åpenbart andre hensikter, f.eks. å drive
kriminalitet, skal få være i landet.

Så lenge personer søker asyl,
er vi imidlertid forpliktet til, etter norske og internasjonale
bestemmelser, å behandle søknaden på en
forsvarlig måte. Saksbehandlingstida for asylsaker har
dessverre generelt sett den siste tida vært for lang. Når
utlendingsmyndighetene får melding om asylsøkere
som har begått straffbare handlinger, vil deres asylsøknader
bli prioritert for behandling. De skal behandles med en gang. Dersom
behandlinga av søknaden viser at søknaden er åpenbart
grunnløs, blir vedtaket, ved klage, ikke gitt oppsettende
virkning. Det innebærer at søkeren kan bli sendt
ut av landet sjøl om klagen ikke er ferdig behandlet. I
motsatt fall må klageren være her til departementet
har behandlet klagen. Det er innført nye rutiner mellom
Utlendingsdirektoratet og Justisdepartementet som skal sikre at
klagen da blir prioritert også i departementet.

I noen saker viser det seg likevel ikke mulig
med en så rask avgjørelse, fordi det må innhentes
ytterligere opplysninger om grunnlaget for søknaden før
avgjørelse kan tas.

En viktig forutsetning for at det skal kunne
gjøres en slik prioritering i slike saker, er at utlendingsmyndighetene
faktisk får melding om asylsøkere som begår
straffbare handlinger. I denne forbindelse vil vi nå vurdere
om reglene i påtaleinstruksen om når politiet
skal varsle utlendingsmyndighetene, bør endres slik at
meldeplikten skal inntre på et tidligere tidspunkt enn
slik det er i dag. Det betyr før en siktelse, som igjen
betyr at en anmeldelse kan være tilstrekkelig. Det foreligger
meldingsrutiner i Utlendingsdirektoratet mellom de enkelte mottak
og direktoratet sentralt på dette området. Men
dette er også noe som kan forbedres ytterligere.

  La meg først si om den konkrete saka
som representanten Kleppe tar opp, at det er kontakt mellom Kristiansand
politikammer og UDI om den. Det må være helt klart.

Når det gjelder det spørsmålet
jeg fikk om den vurderinga som vi nå er i gang med, om
anmeldelse også skal være tilstrekkelig, skal
den vurderinga skje meget raskt, og vi skal sørge for at
Stortinget får orientering om det så raskt som
mulig.

Det må ikke herske noen tvil om at
vi ønsker å ta vare på dem av våre
flyktninger og asylsøkere som trenger reell beskyttelse
i Norge. Da må det også være helt klart
at de som ikke forholder seg til de lover og regler som gjelder,
skal – de fleste av dem – ut av landet, og at
sakene skal behandles på en meget rask måte. Men
jeg vil også si at det at et mindretall av våre
asylsøkere begår kriminalitet, som jeg tar svært
alvorlig, må ikke brukes til å stemple hele grupper
av flyktninger og asylsøkere. Det mener jeg er helt galt.





                

  Den konkrete saka som berøres i spørsmålet,
er nå på nytt til behandling i Justisdepartementet.
Årsaken til det er at vedkommendes advokat nå har begjært
departementets vedtak omgjort og viser til nye opplysninger i saka.
Jeg kan derfor ikke her og nå gå nærmere
inn på denne enkeltsaka før den er ferdigbehandlet
i departementet.

Derfor er det for tidlig for meg i dag å si
om det er grunnlag for, nødvendig eller ønskelig å vurdere
lovforslag eller fortolkningshjemmel som muliggjør arbeids- og
oppholdstillatelse i slike saker.

Helsepersonell er heller ingen ensartet gruppe
eller noen entydig yrkesbetegnelse. Hvorvidt enkeltpersoner utenfor
EØS-området kan få arbeidstillatelse, beror på vurderinger
av den enkelte søknad, der vedkommendes kvalifikasjoner
sammenholdt med kravene i stillingsbeskrivelsen står sentralt.

Regjeringa vil også vise til at den
såkalte spesialistbestemmelsen i utlendingsforskriften
nylig ble oppmjuket ved at det tidligere kravet til høyere
utdanning nå er erstattet med krav om fagutdannelse. De
generelle vilkårene om at stillinga ikke kan besettes av
innenlands arbeidskraft eller arbeidskraft fra EØS-området,
og at lønnsnivået må være i
overensstemmelse med norsk praksis på området,
gjelder sjølsagt fortsatt.

I tillegg til det kan jeg opplyse at Regjeringa
vil gå gjennom regelverket for arbeidsinnvandring for å se
på om det er behov for både justeringer og oppmjukinger
av dagens regelverk.

  Jeg er enig med representanten Ballo i at
den mangel på arbeidskraft vi ikke minst ser innenfor helse-
og sosialsektoren, er vi nødt til å ta på alvor – vi
tar den på alvor, og den må møtes på flere
områder. Men det er også i seg sjøl,
tror jeg, en grunn til at det er behov for å gå gjennom
regelverket i forhold til arbeidsinnvandring for å se på om
det er mulig og ønskelig å gjøre en del
oppmjukinger der. Det synes jeg er helt åpenbart, og det
vil Regjeringa gjøre. Vi er i gang med det, og vi vil komme
tilbake til Stortinget med det så fort som mulig.

Uten at jeg kan gå inn på,
som sagt, den saka som nå ligger til behandling, for den
saksbehandlinga kan vi ikke foreta fra Stortingets talerstol, er
det klart at det regelverket vi har på området,
blir fulgt. Hvis det regelverket ikke er bra nok, er det det regelverket
vi er nødt til å endre, og det vil jeg vurdere
nå framover.





                

  Bildet som blir tegnet av mønsteret
på de statlige investeringene, mener jeg må ses i
en litt større sammenheng, for dersom man ser på de statlige
investeringene i forhold til folketallet, finner man at bildet er
litt mer balansert. Allikevel er det Oslo og Akershus som mottar
relativt mest av statlige investeringer.

Jeg mener det er viktig å presisere
at det høye nivået på de statlige investeringene
på det sentrale Østlandet i hovedsak skyldes store nasjonale
prosjekter eller hovedstadsprosjekter som f.eks. utbygging av Rikshospitalet, OL
på Lillehammer og utbygging av Gardermoen lufthavn. 

Jeg synes også det er viktig å få fram
at det har vært knyttet særlige problemer til
flaskehalser i infrastrukturen i hovedstadsområdet. I lang
tid, fram til 1990, ble det gjort lite med Oslos veinett. Mye av
de statlige investeringene, særlig på samferdselsfronten,
har bidratt til å gjøre disse problemene mindre,
noe som også er til distriktenes fordel. Jeg tror alle
bør være enig i at hele landet trenger en hovedstad
med god infrastruktur.

Regjeringa er opptatt av å utvikle
robuste regioner i alle deler av landet. Hvordan de statlige investeringene kan
bli brukt som et virkemiddel for å stimulere utviklinga
i distriktene, vil jeg komme nærmere tilbake til i den neste
distrikts- og regionalmeldinga, som jeg vil legge fram for Stortinget
i mars/april neste år.

  La meg først få si at jeg ikke
er enig med representanten Meltveit Kleppa i den omtalen som nå blir
gitt av Nasjonal transportplan og handlingsplanen i forhold til
bredbånd. Og når det er sagt, vil jeg si at jeg
tror ærlig talt ikke at det er så stor forskjell
på det Arbeiderpartiet og Senterpartiet mener i distriktspolitikken.
Jeg tror heller ikke det er så stor uenighet
om det som jeg også viste til i mitt første svar,
nemlig at det har vært behov for en del store utbyggingsprosjekter
som det – i hvert fall når det gjelder en del
av dem – har vært bred politisk støtte
til, og som nå er ferdige. 

Så er vi enige om at det er viktig å sørge
for at det kan bo folk i alle deler av landet. Det vil denne Regjeringa fortsatt
legge opp til. Det skal vi komme tilbake til på ulike måter,
bl.a. gjennom den meldinga som jeg viste til i stad. Jeg tror det
er ett punkt blant mange andre som det er viktig å fokusere
enda mer på, og det er den statlige lokaliseringspolitikken,
hvor jeg tror vi har mye å hente på å lokalisere
flere arbeidsplasser ute i distriktene. Og da mener Arbeiderpartiet
at det å satse på regionene – men ikke
bare det – er ett viktig virkemiddel.





                

  Jeg er enig med representanten Meltveit Kleppa
i at det haster med tiltak overfor dem som ikke har et permanent
sted å bo. Jeg vil også med en gang si at jeg
mener det er uverdig at det i et av verdens rikeste land – i
hvert fall så langt vi har statistikk – ser ut
til å være over 6 000 mennesker som ikke har tak over
hodet, og det ønsker vi å gjøre noe med. 

Boligløsninger for bostedsløse
og andre vanskeligstilte er et sentralt tiltak i den tiltakspakken
for en mer solidarisk boligpolitikk som jeg på vegne av
Regjeringa presenterte i sommer. Og det er heller ingen tvil om
at bostedsløse er en prioritert gruppe innenfor boligtilskuddsordninga – det
er faktisk den mest prioriterte gruppen. Når det kommer
inn søknader om prosjekter og boligløsninger for
disse gruppene, har de førsteprioritet innenfor boligtilskuddsrammen
og vil få tilsagn fra Husbanken også i år.
Jeg håper derfor på linje med representanten Meltveit
Kleppa at det vil bidra til at vi får flere boliger for
de bostedsløse. Kommunene ble også i år
oppfordret til å lage boligsosiale handlingsplaner der
bostedsløse er en sentral målgruppe. Dette arbeidet
er godt i gang. 

Innsatsen overfor gruppen er foreslått
fulgt opp og styrket for neste år. Aktivitetsnivået
på boligtilskuddet er foreslått økt med
152 mill. kr, til 641 mill. kr. Økninga er på over 30 pst.
og kan gi fra 750 til 1 000 flere boligløsninger til vanskeligstilte
neste år enn det som er tilfellet i år. Regjeringas
satsing på tiltak overfor bostedsløse gjenspeiler
seg også i sosialministerens budsjettforslag. Der er det
foreslått avsatt 15 mill. kr til aktiviseringstiltak for langtids
sosialhjelpsmottakere og tiltak for bostedsløse. 6 mill.
kr av denne bevilgninga øremerkes til utviklingstiltak
overfor bostedsløse i de største byene, og Husbanken er
bedt om å prioritere dette arbeidet. 

Når det så gjelder de mer
langsiktige tiltakene, er det igangsatt et samarbeid med kommunene
for å bedre boligsituasjonen for de bostedsløse.
I høst ble de fem største bykommunene invitert
til å delta i et fireårig utviklingsarbeid.
Utviklingsarbeidet skal sikre at bostedsløse får
et helhetlig hjelpetilbud der boligpolitiske virkemidler knyttes
sammen med aktuelle helse- og sosialtjenester. Sentralt i dette
er utviklinga av en boligkjede i form av en «trappetrinnsmodell»,
hvor graden av sjølstendighet i boforholdet skal kunne økes
i takt med den enkeltes forutsetninger. De inviterte kommunene har
sendt inn prosjektsøknader som nå er under behandling.
I søknadene fra kommunene er det beskrevet tiltak knyttet
til både tjenester og boligtilbud, og for i år
har Sosial- og helsedepartementet avsatt 5 mill. kr til dette formålet.
Husbanken, som er sekretariat for prosjektet, har framskaffet nødvendige
midler til drift. 

En viktig målsetting fra Regjeringas
side er å stimulere kommunene til å utvikle og
prioritere tiltak overfor bostedsløse. Jeg håper
og tror at også dette prosjektet kan bidra til det, for
det er viktig at vi greier å skaffe denne gruppen mennesker
et mer verdig liv, og det må vi få til så fort
som mulig. Regjeringa er sjølsagt interessert i å bidra
til det, noe også budsjettet viser.

  Det Regjeringa har foreslått i statsbudsjettet
når det gjelder boliger for neste år, er, som
representanten Meltveit Kleppa helt sikkert kjenner til, den økningen
på boligtilskuddsordninga hvor det kan gis rom for mellom
750-1 000 flere nye boliger. Det dreier seg om boliger
både for ungdom og for de som er vanskeligstilte. Men i
tillegg til det er det slik at vi nå har foreslått å øke
husbankramma med 2 milliarder kr. Det må det
jo bli flere boliger av. I tillegg til det legges det også opp
til 1 000 studentboliger neste år. Det er summen
av dette som gjør, mener jeg, at det er penger for å kunne
hjelpe ikke minst de som trenger det mest, nemlig de bostedsløse,
men det er også rom for å bygge flere boliger
for gruppen ungdom, hvor det også er mange som ikke er
inne på markedet i dag.

Når det gjelder om jeg er bekymret
for om de mest berørte kommuner gjør jobben, er
det bra at det nå er større engasjement på området.
Men jeg må nok si at jeg føler meg ikke helt sikker
på at alle er like flinke. Derfor har jeg dialog med de
mest berørte kommuner, og jeg kommer til å ha
det også i tida framover, for Regjeringa kan ikke bygge
boligene. Vi må spille på lag med kommunene.





                

  De forslag til endringer som Regjeringa nå vurderer,
er å redusere antallet nemndmedlemmer i den enkelte nemnd
fra fire til to personer samt å endre bestemmelsen om at
det som hovedregel skal gis adgang til personlig frammøte
i asylsaker.

En reduksjon fra fire til to nemndmedlemmer
vil etter min vurdering ikke ha betydning verken for rettssikkerheten
eller tilliten. Flertallet i nemndene vil fortsatt bestå av
legmedlemmer. Jeg vil foreslå at ett nemndmedlem i hver
nemnd alltid vil være oppnevnt etter forslag fra de humanitære
organisasjonene. Dette bør sikre tilstrekkelig bredde i
sammensetningen av den enkelte nemnd.

Jeg mener også at det i større
grad bør åpnes for at det ved vurdering av om
personlig frammøte skal gis, legges mer vekt på om
personlig frammøte vil ha betydning for avgjørelsen
i den enkelte sak. Personlig frammøte vil neppe ha betydning
for avgjørelsen i alle asylsaker. For enkelte sakstyper
vil det fortsatt framstå som naturlig at personlig frammøte
bør gis, f.eks. når det er barn med i bildet.
Det innebærer at nemndleder foretar en individuell vurdering
av om personlig frammøte skal tillates eller ikke. Det
er naturlig i så fall å forskriftsfeste noen kriterier
for når personlig frammøte bør gis. Dette
vil etter min mening ikke være i strid med de sentrale
hensyn som lå bak beslutningen om å etablere Utlendingsnemnda
som et uavhengig og domstolliknende organ.

Det er riktig at de humanitære organisasjonene
er kritiske til å endre adgangen til personlig frammøte
i asylsaker. Jeg har imidlertid forstått det slik at de
er villige til å akseptere en reduksjon i antallet nemndmedlemmer
i den enkelte nemnd fra fire til to på betingelse av at
adgangen til personlig frammøte ikke blir endret.

Regjeringa vil legge fram en odelstingsproposisjon for
Stortinget i løpet av november med forslag til endringer
i utlendingsloven.

De synspunkter på endringsforslagene
som kom fram på et høringsmøte jeg hadde
bl.a. med de humanitære organisasjonene den 12. oktober,
har jeg nå til vurdering.

Jeg trur det er av avgjørende betydning,
i tillegg til at rettssikkerheten blir ivaretatt gjennom den nye
Utlendingsnemnda, at vi også gjør det vi kan for å sørge
for at vi får kortest mulig saksbehandlingstid. Jeg er
bekymret for saksbehandlingstida med den opprinnelige modellen som
var foreslått, og derfor ønsker Regjeringa å foreslå noen
endringer på dette punktet.

  Verken jeg eller Regjeringa har tatt endelig
stilling til hva vi kommer til å foreslå for Stortinget
angående endringer i Utlendingsnemnda. Men når
jeg, og flere med meg, er blitt bekymret for den modellen som var
foreslått for nemnda, er det fordi vi nå får
mange flere asylsøkere til vårt land. Det betyr
at det er mange flere saker som skal behandles enn det var på det
tidspunktet da denne modellen for nemnda ble vedtatt. Jeg er selvfølgelig
enig med representanten Nymo i at rettssikkerheten er helt sentral.
Men vi må etter min mening heller ikke komme i den situasjon
at saksbehandlingstida, bl.a. på grunn av at det i den
opprinnelige modellen er foreslått at det skal være
personlig frammøte i alle saker, vil bli så lang
at det også blir et problem. Det er ikke til fordel for
dem dette gjelder. Derfor er jeg opptatt av at vi både
greier å ivareta rettssikkerheten og har kortest mulig
saksbehandlingstid. Jeg vil komme tilbake til hvilke forslag jeg
mener er nødvendig for å ivareta begge de hensynene. 

