  Grunnlaget for utbygging av helsetjenestetilbudet
til befolkninga på Svalbard er, som representanten helt
sikkert kjenner til, særregler gitt i forskrift
av 15. juni 1928 om «læge- og sundhetsforholdene» på Svalbard,
hjemlet i Svalbardloven § 4. Helselovgivninga for fastlandet
er ikke tilpasset de særegne
forholdene på Svalbard.

Sjukehuset i Longyearbyen
er, som kjent, sentralt i utøvelsen av helsetjenester
til befolkninga og har fra 1981 vært drevet av staten.
Av St.meld. nr. 9 for 1999-2000, Svalbard, går det fram
at sjukehuset har som overordnet mål å yte tilfredsstillende
helsetjenester til den norske befolkninga på Svalbard
og alle andre som ferdes på øygruppa.
Sjukehuset tilbyr som kjent både legetjenester, sjukepleietjenester,
helsestasjonsvirksomhet, skolehelsetjeneste, fysioterapitjeneste,
bedriftshelsetjeneste og tannhelsetjenester, samtidig som det er
et akuttmedisinsk beredskapssjukehus.

Virksomheten ved sjukehuset ble omprioritert
fra 1998 fordi behovet for helsetjenester ble endret og
kommunikasjons- og transportmulighetene til Tromsø/Universitetssykehuset
i Nord-Norge ble bedret. Man styrket derfor den allmennmedisinske
virksomheten og det forebyggende helsearbeidet og reduserte den
kirurgiske akuttberedskapen. Per 2000 ble vaktordning/legeberedskap
dekket av to allmennleger og én kirurg.

Antallet polikliniske konsultasjoner på Svalbard
er høyt i forhold til innbyggertallet. Sjukehuset
mener at dette dels skyldes god tilgjengelighet til sjukehuset,
dels         – selvfølgelig – økende
turisttrafikk

Staten dekker som kjent utgiftene for helsehjelp
som ytes på Svalbard når pasienten har rett til
dekning av utgifter til helsetjenester og sjukepenger etter
folketrygdloven. En person som er bosatt på Svalbard,
har rett til ytelser fra folketrygden dersom vedkommende var omfattet av
folketrygdloven før oppholdet tok til, eller
vedkommende arbeider for norsk arbeidsgiver.

Når en pasient med rettigheter i folketrygden
blir sendt til fastlandet for behandling, har vedkommende rett til nødvendige
helsetjenester etter kommunehelsetjenesteloven og spesialisthelsetjenesteloven
så lenge vedkommende oppholder seg på fastlandet.

Formålet med fastlegeordninga er,
som representanten kjenner til, bl.a. å bedre
kvaliteten i allmennlegetjenesten ved å gi innbyggerne
mulighet til å forholde seg til en fast allmennlege over
tid, slik at en får kontinuitet i forholdet lege/pasient.
For innbyggere som oppholder seg på Svalbard, er slik kontinuitet
ivaretatt av de tre legene som til enhver tid er ansatt ved sjukehuset
i Longyearbyen. Helsepersonell som arbeider på Svalbard,
er ansatt i tidsbegrensede stillinger på to til tre år.
Innenfor denne perioden vil det derfor være
kontinuitet i legetjenesten uavhengig av listesystem og finansieringsordning.
Dette, sammen med god tilgjengelighet til flere typer legetjenester,
ser jeg på som viktige trekk ved tilbudet i Longyearbyen.
Det forhold at innbyggerne fortsatt står på liste
hos en fastlege på fastlandet, er ikke til hinder
for en god legetjeneste for innbyggerne på Svalbard. Tvert
imot mener jeg at dette representerer en sikkerhet for
innbyggerne ved tilbakeflytting til fastlandet.

Av den nevnte stortingsmeldinga framgår
det at selv om Longyearbyen har blitt stadig
mer lik fastlandet, er dette lokalsamfunnet annerledes, bl.a. når
det gjelder befolkningsmessig sammensetning. Longyearbyen
sykehus har en spesiell profil med vekt på allmennhelsetjenesten, der
nærheten til befolkninga er viktig. Helsetjenestetilbudet
ble vurdert å være godt dimensjonert
i forhold til befolkningstall og -sammensetning. Også organiseringa
av tjenesten ble vurdert å være tilfredsstillende.

Oppsummert kan de som bor på Svalbard,
få de legetjenester de trenger, der. De trenger ikke
dra til fastlandet for å få lege.

