  Ja, jeg ser at det er utfordringer, absolutt.
Det tar jeg på alvor. Derfor har jeg en nær dialog
med helseforetakene. Men det er slik at i det helseforetaket som
er gått i balanse helt fra vi startet
med reformen, Helse Øst, er det også krevende
operasjoner – så det er ikke bare
i de deler av landet hvor det har vært dårlig
styring. Vi må prøve å ha rettferdighet
i det vi foretar oss.

Det er altså slik at alle
pasienter landet over skal bli ivaretatt innenfor
sørge for-ansvaret. De som er omfattet av pasientrettighetsloven,
skal få sin behandling. Kan de ikke få det
ved det sykehuset de ønsker eller sogner
til, må de få det et annet sted i landet, og hvis
det heller ikke er mulig der, må de ut av landet,
hvis det er omfattet av loven. Det skal vi sørge for.

Til debatten om lokalsjukehus. Jeg kan igjen
slå fast at denne regjeringa kommer til å opprettholde alle
lokalsjukehus. Vi kommer til å se å på innholdet
i dem. Vi har et utvalg som ser på lokalsjukehusene, og
deres arbeid kommer i mars. Jeg var senest i går
og besøkte et meget interessant
sjukehus, tidligere Askim sykehus, som nå heter Helsehuset
Askim, som er et meget spennende samarbeid mellom
det offentlige, private og frivillige. Jeg tror det er mye av den
modellen som mange andre kan lære noe
av  – ikke akkurat gjøre det likt, men
på samme måte, også i andre
deler av landet, slik at pasientene får raskere behandling
og kommer raskere tilbake i jobb. Så her er det mye interessant,
og for noens vedkommende er det ingen tvil om at det fortsatt er
noe å gå på ved å gjøre
ting på en annerledes måte – ikke
at de ansatte skal fly fortere, men til beste for pasientene.





                

