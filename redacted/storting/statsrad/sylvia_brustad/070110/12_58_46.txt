  La meg med en gang si at jeg forstår
at det er en krevende situasjon i flere deler av landet, også i
Finnmark. Så kunne jeg brukt litt tid på å si
noe om hvorfor Helse Nord har havnet der de er, for de må også få orden
i sine sysaker. Men jeg finner grunn til å presisere
at selv om det er krevende, og vi prøver å gjøre noe
med det, har den regjeringa som nå sitter, gitt betydelig mer
penger til sjukehus enn den regjeringa som partiet til Vera
Lysklætt var medlem av for kort tid siden.

Så er jeg opptatt av at pasienter
i hele landet selvfølgelig skal sikres nødvendig
behandling og få de rettigheter de har etter
lovverket.

Når det gjelder inntektsfordeling,
har jeg nylig nedsatt et utvalg som skal avgi innstilling til meg
i løpet av dette året. Det skal se på mange
ting, også på fordelinga i hele landet.
En av de tingene de må se nærmere på,
er om dette med avstander er godt nok ivaretatt i inntektssystemet.
Så det skal vi se på. En annen ting som ikke
minst er viktig for Finnmark, er det som dreier seg om
lokalsjukehus. Det kommer om det en innstilling i midten av mars,
og jeg vil komme tilbake til Stortinget på egnet måte
med forslag til hvordan ting skal følges opp.

