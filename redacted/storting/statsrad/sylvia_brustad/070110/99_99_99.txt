  Jeg vil også ønske
godt nytt år.

Rehabilitering og opptrening er et prioritert
område for Regjeringa. I Soria Moria-erklæringa
vil vi sikre rehabilitering og opptrening til alle
som trenger det. Området var prioritert i bestillerdokumentet
til de regionale helseforetakene i
2006. Denne prioriteringa er bekreftet i oppdragsdokumentet, som
det nå heter, som sendes ut til de regionale
helseforetakene i inneværende år også.
Dette gir rammen for hvordan Helse Nord og Helse Finnmark skal arbeide
med rehabilitering og habilitering.

Helse Nord har orientert meg om saken som tas
opp i spørsmålet. Utgangspunktet er, slik jeg
forstår det, at pasienttilbudet i avdeling for fysikalsk
medisin og rehabilitering innlemmes i medisinsk avdeling, og at
dette er en omorganisering. Denne omorganiseringa skal ifølge
Helse Nord ikke føre til nedlegging av rehabiliteringstilbudet. I
brev til Helse Finnmark av 2. januar 2007 har Helse Nord bedt Helse
Finnmark om å vurdere å sette inn en egen faglig
ledelse med en egen avdelingsoverlege. Terapeutstillinger og øvrige
faglige stillinger skal underlegges denne ledelsen.

Jeg forutsetter at rehabiliteringstilbudet både
til slagpasienter og til andre pasientgrupper blir organisert
på en hensiktsmessig måte, slik at de som trenger
hjelp, faktisk får det. De som trenger tilbud om rehabilitering,
skal få det, og ressursene skal utnyttes slik at rehabiliteringstilbudet
har tilstrekkelig med kompetent personale og nødvendig
medisinsk utstyr. Jeg understreker derfor at Helse Nord skal ha et
sørge for-ansvar for pasienter som trenger rehabilitering.

Jeg kan også orientere representanten
om at Regjeringa nå jobber med en egen sak om rehabilitering.
Det gjelder hele landet, og formålet er at vi
skal få bedre og mer rehabilitering og ikke
dårligere og mindre.

