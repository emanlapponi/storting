  Ja, vi har lagt et godt grunnlag ved det forslaget
Regjeringen har lagt fram for Stortinget, og som er blitt vedtatt,
for at en skal kunne videreføre aktivitet på samme nivå som
i fjor. Så er selvfølgelig jeg også klar
over at det i enkelte helseforetak er en krevende situasjon. Det
er ikke noe nytt. Det har jeg hørt mange ganger
før, og jeg tar det selvfølgelig på største
alvor. Derfor har jeg en nær dialog med alle
helseforetakene, og derfor blir foretaksmøtene i slutten
av måneden viktige.

Så regner jeg med at representanten
Nesvik og jeg er enige om at det er viktig at alle helseforetak
har økonomisk kontroll, og at de ikke bruker
mer penger enn det Stortinget sier at de skal gjøre.
Når vi nå vitterlig, fra andre enn meg,
har fått påpekt at det i hvert fall er to helseforetak
som har brukt mer penger, betydelig mer penger, enn det de har fått
stilt til disposisjon, er det en utfordring. Det er en utfordring
som de regionale helseforetakene er
nødt til å gjøre noe med, for ingen kan
bruke mer penger enn det en har til disposisjon. Det regner
jeg med at representanten også er enig i.

