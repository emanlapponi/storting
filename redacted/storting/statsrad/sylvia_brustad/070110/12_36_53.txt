  Jeg vil også ønske
både representanten Nesvik og alle andre
her i Stortinget et godt nytt år.

Til spørsmålet: Jeg vil innledningsvis
minne om de endringene som skjedde i helseforetakenes resultatmålinger,
som representanten Nesvik selvfølgelig kjenner veldig godt
til. Helseforetakene har fram til og med 2006 blitt målt
på et korrigert resultat. Dette er endret fra
i år, hvor foretakenes årsresultat ikke
lenger skal korrigeres. Forskjellen mellom det korrigerte
og det ukorrigerte resultatet er at fulle avskrivningskostnader
knyttet til foretakenes åpningsbalanse skal framkomme i
sin helhet i resultatbegrepet foretakene nå skal styres
etter. Det resultatkravet som Stortinget har vedtatt for 2007, utgjør
et regnskapsmessig underskudd på inntil 1,4 milliarder
kr, som representanten er kjent med.

Dette er et ukorrigert underskudd og medfører
at Stortingets krav om balanse i den øvrige
driften er videreført i inneværende år.
Dette gjelder selvfølgelig alle regionale helseforetak
og innebærer enkelt sagt at de regionale
helseforetakene må holde sine budsjetter innenfor
de midler som Stortinget stiller til rådighet. Representanten
Nesvik nevnte selv at Helse Midt-Norge er den eneste regionen som
har fått tillatelse til å få utsatt balansekravet
tilsvarende 350 mill. kr under behandlinga av revidert nasjonalbudsjett
for 2006.

Jeg har også mottatt meldinger
fra Helse Midt-Norge og Helse Nord om at de vanskelig
vil kunne oppnå Stortingets resultatkrav for inneværende år.
Den informasjonen tar jeg på alvor, men jeg kan heller ikke
underslå at begge disse helseforetakene selv har meldt
om manglende økonomisk styring og oppfølging som
en av årsakene til at det er vanskelig å oppnå økonomisk
balanse i inneværende år.
Jeg er opptatt av at både Helse Nord og Helse Midt-Norge
på lik linje med andre regioner og sjukehus må få kontroll
over kostnadene, slik at de samsvarer med de midler som Stortinget
stiller til disposisjon – ikke fordi det er noe
mål i seg selv, men for å kunne få til
riktig pasientbehandling og for å kunne prioritere riktig.

Som representanten kjenner til, skal jeg i
slutten av januar i år gjennomføre foretaksmøter
med alle de regionale helseforetakene,
hvor selvfølgelig styringskrav på økonomi-
og organisasjonssida settes. Dersom situasjonen skulle
nødvendiggjøre endringer i resultatkrav i forhold
til hva Stortinget har forutsatt, vil jeg selvsagt informere Stortinget
på egnet måte.

