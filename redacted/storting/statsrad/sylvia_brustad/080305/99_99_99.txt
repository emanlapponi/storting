 Jeg forutsetter at de som er faglig ansvarlig
for tjenestene, vurderer dette på en god måte i hver enkelt
kommune. Det er kommunenes soleklare ansvar å sørge for medisinsk
forsvarlig helsehjelp til innbyggerne i sine kommuner. Det er også
kommunenes ansvar å yte tjenester i samsvar med krav til faglig forsvarlighet
og omsorgsfull hjelp, altså å gi god kvalitet i tjenesten. 

Så har brukerne sikkert noe ulike behov for dusj og personlig pleie,
ut fra helsetilstand og ut fra hvilke vaner de har. Jeg kan nevne at Borgarting
lagmannsrett i januar i år kom til at kommunene ikke har anledning
til å yte personlig pleie som vasking og stell dersom pasientene ikke
ønsker det sjøl. Dette illustrerer at det ikke er hensiktsmessig
med bindende nasjonale standarder for personlig hygiene. Det sentrale er
at tjenestetilbudet tilpasses til den enkelte brukers behov i de enkelte
kommuner. Men det er jo helt klart at hvis pasienten sjøl ønsker
å dusje oftere, bør det sjølsagt legges opp til det.
Det trur jeg alle er enig i. 

Denne regjeringa arbeider for en kontinuerlig
kvalitetsforbedring av pleie- og omsorgssektoren. I dette arbeidet er det
avgjørende viktig å styrke den faglige utviklinga i samspill
med de ansatte, og lytte til både brukere og pårørende.
Folk skal være trygge på at de får nødvendig hjelp
når de har behov for det. I den kvalitetsforskriften som kommunene
må rette seg etter, er de pålagt å utarbeide prosedyrer
som skal sikre at brukerne får tilfredsstilt grunnleggende behov.
Det er helt klart at personlig hygiene sjølsagt er et slikt grunnleggende
behov. 

Jeg er glad for å kunne slå fast at det er bred
enighet her i salen om hovedlinjene i framtidas omsorg. Dette er også
helt avgjørende for å løse de utfordringer vi står
overfor når det gjelder både kvalitet og kapasitet. Da Stortinget
behandlet statsbudsjettet for 2008, ble det derfor som kjent inngått
en avtale mellom Kristelig Folkeparti, Venstre og regjeringspartiene. Avtalen
konkretiserer og forsterker Regjeringas Omsorgsplan 2015. Jeg har stor tru
på at dette vil bidra til en verdig eldreomsorg, mer kompetanse, bedre
dimensjonering av tjenesten og en aktiv omsorg. 

Solveig Horne hadde her overtatt presidentplassen.

 Det er veldig viktig hva brukerne og brukerorganisasjonene
mener om dette sjøl, og jeg trur det er veldig viktig å lytte
til dem. Representanten Ludvigsen gjentok også noen av de forslagene
de har kommet med. 

Dette er noe som Regjeringa jobber med, og jeg
skal sørge for at barne- og likestillingsministeren blir informert
om de ting som representanten Ludvigsen har tatt opp gjennom dette spørsmålet.





                

 Nasjonalt råd for fødselsomsorg,
som Stortinget vedtok opprettelsen av i 2001, skulle bistå i omstillingsprosessen,
kvalitetssikring og evaluering av drift i forbindelse med organisering av
desentralisert og differensiert fødselsomsorg. Som Stortinget kjenner
til, og som representanten Sjøli nå viser til, la medlemmene
av rådet ned sine verv i november 2007.  

I sluttrapporten fra
det tidligere rådet redegjøres det for det omstillingsarbeidet
rådet har vært involvert i fra 2002 til 2007. Denne rapporten
gir et godt bilde av hvor krevende slike omstillingsprosesser kan være.
Omstillinger fra liten fødeavdeling til fødestue, som i Lærdal
og Mosjøen, for å nevne noen eksempler, har blitt møtt
med sterk lokal motstand fra både lokale fagfolk, lokalpolitikere
og lokalbefolkningen. 

Rapporten hevder at det er kvalitetsproblemer
ved små fødeavdelinger, på grunn av ustabil bemanning
og vikarbruk. Det er en bekymring jeg sjølsagt tar på veldig
stort alvor, fordi alle fødeinstitusjoner, store eller små,
skal ha god kvalitet. Det må gjelde uansett antall fødsler.
Jeg har derfor forsikret meg om at Statens helsetilsyn følger opp
rådets bekymring for kvaliteten ved de små fødeavdelingene.
Kvinner må være trygge når de skal føde, uavhengig
av om fødselen skjer på fødestue, fødeavdeling
eller kvinneklinikk. 

Når det er sagt, er det viktig å
understreke det representanten Sjøli vet godt, at svangerskaps- og
fødselsomsorgen i Norge holder en svært høy kvalitet
i internasjonal sammenheng. Når det gjelder alvorlig skade eller dødsfall
hos mor og barn i forbindelse med fødsel, er Norge heldigvis blant
de land som har de aller laveste tallene. Men jeg vil allikevel presisere
at jeg ikke har satt som forutsetning at dagens struktur innen fødselsomsorgen
skal bevares - det har jeg ikke gjort - slik det avgåtte rådet
hevder i sin rapport. Dette redegjorde jeg også for i høringa
i helse- og omsorgskomiteen 15. november i fjor. 

I 2001 vedtok Stortinget
som kjent en ny struktur med en fødselsomsorg på tre nivåer
og en nedre grense for fødselstall på hvert nivå - som
jeg forstår ikke var en absolutt grense: kvinneklinikk med minst 1 500
fødsler, fødeavdeling med minst 400-500 fødsler og
fødestue med en nedre grense på 40 fødsler. Denne strukturen
i fødselsomsorgen har bestått både gjennom denne regjeringa,
så langt, og gjennom Bondevik II-regjeringa. Til tross for de omstillinger
vi har hatt siden 2001, er dagens situasjon at det nå er flere fødeenheter
som har enda lavere fødselstall enn de tall som har vært angitt
fra Stortingets side. I 2006 var det 5 400 fødsler, altså 10 pst.,
som fant sted ved fødeenheter som har færre fødsler
enn det Stortinget har angitt. 

Som jeg redegjorde for i høringa,
mener jeg det nå er nødvendig å vurdere denne situasjonen,
men jeg vektla at jeg ennå ikke har konkludert med at retningslinjene
bør endres. Det er av de ting vi nå ser på. Men som jeg
sa: Vi må også ta hensyn til Norges geografi og behovet for
lokale tilpasninger. Men det skal sjølsagt ikke gå på
bekostning av kravet om faglig forsvarlighet, som er det aller, aller viktigste.

Vi er nå i gang med å oppnevne nye medlemmer til det
nye nasjonale rådet for fødselsomsorg, i tråd med Stortingets
vedtak. Rådets leder er utpekt, og vi venter på forslag til
kandidater fra de aktuelle fagorganisasjoner, brukere og kommuner. Det nye
rådet vil, sammen med Sosial- og helsedirektoratet, bli aktivt trukket
inn i arbeidet med en strategi for helhetlig svangerskaps-, fødsels-
og barselomsorg. 

Svangerskap og fødsel er noe som angår
alle i dette landet. Det er en viktig oppgave for meg som helseminister
å sikre en god plattform for den prosessen vi nå ønsker
om framtidas tjenester på dette feltet. Jeg håper derfor at
det nye rådet får ro til å ta fatt på de viktige
oppgaver som venter. 

Det er som kjent nødvendig å forbedre
deler av svangerskaps- og barselomsorgen i Norge, for også hos oss
forekommer det uønskede hendelser. Det skjer ting som ikke bør
skje. Jeg mener f.eks. at kvinner må ha reell mulighet til å
velge mellom fastlege og jordmor i svangerskapet. I dag er det - det vet
representanten Sjøli også veldig godt - kommuner som helt mangler
jordmor, eller har veldig lave stillingsbrøker, og det er ikke bra
nok. Barselomsorgen er et annet område som jeg mener vi særskilt
må se på, siden liggetida på barselavdelinger er blitt
betydelig kortere den siste tida. 

Det arbeidet som nå er startet
opp med en strategi for svangerskaps-, fødsels- og barselomsorg,
har nettopp dette som utgangspunkt: Hvordan skal vi sikre landets gravide
og fødende et tilbud av høy kvalitet? Da må vi også
fokusere på helhet og kontinuitet i dette tilbudet. 

