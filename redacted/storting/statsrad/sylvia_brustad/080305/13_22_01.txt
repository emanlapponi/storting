 For det første
er det ingen tvil om at når det gamle rådet i sin sluttrapport
hadde utsagn om at liv kan gå tapt, er det klart at vi tok det på
største alvor. Det er også bakgrunnen for at jeg forsikrer
meg om at Helsetilsynet går inn i denne saken og sjekker det. Så
dette er det tatt hånd om, for å si det på den måten.

Når det gjelder mandatet for det nye rådet, er det klart
at det vil være innenfor rammen av Stortingets vedtak. Det er sjølsagt.

Når det så gjelder sammensetninga for øvrig, mener
jeg det er viktig å diskutere om en også bør ha med brukerrepresentanter.
Det er også litt fordi det heldigvis går framover, og verden
endrer seg, og jeg synes det er et punkt som det kan være fornuftig
å diskutere. Men det er klart at vi forholder oss til de vedtak som
Stortinget har gjort, og i den grad vi gjør noe annet, skal jeg sjølsagt
ta en dialog med Stortinget om det. 

