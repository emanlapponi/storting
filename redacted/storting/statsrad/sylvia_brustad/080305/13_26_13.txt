 Dagens finansieringsordning for fysioterapitjenesten ble innført med kommunehelsetjenesteloven i 1984. Kommunene skal sørge for fysioterapitjenester til befolkningen enten ved å ansette fysioterapeuter i kommunale fastlønte stillinger, eller å inngå avtaler om driftstilskudd med privatpraktiserende fysioterapeuter. Ordninga med pasientens rett til trygderefusjon ved behandling hos enhver fysioterapeut ble forlatt i 1984. Det skjedde ved innføringa av kommunehelsetjenesteloven og etableringa av driftstilskuddsordninga.




Før 1984 ble tjenestene i sin helhet som kjent finansiert gjennom refusjonstakster betalt gjennom folketrygden og ved egenandeler. Denne ordninga medførte en svært skjev geografisk fordeling av leger, fysioterapeuter og psykologer. Disse yrkesgruppene ble i stor grad konsentrert i og omkring våre store byer, spesielt i Oslo og i østlandsområdet. Hovedformålet med endringa i 1984 var å oppnå en bedre geografisk fordeling av bl.a. fysioterapitilbudet. For denne regjeringa er det helt vesentlig å legge opp til gode og likeverdige helsetjenester uavhengig av bosted. Derfor har jeg ingen intensjon om å gjeninnføre ordninga fra før 1984, med de skjevfordelingsvirkninger som denne ordninga den gang innebar. 




Pasienter som oppsøker fysioterapeut som har inngått avtale om driftstilskudd med kommunen, har rett til stønad til dekning av utgifter til fysioterapibehandling. Denne refusjonsretten følger pasienten og ikke fysioterapeuten. 




Det er sjølsagt ikke akseptabelt at kommunenes innbyggere ikke får nødvendig helsehjelp i kommunene innen rimelig tid. Jeg er kjent med at det i enkelte kommuner kan være svært lang ventetid på fysioterapi. Dette kan skyldes at den enkelte kommune ikke ser behovet for å opprette stillinger eller private avtalehjemler til tjenesten, og/eller at etterspørselen er større enn det tilbudet som kan gis. Videre har nærmere halvparten av pasientene som får behandling hos privatpraktiserende fysioterapeuter med driftsavtale, krav på gratis behandling på grunnlag av diagnose. 




Regjeringa har nå startet et arbeid der vi gjennomgår finansieringa av fysioterapitjenesten i kommunene, med sikte på økt kommunalt finansieringsansvar. En egen arbeidsgruppe der bl.a. Kommunenes Sentralforbund og Norsk Fysioterapiforbund er med, har vi sett på ulike tiltak som kan bidra til at kommunene får et større finansieringsansvar, og vi har vurdert ulike finansieringsmodeller. Departementet vil, som nevnt i St.prp. nr. 1 for 2007-2008, vurdere gruppas arbeid med sikte på eventuelle forslag til endringer. Det vil vi da komme tilbake til. 




