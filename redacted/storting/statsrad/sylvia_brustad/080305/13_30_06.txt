 Jeg er helt enig med representanten Kjønaas Kjos i at det er overordnet viktig at vi både greier å beholde flest mulig mennesker i arbeidslivet, av alle mulige grunner, og også greier å få flere tilbake til arbeidslivet - enten de er midlertidig sjukmeldte, eller, som representanten sier, på uføretrygd. Det er mange veier til det, men det er klart at mange vil kunne få hjelp underveis til å komme tilbake, hvis det er helsa det står på. Da vil jo bl.a. fysioterapeuter kunne være én av flere måter å få det til på. 




I dag utdannes det om lag 300 fysioterapeuter hvert år, og ca. 150 i utlandet. Det har så langt vært i overkant av hva det offentlige har kunnet sysselsette. Derfor har også sannsynligvis enkelte fysioterapeuter i større kommuner etablert et helprivat tilbud, som da ikke inngår i den kommunale tjenesten. Denne regjeringa er veldig opptatt av at vi skal ha så lik geografisk fordeling av fysioterapeuter som mulig, og vi går nå gjennom dette på bakgrunn av den gruppa som har vært i arbeid, for å se hvordan vi skal få alt dette til å bli enda bedre enn det er i dag. 




