 I oktober
i fjor fikk barne- og likestillingsministeren overført ansvaret for
å koordinere politikken for personer med nedsatt funksjonsevne fra
arbeids- og inkluderingsministeren. Det betyr at hvert departement har ansvar
for å tilrettelegge for personer med nedsatt funksjonsevne innen sitt
ansvarsområde. Det gjelder sjølsagt også for personer
med utviklingshemning. Men det er barne- og likestillingsministeren som
har det overordnede ansvaret og det koordinerende ansvaret. Derfor er det
i prinsippet barne- og likestillingsministeren som skal ta stilling til
om man skal gå videre med forslaget om et offentlig utvalg. Jeg deltar
i det overordnede politiske samarbeidet om politikken for funksjonshemmede.

Høsten 2006 arrangerte Statens råd for funksjonshemmede
en høringskonferanse om status og utfordringer for tilbudet til utviklingshemmede
- etter anmodning fra de berørte departementer. Konferansen var bredt
sammensatt og samlet mer enn 200 deltakere. I oppsummeringa fra denne konferansen
tilrår Statens råd for funksjonshemmede, slik representanten
Ludvigsen sier, at det bør nedsettes et offentlig utvalg som skal
gjennomgå livssituasjon, levekår og tjenester for utviklingshemmede.
Det var rådet sjøl som la fram dette forslaget på den
nevnte konferansen. Deltakerne ble videre oppfordret til å skrive
ned hvilke tre tiltak de mente var viktigst for Regjeringa å følge
opp i tida framover. Forslaget om et offentlig utvalg fikk liten oppslutning
sammenlignet med forslaget om å utvikle bistandstjenester og skoletilbud
og dessuten bedre tilgangen på arbeid og meningsfylte fritids- og
kulturtilbud. 

Etter denne konferansen har en interdepartemental gruppe
drøftet utfordringene og forslag til tiltak. Gruppa har gjennomgått
det som kom fram på konferansen. Også Helsetilsynets rapporter
og en rapport fra Sosial- og helsedirektoratet i 2007 - som oppsummerer
kunnskap om levekår, tjenestetilbud og rettssikkerhet for personer
med nedsatt funksjonsevne - er tatt med i vurderinga. 

Vi vet ganske
mye om hva som ikke er bra nok på disse områdene, og om hvor
vi mangler kunnskap. Arbeidet i den interdepartementale gruppa viser at
det pågår mye arbeid, og at det også foreligger planer
på en rekke områder. Jeg følger opp mitt ansvarsområde
på ulike måter, ikke minst gjennom Omsorgsplan 2015, Nasjonal
helseplan og Nasjonal strategi for habilitering og rehabilitering. Jeg har
også etablert Nasjonalt kompetansemiljø om utviklingshemning,
NAKU. Videre er programmet om utviklingshemning og aldring, UAU, etablert
som en fast virksomhet ved Nasjonalt kompetansesenter for aldring og helse.

Vi vurderer spørsmålet om et offentlig utvalg er et
relevant grep, men er i tvil om det vil være tjenlig og rett ressursbruk.
Det er enighet om at nå er handling viktigere enn å utrede videre.
Vi må sørge for at vi bruker ressursene på de tiltakene
vi allerede vet er nødvendige for å få til forbedringer
i praksis. Men det er altså barne- og likestillingsministeren som
i første rekke må ta stilling til spørsmålet fra
representanten Ludvigsen. 

