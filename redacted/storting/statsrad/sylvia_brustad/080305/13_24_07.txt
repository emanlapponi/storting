 Jeg
opplever at representanten Sjøli og jeg - på vegne av regjeringa
- er helt enige om viktigheten av å ha flere jordmødre, flere
jordmødre i hele stillinger også, nettopp fordi vi må
sikre bedre kontinuitet og bedre kvalitet i tjenesten, fra kvinnene blir
gravide til de skal føde. Da er det veldig viktig at vi har nok jordmødre,
som samarbeider med fastlegen når det er nødvendig, og med
sjukehuset, sjølsagt, når de kommer dit. Det gjelder også
følgetjenesten, som vi har sett har vært en utfordring en del
steder i landet, ikke minst etter diskusjonen i fjor om sommerstengninger,
hvor det noen steder i landet - uten at jeg skal nevne navn - ikke var gjort
en god nok jobb på det området. 

Det jeg konkret gjør
med dette, er sjølsagt å følge opp overfor helseforetakene.
Jeg kan jo ikke styre kommunene i detalj - slik er det ikke. Vi gir penger
til kommunene. Vi understreker viktigheten av dette. Vi sier til helseforetakene
at de må passe på å bruke jordmødre og sørge
for at følgetjenesten er på plass. Så mener jeg at dette
også er en svært viktig diskusjon når vi nå skal
lage en ny strategi for hvordan vi skal utforme dette framover, hvordan
vi skal sikre at vi får nok jordmødre på plass. Det regner
jeg med at representanten Sjøli også vil være med og
diskutere i tida framover. 





                

