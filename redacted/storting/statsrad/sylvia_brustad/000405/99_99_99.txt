  I rapporten om norsk offshoreberedskap, som
for øvrig er utarbeidet av offshorefartøynæringa,
fremsettes det en rekke påstander vedrørende sikkerhet
og beredskap på norsk kontinentalsokkel. Jeg kan ikke gå god
for alle de påstander som fremsettes der. Hovedkonklusjonen
av Oljedirektoratets tilsyn er at petroleumsvirksomheten skjer innenfor
forsvarlige rammer og i samsvar med det regelverket som gjelder
for virksomheten.

I de senere årene har vi imidlertid
sett at olje- og gasselskapenes stadig økende krav til
lønnsomhet og effektivitet, kombinert med en varierende
oljepris og økte drifts- og vedlikeholdskostnader på eldre
innretninger i Nordsjøen, har ført til et massivt
press fra industrien for å bedre rammebetingelsene. For
sikkerhets- og arbeidsmiljømyndighetene har dette gitt
seg utslag i at industrien utfordrer oss med hensyn til valg av
teknologiske og organisatoriske løsninger i forhold til
helse-, miljø- og sikkerhetsregelverket.

Det jobbes nå i Olje- og energidepartementet
med en stortingsmelding om olje- og gassvirksomheten, der det vil
være et eget kapittel om arbeidsmiljø- og sikkerhetsforhold
som omtaler nettopp disse problemstillingene. 

På bakgrunn av de erfaringer som Oljedirektoratet
har gjort gjennom tilsyn, og de synspunkter som har fremkommet gjennom
diverse rapporter om risikonivået på sokkelen,
har jeg bedt Oljedirektoratet om å foreta en gjennomgang
av risikoforholdene i olje- og gassvirksomheten. Direktoratet er – etter
det jeg er kjent med – allerede godt i gang med dette arbeidet,
som vil pågå gjennom hele dette året.

 Jeg kan ikke her og nå ta konkret
stilling til hva som er best av de forslag som ligger på bordet
i forhold til ulike beredskapsløsninger, i forhold til
antall fartøy kontra helikopter osv., men det skal vi selvfølgelig
vurdere. 

Det er ingen tvil om at den rapporten som representanten
Hoddevik her tar opp, er et av flere innspill i den gjennomgangen
som vi nå har bedt Oljedirektoratet om å sette
i gang, og som de allerede er i gang med, og som selvfølgelig
er et av flere innspill i forhold til den saken som Regjeringa jobber
med, som dreier seg om arbeidsmiljø og sikkerhet, for å se
på nettopp sikkerheten i forhold til Nordsjøen
når det gjelder det som her er tatt opp. Når vi
gjør det, er det fordi vi har fått en del signaler
som det er grunn til å ta på alvor. Det gjør
Regjeringa, og det er også derfor vi har bedt Oljedirektoratet
om å sette i gang med den jobben, og så vil vi
selvfølgelig komme tilbake til Stortinget når
tida er inne for det.

 Jeg kan ikke gi noe mer konkret svar her og
nå enn det jeg allerede har gjort. Men det er klart at
vi tar med oss alle innspill som kommer og som har kommet, og ideer
til hva som kan gjøres, i den gjennomgangen som vi allerede
er i gang med, og vi skal komme tilbake til Stortinget med noe når
tida er inne for det.





                

  Representanten Andersen reiser et viktig spørsmål,
som Regjeringa i aller høyeste grad tar på alvor,
og jeg vil med en gang si at jeg deler hennes bekymring i forhold
til situasjonen for unge og vanskeligstilte på boligmarkedet.
Det er jo heller ingen tvil om at dagens tomtepriser og boligpriser
er svært høye i deler av landet vårt,
særlig i de største byene. I St. meld. nr. 14
for 1998-99 – som representanten helt sikkert kjenner til – Om
verksemda til Den Norske Stats Husbank 1996-97 blir det dokumentert
at dette fører til at Husbanken spiller en liten rolle
i byene. Dette ønsker Regjeringa å endre, slik
at Husbanken også kan spille en større rolle i
våre store byer. I retningslinjene for boligtilskudd til
utleieboliger er det forutsatt at kommunene bidrar med finansiering,
f.eks. i form av rimelige tomter. Mange kommuner ønsker
dessverre ikke å gjøre dette. Med bakgrunn i erfaringer
med kjøp og opparbeiding av tomtearealer på 1980-tallet
har de fleste kommuner valgt å opptre mer og mer i tråd
med markedsmessige prinsipper og forlanger vanligvis markedspris
ved salg av eiendommer og tomter. 

Det er jo ingen tvil om at nettopp mangelen
på tomter er en vesentlig årsak til at vi har
så høye boligpriser som vi i dag har, spesielt
i de sentrale strøk. Kommunene kan gjennom god arealplanlegging
tilrettelegge for økt boligbygging, hvis de vil. Departementet
har både gjennom rundskriv og i andre sammenhenger oppfordret
kommunene til å lage lokale arealplaner og lokale handlingsprogram
for å bygge ut flere boliger for disse gruppene. Gjennom
et godt samarbeid med private utbyggere, boligkooperasjonen, Husbanken
og grunneiere, som i høyeste grad også kan være
staten, bør det være mulig å komme fram
til gode løsninger. Regjeringa skal gjøre hva
den kan for å bidra til at så skjer. 

Jeg vil også orientere om at Miljøverndepartementet, Landbruksdepartementet
og Kommunal- og regionaldepartementet samarbeider om et prosjekt
for bedre arealutnyttelse i byer og tettsteder. Dette er et arbeid
som vil bli sluttført i løpet av dette året,
og vi venter da flere anbefalinger som vil gjelde tilgangen på tomter
for boligformål. I denne sammenhengen vil departementet
også vurdere det spørsmålet som representanten
Andersen tar opp, spesielt i forhold til boligsituasjonen for unge
og vanskeligstilte, som er en kjempeutfordring. Så svaret
er: Ja, Regjeringa vil ta en gjennomgang av den boligmassen som
staten sitter på, og også det tomteareal som vi
har, for å se på om en del av det kan gjøres
om til boliger for unge og vanskeligstilte.

  Svaret er ja. Vi vil vurdere alle sider ved
dette i vår bestrebelse på å skaffe langt flere
rimelige, nøkterne utleieboliger for ungdom og     for
dem blant oss som har det aller vanskeligst. Og da er det klart
at staten også må se på hvor mye man
skal ta betalt. 

Representanten Andersen er også kjent
med at da spørsmålet om rikshospitaltomta var
oppe, mente både Arbeiderpartiet og SV at en del av den
burde kunne være forbeholdt nettopp boliger for unge og
vanskeligstilte. Men dessverre, den regjeringa vi hadde den gang,
hadde et annet syn på det, så vi fikk ikke til
det. Så det er klart at dette tar vi på alvor.
Vi skal fra statens side også gå gjennom det når
vi har mulighet til det, for å se på hva vi kan
gjøre for å bidra til å nå det
målet som jeg oppfatter at Arbeiderpartiet og SV er enige
om, nemlig at vi skal greie å framskaffe langt flere boliger
til dette formål. Og da skal ikke noe være fredet
i utgangspunktet. Vi skal gå gjennom og se på alle
de mulighetene vi har, og det skal vi også følge
konkret opp.

  Det jeg kan love, er at den gjennomgangen
som representanten Andersen har spurt meg om, skal skje raskt. Vi
skal gå gjennom både tomte- og eiendomsmasse for å se
om vi kan omgjøre deler av det til rimelige boliger for
unge og vanskeligstilte. Akkurat hvor fort vi greier det, tør
jeg ikke stå her og svare på, men jeg lover at
det skal skje veldig raskt. 

Hva som eventuelt skal skje i mellomtiden,
kan jeg ikke svare på her og nå, også fordi
det er flere enn meg i denne regjeringen som mener noe om det, ikke
minst den ministeren som har hovedansvaret for akkurat tomter og statlig
eiendomsmasse, og det er andre enn meg. Jeg hører hva som
er sagt, og det skal jeg også bringe tilbake. Men jeg lover
at den gjennomgangen skal vi prøve å få gjort
så fort som overhodet mulig.





                

  I forbindelse med behandlingen av St.meld.
nr. 49 for 1997-98 – som representanten Andersen kjenner
godt – Om boligetablering for unge og vanskeligstilte,
jf. også innstillingen som kom fra flertallet i kommunalkomiteen,
var det bred enighet om at det var for få boligløsninger
for dem som har problemer på boligmarkedet. 

Jeg er helt enig i at vi må jobbe
for å øke tilbudet av slike boliger, og det ønsker
Regjeringen å bidra til gjennom en konkret opptrappingsplan
der både staten, kommunene, boligbyggelagene og andre som
har interesse av å bidra her, må spille på lag
for i fellesskap å få til noe. Én forutsetning
er utarbeidelse av lokale handlingsplaner for at vi skal få det
til. Det er helt avgjørende at kommunene fører
et aktivt og godt boligpolitisk arbeid, med hensyn til både å dokumentere
behovene i de enkelte kommuner og også å komme
med forslag til hva som kan gjøres. På den bakgrunn
er det at staten bør stille opp med lån og tilskudd
for å øke tilbudene der behovene er aller størst.
Jeg mener at dette er en riktig vei å gå for at vi
på sikt kan få et boligtilbud som er tilpasset
de utfordringene vi faktisk står overfor. Her tror jeg
også det er viktig at vi greier å få fram
de gode eksemplene i de kommuner der en har lyktes, som også andre
kommuner kan ta lærdom av.

Når Husbanken gir tilskudd til utleieboliger,
er det en forutsetning at tilskuddet blir i prosjektet. Tilskuddet
avskrives med 10 pst. over en tiårsperiode. Disponeres
boligen i strid med de gjeldende forskrifter og retningslinjer,
kreves tilskuddet tilbakebetalt. Det er likevel slik at en ikke
må legge unødige hindringer i veien for en effektiv
og god utnyttelse av boligmassen, også med hensyn til lokalisering.
Dette forutsetter at kommunen må ha anledning til å kjøpe
og selge boliger. Men etter min vurdering er det viktig at en får
en god spredning av den kommunale boligmassen rettet mot ulike vanskeligstilte grupper,
og derigjennom unngå segregasjon. 

For at kommunene skal stimuleres til økt
innsats, må dette også følges opp med
statlige midler i form av lån og tilskudd, og kommunene
må sjøl legge til rette for en god forvaltning
av boligmassen, både gjennom administrering, leiefastsetting
og kjøp og salg. Langs denne veien tror jeg at vi i sum
etter hvert greier å få til et bedre tilbud for
disse gruppene. Men for å få det til, må vi
ha en nasjonal dugnad der også staten, kommunene og boligbyggelagene
spiller på lag for å få til noe som forplikter,
og som haster ganske mye.

  Ja, det kan godt hende at vi trenger nye mekanismer.
Jeg vil signalisere, som jeg også prøvde å gjøre
i det forrige svaret mitt, at vi har en åpen holdning til
hva som skal til for at vi skal nå det felles mål
vi har, nemlig å greie å få bygd flere
og tatt i bruk de eksisterende lokaler vi har i større
grad, nettopp for unge og vanskeligstilte. Så jeg vil ikke
utelukke at vi trenger nye virkemidler og nye mekanismer på noen
områder, slik representanten Andersen sa, uten at jeg her
og nå kan gå konkret god for enkeltting. Men dette
skal vi gå gjennom, og vi skal sørge for at det
skjer fort. Jeg har notert meg de synspunkter som representanten
har nettopp på dette punktet.

  Regjeringa legger opp til å ha en
dialog med kommunene. Jeg tror det er den eneste veien å gå for å greie å nå det
felles mål som vi har. 

Jeg er selvfølgelig kjent med at spesielt
situasjonen i Oslo er ganske utfordrende, for å bruke det
uttrykket, og det vil være naturlig i den prosessen vi
nå for så vidt har startet for å prøve å tilrettelegge
for flere boliger, å ha et møte bl.a. med Oslo
kommune, som er den største byen, og der det også er
størst utfordringer. Vi vil ha en dialog med alle kommuner
i utgangspunktet, men det er ingen tvil om at det er i dette område
utfordringene er størst. Det vil selvfølgelig
være naturlig også etter den arbeidsplanen vi
har lagt opp, at vi etter hvert tar et møte med Oslo kommune
om hva vi i fellesskap kan gjøre for å bidra til å få gjort
noe med den til dels prekære situasjonen som er i deler
av Oslo.

  Det spørsmålet representanten
Lund tar opp, er et svært viktig spørsmål,
for det er viktig at det er ordnede arbeidsforhold.

Jeg ønsker å presisere innledningsvis
at det er arbeidsgivers ansvar å sørge for at
arbeidsmiljøloven overholdes, herunder kravet til skriftlig
arbeidsavtale. Så er det, som representanten godt kjenner
til, slik at det er Arbeidstilsynet som fører tilsyn med
at arbeidsmiljølovens regler overholdes, og kan gi pålegg
og treffe andre enkeltvedtak der det er nødvendig.

Det er de offentligrettslige delene av arbeidsmiljøloven
som Arbeidstilsynet håndhever. De privatrettslige reglene
i loven må håndheves av partene selv, eventuelt
med hjelp fra domstolene. Arbeidstilsynets kompetanse og plikter
begrenser seg her til veiledning og informasjon.

Lovens regler om skriftlige arbeidskontrakter
er både av privatrettslig og offentligrettslig karakter.
Arbeidstilsynet har derfor tidligere begrenset seg til å gi
informasjon om hva plikten til å inngå skriftlig
arbeidsavtale innebærer. Dette var bakgrunnen for at Stortinget
i desember i fjor vedtok en ny § 55 G
i arbeidsmiljøloven, som gir Arbeidstilsynet påleggskompetanse
også i forhold til skriftlige arbeidskontrakter.

Tidligere undersøkelser har vist at
plikten til å inngå skriftlige arbeidsavtaler
har hatt en for dårlig etterlevelse, slik representanten
Lund påpeker. Representanten refererer i sitt spørsmål
til resultater fra en undersøkelse Arbeidsmiljøutvalget
i Nordisk Ministerråd gjennomførte i 1997-98.
Undersøkelsen viser bl.a. at 29 pst. av norsk skoleungdom
mellom 13 og 17 år ikke kjenner sine rettigheter som arbeidstakere,
og at 60 pst. jobber uten skriftlig arbeidsavtale.

Etter den nye bestemmelsen i arbeidsmiljøloven § 55 G,
som trådte i kraft 1. januar i år, kan Arbeidstilsynet
gi arbeidsgiver pålegg om å utforme utkast til
skriftlig arbeidsavtale i samsvar med det som er lovens krav.

Når Arbeidstilsynet nå har
fått kompetanse til å gi pålegg i disse
sakene, håper jeg at det vil bidra til at langt flere arbeidstakere
får det vernet en skriftlig arbeidsavtale faktisk er ment å gi.

  Som jeg sa i mitt forrige svar, er jeg helt
enig med representanten Lund i at det er viktig at det er ordnede
forhold, og at også bestemmelsene om skriftlig arbeidsavtale
blir etterlevd, spesielt for den ungdomsgruppen som vi her snakker
om. Det er klart at her har også partene i arbeidslivet
både interesse av, tror jeg, og et ansvar for å informere.
Blant annet er Landsorganisasjonen av dem som er veldig aktive på dette
området. Det syns jeg er prisverdig.

Når det gjelder spørsmålet
om det bør legges opp til en bredere kampanje fra statlig
hold, har jeg ikke noe klart tilbakesvar på det nå,
men det er noe som jeg vil ta med meg og eventuelt komme tilbake
med et svar på senere.





                

  Besøket i Hammerfest gjorde et sterkt
inntrykk på meg, og det er ingen tvil om at det der er
en veldig akutt og jeg vil si ganske ekstrem situasjon. Jeg hadde
bl.a. samtaler med ordføreren, sjølsagt, i Hammerfest
og med lokalbefolkningen, både med dem som var evakuert – på det
tidspunktet var det nesten 160 mennesker – og med dem som
ikke var det, men bodde i hus som lå ganske utsatt til.
Jeg hadde også samtaler både med politi og dem
som stod for beredskapen, og med ordførerne i henholdsvis
Lyngen og Tromsø om situasjonen der. Når jeg drog
opp der, var det for å sette meg bedre inn i forholdene
i de skredutsatte områdene, spesielt i Hammerfest, samt å samle
kunnskap og inntrykk for å få et bedre grunnlag
for de beslutninger vi skal ta. Jeg hadde med meg ekspertise både
fra Kommunal- og regionaldepartementet, Statens bygningstekniske etat
og Statens Naturskadefond.

Jeg vil si at jeg har stor forståelse
for den spesielle situasjon som Hammerfest og deler av Finnmark
og Troms nå er i. Det gjorde et sterkt inntrykk å snakke
med dem som var mest berørt av dette, og ved sjølsyn
også å se hus som hadde blitt knust til pinneved
av enorme snømasser. Jeg vil derfor i samarbeid med andre
berørte statsråder innen kort tid vurdere både
kortsiktige og langsiktige tiltak for hva staten også kan
bidra med. Jeg har ikke i dag noe beløp å komme
med, men jeg lover en rask tilbakemelding, fordi det er åpenbare
behov for ekstraordinære tiltak. Vi akter ikke å sitte
stille og se på denne situasjonen og vil komme tilbake
med noe så fort det er praktisk mulig.

  Jeg tror representanten Andersen og jeg fort
kan enes om at situasjonen i deler av Finnmark og Troms denne vinteren
har vært og til dels er ekstrem. Det tar Regjeringa på alvor.
Når det gjelder spørsmålet om de mer
konkrete tiltak som vurderes, kan jeg ikke kommentere det mer nå i
dag, men jeg holder fast ved det jeg sa: Regjeringa vil ha en rask
gjennomgang av dette og så komme tilbake med noen forslag
i løpet av ganske kort tid. Men jeg ber om forståelse
for at vi ikke kan gå inn på eventuelle enkelttiltak
nå, fordi vi rett og slett ikke er ferdige med den runden.

  La meg først rette opp en feil jeg
gjorde i stad, da jeg sa representanten Andersen i stedet for representanten
Østberg, som jeg meget vel kjenner. 

Jeg er klar over at det er veldig mange innspill
og synspunkter på hva som er årsak til hva, og
hva som kommer til å skje i framtida osv. Nå vet
ikke jeg om representanten Østberg her siktet til en meget aktuell
sak, nemlig gasskraftverksaken – den har jeg også hørt
har vært brukt i denne sammenheng. Vi vil selvfølgelig
vurdere alle sider ved de mange innspill som kommer fra både
forskere og eksperter på ulike områder, som vi
må ha med oss i de vurderinger vi gjør. Men jeg
tror det er viktig her å skille mellom noen akuttiltak
og det som er av mer langsiktig art, og der tror jeg vi må ha
litt forskjellige forslag til tiltak. Men det vil jeg altså informere om
så snart jeg har mulighet til det.





                

 Arbeidet med fornyelse av offentlig sektor
har bl.a. som mål å skape et bedre samsvar mellom
innbyggernes behov og ønsker og det offentliges produksjon
av velferdstjenester, som gjør at folk er fornøyd
med det offentlige. Det handler i bunn og grunn om å være
enda flinkere til å sette brukerne eller innbyggerne i
sentrum. 

For Regjeringa er utgangspunktet at vi må ha
en sterk offentlig sektor for å sikre rettferdig fordeling
og for å kunne ha mest mulig likeverdige tjenestetilbud.
Men det betyr selvfølgelig ikke at kommunene skal utføre
absolutt alle oppgaver sjøl, noe de heller ikke gjør
i dag. Kommunene er forskjellige både i areal, befolkningsstruktur
og infrastruktur og må derfor i stor grad sjøl
få bestemme hvordan tjenesteproduksjonen skal organiseres.
For Regjeringa er det likevel viktig å understreke at kommunene
ikke bør overlate styring av og kontroll over velferdstjenestene
til andre. Omfang og utforming av det offentlige tjenestetilbudet
er og skal være de folkevalgtes ansvar. 

Konkurranseeksponering, som representanten
Andersen er opptatt av, er ikke Regjeringas fremste våpen – for å si
det mildt – i kampen for å modernisere offentlig
sektor, og i særdeleshet ikke når vi snakker om
grunnleggende velferdstjenester, f.eks. innenfor områder
som eldre og helse. Kommunene må til enhver tid omstille
seg og utvikle seg for å kunne levere det ønskede
tjenestetilbudet til brukerne, og med den kvalitet som forventes.
Regjeringas prinsipielle holdning i forhold til konkurranseutsetting
er at det viktigste verktøyet for å utføre
en best mulig og kostnadseffektiv tjenesteproduksjon ikke er konkurranseutsetting
og privatisering, men heller i større grad satsing på egne
ansatte gjennom motivasjon, skolering, tillit og gode rammebetingelser.
Vi tror også at en helt nødvendig modernisering
av offentlig sektor vil være et bidrag til å hindre
omfattende privatisering.

  Regjeringa mener ikke at alt skal være
som det er, heller ikke i kommunesektoren eller i den offentlige
sektor generelt. Det er nettopp derfor en av hovedpilarene i den
regjeringserklæringa som statsministeren orienterte om
fra denne talerstolen, var at vi er helt nødt til å modernisere
eller fornye den offentlige sektoren. 

Det er riktig at en del kommuner har jobbet
med dette lenge, med litt varierende resultater. Men mange har oppnådd
noe. Det er likevel helt klart at det her fortsatt er en vei å gå.
Og det som er viktig, er at vi i alt vi foretar oss, er flinkere
til å sette brukerne våre i sentrum i forhold
til de ønsker og krav som er der, og det er klart at hvis
vi ikke makter det, vil det bety omfattende privatisering også på sentrale
områder. 

Regjeringa er også opptatt av at vi
må få mindre byråkrati og mindre kontroll,
og at vi i stedet må bruke mer folk og mer ressurser i
direkte tjenestetilbud til folk. Der er vi allerede i gang med en
gjennomgang, og det vil vi selvfølgelig følge
opp på alle områder.

  Det er ingen tvil om at Arbeiderpartiet og
Fremskrittspartiet skiller lag når det gjelder tro på at
markedet skal løse det meste, og i særdeleshet
gjelder det det vi i Arbeiderpartiet mener er de grunnleggende velferdstjenester.
Det dreier seg f.eks. om skole, helse og eldre, for å ta
noen eksempler. Vi er opptatt av at alle, uansett hvor man bor,
hvor rik man er, hvor gammel man er, osv., skal ha lik tilgang til
grunnleggende velferdstjenester. Da tror ikke vi at det er rendyrket markedstenkning
som gir svar på de utfordringene. Når vi setter
modernisering av offentlig sektor på dagsordenen, er det
i erkjennelse av at det er en del som må endres i offentlig
sektor for at våre innbyggere skal bli mer fornøyd.
La meg bruke bare ett lite eksempel, for tida er knapp. Når
en lang rekke mennesker opplever – og med rette reagerer
på – at de må gå fra det ene
offentlige kontoret til det andre, f.eks. arbeids-, sosial- og trygdekontor, og
fortelle livshistoria si på nytt og på nytt, er
det et veldig godt eksempel på at sånn kan vi
ikke ha det. De dette gjelder, må som hovedregel kunne
gå til én person og én dør.
Det er den type ting vi ønsker å gjøre
noe med.





                

  Opplag av en båt i egen hage kan
være et tiltak som omfattes av plan- og bygningsloven § 85
slik som den lyder i dag. Her heter det at en del midlertidige innretninger
ikke kan plasseres i lengre tid enn tre måneder uten at
kommunen har gitt samtykke til det på forhånd.
Jeg forutsetter at det ikke gjelder ganske små båter
som vanskelig kan være til vesentlig ulempe for omgivelsene.

I lovens § 109 er det hjemmel
for kommunestyret til å vedta kommunalt gebyrregulativ.
Det kan vedtas gebyr for arbeid som kommunen har plikt til å utføre
etter loven.

Når kommunen får en henvendelse
eller en søknad om å legge en båt i opplag
for mer enn tre måneder, vil behandlinga av en slik sak
være et arbeid som kommunen kan kreve gebyr for, men dette
er det altså opp til kommunene selv å vurdere.

Disse reglene gjelder uavhengig av om det er
kommet noen klage til kommunen på plasseringa.

Jeg kan imidlertid opplyse representanten Andersen om
at jeg vil se nærmere på en del av reglene om
søknads- og meldepliktige tiltak etter plan- og bygningsloven,
bl.a. den regelen som her gjelder.

  Jeg er redd for at representanten Andersen
kanskje har misforstått det jeg sa. I mitt svar refererte
jeg til det som er dagens regelverk – det som gjelder i
dag. Men jeg prøvde også å si at det
er ganske lett å være enig i at den gjeldende
regelen om å kreve melding til eller forhåndssamtykke
fra kommunen for opplag av småbåt på egen
tomt kan virke urimelig. Regelen er også etter min mening
ganske uryddig og ganske vanskelig å forstå. Det
er på bakgrunn av det jeg signaliserer at dette vil jeg
gå gjennom, for det virker ikke veldig fornuftig slik det
er pr. i dag.





                

