  En vesentlig årsak til at Regjeringa
fremmet en proposisjon om en tilleggsbevilgning til de regionale
helseforetakene, var at Helse Midt-Norge og Helse Nord RHF meldte
til meg at de ikke ville kunne greie å nå Stortingets
resultatkrav for 2007 uten at det ville få uakseptable
konsekvenser for pasienttilbudet.

Som kjent var for Helse Midt-Norge hovedårsaken
det store driftunderskuddet ved St. Olavs Hospital. Det var bl.a. årsaka
til at Regjeringa foreslo tilleggsbevilgninga, som Stortinget senere
vedtok, også for denne regionen, for å unngå store
kutt i pasienttilbudet. Det er det regionale
helseforetaket som har ansvar for å fordele tilleggsbevilgninga
videre til helseforetakene. Jeg har tillit til at styret i Helse
Midt-Norge RHF sørger for at midlene blir fordelt i tråd
med de styringssignaler som er gitt.

Helse Midt-Norge har opplyst at helseforetakene
vurderer ulike tiltak for å komme i budsjettbalanse for
inneværende år. Det foreligger etter
det jeg er kjent med, ingen planer om å legge ned tilbudet
ved Nevrohjemmet. Når det gjelder tilbudet på Larsnes,
viser jeg til at styret i Helse Sunnmøre HF 16. mai vedtok
at avdelinga på Larsnes skal opprettholdes.

