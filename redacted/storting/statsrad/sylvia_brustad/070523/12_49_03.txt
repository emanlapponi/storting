  Som representanten Hareide
viser til, har det vært uro og bekymringer knyttet til
fødetilbudet flere steder i landet. Det ser jeg alvorlig
på. Selv om Statens helsetilsyn i sitt landsomfattende
tilsyn i 2004 framholdt at Norge er et av verdens tryggeste
land å føde barn i, er det ingen tvil
om at det er forbedringsmuligheter, og jeg vil si i hele
kjeden. Jeg møter kvinner som ikke har fått
god nok oppfølging av sin fastlege, vi vet at ikke alle
kommuner har jordmortjeneste, hvilket de bør ha, etter
min mening, slik at valgmuligheten blir reell for kvinner,
om de vil gå til jordmor eller fastlege. Så vi
vet at folk ikke får god nok oppfølging
i den fasen, og vi vet også at det dessverre,
ikke ofte, men fra tid til annen, skjer uønskede hendelser
under fødsler ved våre sjukehus som
kan gi dramatiske konsekvenser for dem det gjelder, på ulikt
vis. Det er det stor grunn til å ta på alvor.
Jeg ser også at samhandlinga mellom
dem som har ansvar i de ulike ledd, ikke alltid fungerer
tilfredsstillende, og det fører selvfølgelig til
en utrygghet for kvinner og for deres familier som en
er nødt til å ta på alvor.

Jeg mener det er en selvfølge
at det skal være gode og trygge fødetilbud
for alle i hele landet vårt. Derfor
har jeg satt i gang et arbeid med å få på plass
en mer helhetlig svangerskaps-, fødsels- og barselomsorg.
Arbeidet er forankret i de overordnede rammebetingelsene
om nærhet til fødetilbud og et differensiert tilbud.
Det er også i tråd med Stortingets behandling,
slik representanten Hareide kjenner til.

Fødetilbudet er også omtalt
i Nasjonal helseplan, der Regjeringa peker på at
fødetilbud for lavrisikofødsler bør være
tilgjengelig ved de fleste lokalsjukehus, og som en del av lokalsjukehusfunksjonen
ved de store sjukehusene. Der avstandene er store, bør
det i tillegg være fødestuer utenfor
sjukehusene.

I Nasjonal helseplan understrekes
det at kontinuitet og trygghet for kvinnene skal være
kjennetegn på svangerskaps- og fødselsomsorg av
god kvalitet. Du skal slippe å forholde deg til veldig
mange mennesker i den perioden. Det skal legges vekt på at
det skal være en sammenhengende svangerskaps-,
fødsels- og barseltjeneste, og det må utvikles
i nært samarbeid med kommunehelsetjenesten.

Jeg mener også at
når vi nå lager en ny plan for dette, må det
legges opp i tråd med moderne forskning og fagutvikling,
med tanke på at tidene forandrer seg hele
tida. Derfor har jeg lagt opp til en bred prosess, en bred dialog og
samarbeid med relevante aktører som
Kommunenes Sentralforbund, de regionale
helseforetakene, brukerne sjøl – mange aktive
kvinner på dette området, også noen menn – fagorganisasjoner, våre
faglige rådgivere i Sosial- og helsedirektoratet og Nasjonalt
råd for fødselsomsorg, og ikke minst
med lokalsamfunn og politikere i de lokalsamfunn hvor det kan hende
det blir noen endringer, uten at jeg her og nå skal
forskuttere det. Jeg mener det er viktig at det er en
veldig bred prosess rundt dette. Jeg vil presentere arbeidet med
planen, hvor langt vi er kommet, i forbindelse med statsbudsjettet
til høsten, og jeg har som ambisjon å bli ferdig
med hele den planen i løpet av dette året.

Jeg legger også merke til
at det har vært mye motstand mot og oppmerksomhet rundt
sommerstenging av fødeinstitusjoner, ikke minst
i Helse Nord. Jeg har understreket at det er de regionale
helseforetakene som har ansvaret for tjenestetilbudet til sine
innbyggere, og det er klart at hvis de går til det skritt å stenge
fødeavdelinger, har de et ansvar for å sørge
for at de kvinnene det gjelder, har et annet, faglig godt nok tilbud
i den perioden avdelingene kommer til å være
stengt. Jeg er også særdeles opptatt
av at når det skjer, må de gravide og deres
familier få god informasjon i god tid om hvilke muligheter
de da har. Jeg har forsikret meg om at det skal være
ivaretatt i Helse Nord når det gjelder fødetilbudene
i sommer.

Når det så gjelder spørsmålet
om en nedre grense for antall fødsler, er jeg veldig klar
over hva Stortinget har vedtatt. Jeg følger denne utviklinga
nøye, for i deler av landet er det nå slik at
antallet fødsler er gått så dramatisk ned
at en nærmer seg en grense for om en kan si at en greier å opprettholde
kvaliteten. La meg bare gi et eksempel på det:
I Norge har vi en mye høyere andel rifter på kvinner
under fødsel, som kan gi varige problemer
for mange kvinner. Det tallet ligger mye høyere enn i Finland
og Sverige f.eks., som det er naturlig å sammenlikne
seg med. Noe av årsaken til dette kan være
at det blir for lite trening mellom leger og mellom
jordmødre, at det er veldig mange som er innleid fra andre
steder, som er her noen uker, drar igjen, og så kommer
andre tilbake. Det er ikke akseptabelt. Det
må vi gjøre noe med, for det er ingen grunn til
at kvinner i Norge skal ha en høyere andel rifter enn
andre steder. Derfor er det også noe
vi er nødt til å gå gjennom.

Men igjen: Vi skal ha en brei prosess i forkant
av denne planen. Alle som har interesser
i dette, skal i høyeste grad bli involvert, og jeg ser
fram til å diskutere dette fordi jeg mener det
er viktig. Jeg mener det ikke alltid har vært
fokusert nok på det, ei heller i den offentlige debatten.
Jeg ser fram til innspill og brei debatt, også fra
representanten Hareide og andre representanter
her i huset, i denne viktige saken.

