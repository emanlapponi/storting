 La meg først få si at jeg
tar dette på største alvor. Jeg er opptatt av
at de barn og de foreldre vi her snakker om,
skal ha gode og trygge tilbud.

I Soria Moria-erklæringa går
det klart fram at Regjeringa vil arbeide for at unge med
funksjonshemning og kronisk sjukdom får et godt og tverrfaglig
habiliteringstilbud. Så registrerer vi at situasjonen
er ikke sånn i hele landet.

I bestillerdokumentet for 2006 til de regionale
helseforetakene er det presisert at de skal prioritere tjenestetilbudet
innen habilitering og rehabilitering, slik at tilbudet til
pasientene styrkes og bygges ut. Det er videre sagt at habilitering
av barn skal vies særlig oppmerksomhet. I oppdragsdokumentet
for inneværende år er det et mål at alle
brukere som har behov for rehabiliterings- eller habiliteringstiltak
på spesialisert nivå, skal få relevante
tiltak i tilstrekkelig omfang.

Det pågår nå om
lag 30 prosjekter innen barnehabilitering. De fleste av
dem skal i prinsippet avsluttes i 2007. Disse utviklingsprosjektene
har bidratt til å øke kunnskapen og styrke tjenestene
innenfor spesialisthelsetjenesten. De regionale
helseforetakene skal benytte de erfaringer og den kunnskap som er
høstet gjennom disse prosjektene, til å utvikle
likeverdige tjenester, og som faktisk virker for dem det gjelder.

I tildelingsbrevet til Sosial- og helsedirektoratet
har direktoratet fått i oppdrag å videreføre
arbeidet med faglig veiledningsmateriell for habilitering og rehabilitering
for å motvirke den ulikheten vi faktisk ser. Bl.a. skal
de bruke erfaringer fra disse prosjektene i dette arbeidet.

Tjenestene som tilbys i kommunene, er de viktigste
for at familier med funksjonshemmede barn skal fungere best mulig
i hverdagen. I kommunene skjer habilitering både i barnehager,
i skoler, i skolefritidsordninger og i helse- og sosialtjenesten.
Jeg har tidligere informert Stortinget om viktige tiltak i kommunenes
helse- og sosialtjeneste, både i svar på enkeltspørsmål
og ved behandlinga av St.meld. nr. 25 for 2005-2006, Mestring, muligheter
og mening. Framtidas omsorgsutfordringer.

Gjennom styrket kommuneøkonomi
og målrettet styrking av omsorgstjenesten har Regjeringa
lagt til rette for at alle brukere, uavhengig av alder
og diagnose, skal kunne leve et aktivt og ikke
minst verdig liv. Det gjelder ikke minst barn med nedsatt
funksjonsevne.

For at kommunene skal bli bedre til å følge
opp habilitering av barn, er det viktig at de følger opp
rehabiliteringsforskriften og etablerer koordinerende enheter i kommunene.
Fylkesmennene har derfor fått i oppdrag å kartlegge
om kommunene har opprettet koordinerende enheter, og de skal utarbeide
en oversikt over disse enhetene. Sosial- og helsedirektoratet har
fått i oppdrag å følge dette arbeidet.
Saksbehandlere og beslutningstakere i kommunene må ha god
kompetanse om familier som har barn med nedsatt funksjonsevne. Alle
kommuner får derfor tilbud om å delta i det særskilte
opplæringsprogrammet som er kalt TaKT, Tilrettelegging
av det kommunale tjenestetilbudet til barn med nedsatt funksjonsevne
og deres familier. TaKT-programmet blir evaluert i løpet
av dette året.

Jeg har tidligere i år også tatt
initiativ til et prosjekt som skal prøve
ut hvordan kommuner og spesialisthelsetjenesten kan samarbeide om
tilpassede og koordinerte tjenester til familier som har barn med
nedsatt funksjonsevne.

For å styrke habiliterings- og rehabiliteringsfeltet
vil Regjeringa legge fram en strategi, slik det er varslet. Dette skal også omfatte
habilitering av barn.

Barn og unge er særlig viktige
for Regjeringa. Jeg vil spesielt vise til ventetidsgarantien
for barn og unge og tiltak for barn av psykisk sjuke og
rusmiddelmisbrukere som jeg nylig har lagt fram. Også funksjonshemmede barn
og barn med kroniske sjukdommer trenger en særlig innsats
for å få den hjelp de har krav på. I
den nasjonale strategien for rehabilitering og habilitering vil
derfor barnehabilitering få en særskilt viktig
plass.

