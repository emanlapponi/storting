  Det representanten Hareide
her tar opp, er et veldig viktig spørsmål. Det
er klart at dette er viktig for kvinner under svangerskapet, sjøl
om selvfølgelig også fødselen
må gå bra for at alt dette skal gå fint.

Nettopp det med jordmødre
er et viktig tema. Jeg mener at alle kommunene
bør ha en jordmor. Jeg mener også at
mange av de kommunene som har dem i altfor små stillingsbrøker,
for å bruke det uttrykket, bør høyne sine
stillingsbrøker. Når kommuneøkonomien
nå er blitt så pass mye forsterket i løpet
av kort tid, har jeg tiltro til at det må gi uttelling også i
forhold til jordmortjenesten. Jeg er helt enig med representanten
Hareide i at når fødeavdelinger blir
sommerstengt, som det har vært gjort i mange år – og man
kan jo gjøre seg noen tanker om det, og det mener
jeg vi også skal ha fokus på – er
det viktig, som representanten sier, at når en stenger,
må det være en god følgetjeneste,
som følger med hvis en må kjøre ambulanse
i lengre tid enn en ellers måtte ha gjort. Jeg
kommer til å følge opp dette overfor de regionale
helseforetakene, og det kommer til å bli en veldig viktig
sak også i forbindelse med arbeidet med denne
planen.

