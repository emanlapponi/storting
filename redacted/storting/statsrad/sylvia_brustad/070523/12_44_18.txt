  Jeg vil bare vise til
mitt opprinnelige svar, der jeg sa at jeg er blitt kjent med at
de steder som representanten her viser til, altså Nevrohjemmet
og Larsnes, ikke blir nedlagt. Bakgrunnen for at tilleggsbevilgninga
ble gitt, var som kjent at det lå an til å bli
helt uakseptable kutt i pasienttilbudet spesielt i Helse
Nord og i Helse Midt-Norge.

Så er det ingen hemmelighet at det
har vært og til dels fortsatt er store utfordringer
ved St. Olavs Hospital. Jeg forstår at andre
deler innenfor regionen har sine oppfatninger
om det. Jeg har som helseminister vært nødt til å gå veldig nøye
inn i det etter at jeg fikk ansvaret for dette, fordi
det har vært helt avgjørende at det er blitt kontroll med økonomien
ved St. Olavs Hospital – hvis ikke ville det ha gått enda
dårligere med dem som ligger utenfor St. Olavs Hospital.
For første gang, så vidt jeg vet, på mange år
går det nå i riktig retning. Det håper
og tror jeg også vil komme andre deler
av den regionen til gode, men jeg vil altså ikke
legge meg opp i de interne prioriteringene innenfor
hver ulik helseregion, og heller ikke gå inn
i hver detalj, sjøl om jeg har gitt noen overordnede
styringssignaler som bl.a. går ut på at områdene
psykiatri og rus skal ha en sterkere vekst enn
somatikken. Det forventer jeg blir fulgt opp også i hele
Helse Midt-Norge.

