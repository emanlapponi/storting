  For det første: Da jeg sa at det
gikk i noe riktigere retning, omtalte jeg St. Olavs Hospital og
den situasjonen som dessverre har
vært der i flere år, og som dessverre ikke
er grepet fatt i av mine forgjengere. Det går
heldigvis nå, så vidt jeg vet, i noe riktigere
retning – det er særdeles viktig.

Så er det ingen tvil om at vi fortsatt
har utfordringer. Men når representanten Nesvik her prøver å gi
den framstilling at alt går i gal retning, er det fullstendig
feil. Når det f.eks. gjelder psykiatrien, er det faktisk
denne regjering som for første gang har lagt fram en egen
ventetidsgaranti for barn og unge, slik at de skal slippe å vente
så lenge som noen av dem gjør i dag.
Jeg håper at Stortinget – også Fremskrittspartiet – vil
slutte seg til det. Det er viktig.

Når det gjelder sommerstengte fødeavdelinger,
er det klart at i deler av landet er det utfordringer. Jeg har vært med
i politikken i 20 år, og jeg har hørt om det i
20 år. Jeg har også et særskilt
fokus på det, for det er ikke alltid at det er
den måten en bør spare penger på. Men
det er også slik at det med avstander er relativt – det
vet jeg også, som kommer fra en del av landet hvor det
er 16 mil til nærmeste sjukehus – så jeg
syns ikke at en skal male dette bildet svartere
enn det det faktisk er. Det er utfordringer, også i Helse
Midt-Norge, men det er ikke slik på noen måte
at dette bildet er helt svart, snarere tvert imot.





                

