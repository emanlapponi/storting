  Jeg er ikke helt sikker på hva
representanten Sjøli her sikter til, men det jeg i hvert
fall kan si helt klart, er at vi har den største
respekt for alle de foreldre som har
barn med ulik grad av funksjonshemning, og som gjør en
storstilt innsats hver eneste dag for sine egne
barn, og på den måten også for samfunnet.
Det står det stor respekt av, og det har jeg som helseminister også veldig
stor respekt for. Vi mener selvfølgelig også at
foreldrene så langt som mulig, skal kunne være
med og bestemme og ta sine egne
valg i forhold til hva de mener. De er ofte eksperter
på sine barn, enten de er funksjonshemmede eller
ikke, og hva som er best for barna. Så hvis det har festnet
seg et inntrykk av det motsatte, er det galt. Vi er for å bruke
den ressursen foreldre er, og vi er så langt
som mulig, også for at det skal være valgfrihet.

Så må vi konsentrere
oss om at foreldre slipper, slik mange nå er
nødt til, å løpe rundt og oppsøke
tjenestetilbudet sjøl, og føle at de
er nødt til å slåss mot tjenestetilbudet.
Det er ikke slik vi skal ha det. Det er derfor det er så viktig
det vi nå gjør ved at fylkesmannen har fått
ansvar for å sørge for at kommunene faktisk følger
opp den forskriften som gjelder for barnehabilitering, og at de
som skal ta beslutninger i kommunen, og de som jobber i tjenesten,
får mer kompetanse og kunnskap.

