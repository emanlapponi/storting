 Spredning av resistente sjukdomsframkallende bakterier i helseinstitusjoner er uheldig av flere grunner. For det første er det ingen tvil om at pasienter i helseinstitusjoner har økt risiko for å få alvorlige infeksjoner, og resistens kompliserer sjølsagt den behandlinga de kan få. For det andre er slik behandling av infeksjoner kostbar, både fordi medikamentene som virker, er dyre, og fordi behandlinga kan ta lengre tid. For det tredje kan økt forekomst av resistente bakterier bety at hele antibiotikapolitikken må endres, noe som vil øke kostnadene, og øke resistensutviklinga ytterligere i befolkninga. Det er en alvorlig utfordring. 




Folkehelseinstituttet gav i 2004 ut en faglig veileder for håndtering av det som forkortet kalles MRSA. Den var først og fremst rettet mot håndtering av MRSA på sjukehus. I åra etter dette har forekomsten av MRSA økt også utenfor sjukehus, slik spørreren her påpeker. Forekomsten på sjukehjem økte spesielt i 2005 og 2006. 




På grunn av dette har Folkehelseinstituttet startet revidering av MRSA-veilederen. Et av de viktigste formålene med revisjonen er å gi anbefalinger for hvordan dette skal håndteres i helsetjenesten utenfor sjukehus.




Folkehelseinstituttet har i arbeidet med revisjonen lagt vekt på å innhente kunnskap og erfaringer som både spesialisthelsetjenesten og kommunehelsetjenesten har med håndtering av MRSA. Dette har vært gjort både ved å offentliggjøre utkast og la helsepersonell sende inn tilbakemeldinger på dette og ved å arrangere egne dager hvor dette er tema. MRSA-dagen ble holdt 1. april i år, og et av temaene som ble grundig diskutert, var nettopp utbredelsen av dette på sjukehjem. 




I utkastet til ny veileder foreslår Folkehelseinstituttet følgende: 










isolering bør kun unntaksvis benyttes overfor sjukehjemsbeboere med MRSA 







langvarig isolering er ikke nødvendig 







i stedet for isolering bør MRSA kontrolleres ved forsterkede smitteverntiltak inne på beboerens rom og nøye etterlevelse av generelle smitteverntiltak utenfor beboerens rom 







når beboeren er ferdig stelt, kan vedkommende komme ut av sitt rom 




Både i tilbakemeldinger på utkastet til ny veileder og i diskusjonen på denne spesielle dagen, 1. april, var det bred enighet i fagmiljøet om disse anbefalingene. Flere sjukehjem har nå prøvd ut denne modellen for håndtering av MRSA, der beboerne ikke blir isolert. De rapporterer om gode erfaringer i forhold til både bedre livskvalitet, sjølsagt, for beboerne og lav risiko for smittespredning. 




De nye anbefalingene forventes å være ferdige til publisering til sommeren. Det vil være tilstrekkelig med en revidert faglig veileder for å endre dagens praksis, og en forskriftsendring er ikke nødvendig. Så jeg ser optimistisk også på dette. 




