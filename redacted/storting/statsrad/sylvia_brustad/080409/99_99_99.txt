 Det er for det første et stort framskritt
for kvinnehelsa at det er utviklet vaksiner som kan forebygge seksuelt overført
smitte av et virus, HPV, som kan føre til forstadier av og senere
til livmorhalskreft. 

En rekke vitenskapelige artikler og rapporter
dokumenterer vaksinens effekt og kostnadseffektivitet. En vitenskapelig
rapport publisert 22. januar 2008 av EUs smittevernbyrå konkluderer
med at vaksinering mot livmorhalskreft er en effektiv forebyggingsstrategi.
Det europeiske byrå for legemiddelvurdering har nylig slått
fast at det så langt ikke er funnet holdepunkter for noen årsakssammenheng
mellom bruk av vaksinen og meldte alvorlige bivirkninger. 

Med en
beskyttelseseffekt på mer enn 95 pst. mot forstadier til kreft og
en vaksinasjonsdekning på om lag 90 pst. vil en på lang sikt
kunne oppnå - antar en - en halvering i antall årlige tilfeller.
Årlig rammes om lag 300 norske kvinner av dette, og mellom 80 og 100
dør av livmorhalskreft hvert eneste år. I tillegg vil vaksinen
bidra til at færre kvinner vil utvikle celleforandringer i livmorhalsen
med påfølgende operative inngrep, med økt risiko for
senaborter og premature fødsler. 

Det har vært en nedgang
i antall tilfeller av livmorhalskreft fra 1970-tallet og fram til i dag,
noe som i stor grad sannsynligvis kan tilskrives screeningprogrammet som
vi har. Screeningprogrammets målgruppe er kvinner i alderen 25-69
år, men 23 pst. deltar ikke i screeningprogrammet. 60 pst. av de årlige
livmorhalskrefttilfellene rammer kvinner som ikke har deltatt i screeningprogrammet.

Det er, som representanten er kjent med, allerede startet vaksinering
av unge jenter mot livmorhalskreft i en rekke land. Det gjelder bl.a. USA,
Belgia, Tyskland, Frankrike, Italia og Australia. England starter til høsten.
I Danmark inngikk regjeringa 1. mars 2008 et bredt forlik som innebærer
at jenter 13-15 år seinest fra 1. oktober i år skal tilbys det
som kalles innhentingsprogram, mens sjølve vaksinasjonsprogrammet
for jenter 12 år starter 1. januar 2009. I Sverige er vaksinen foreløpig
tatt inn som refusjonsberettiget for jenter 13-17 år. Socialstyrelsen
har nylig foreslått å tilby vaksinen til jenter i skoletrinn
5 og 6. Forslaget er nå sendt på høring før det
tas endelig beslutning om å inkludere vaksinen i barnevaksinasjonsprogrammet
i Sverige. 

Anbefalingene fra Nasjonalt folkehelseinstitutt og nå
Nasjonalt råd for kvalitet og prioritering i helsetjenesten vil sammen
med erfaringer fra andre land være med på å danne det
beslutningsgrunnlaget som jeg vil ta med meg i den videre behandlinga av
denne saka. 

Tilsvarende som for innføring av andre nye tiltak
med budsjettkonsekvenser vil en eventuell innføring av vaksine mot
livmorhalskreft måtte gjøres til gjenstand for prioritering
i forbindelse med Regjeringas arbeid med budsjettforslag. Regjeringa har
pr. i dag ikke fattet beslutning i denne saka. 

 Sjukehusene våre skal gi pasientene
tjenester av høy kvalitet. Regjeringa har stor oppmerksomhet på
at sjukehusene utnytter ressursene på best mulig måte, og at
de legger til rette for høy kvalitet i pasientbehandlinga og har
riktig prioritering. Da er det klart at de pasientene som trenger det mest,
skal få behandling først. God logistikk og samhandling internt
i sjukehusene er sjølsagt en viktig forutsetning for kvalitet, og
er nødvendig for at pasientene ikke skal oppleve unødige forsinkelser
og utsettelser. Jeg vet at sjukehusene jobber aktivt for å få
bedre logistikk og intern samhandling, f.eks. ved å utforme felles
behandlingslinjer for ulike pasientgrupper. Så skjer det dessverre
fra tid til annen at det må gjøres prioriteringer som fører
til at enkelte pasienter må vente noe lenger enn ønskelig,
f.eks. før en operasjon. 

Denne konkrete pasienthistorien skjønner
jeg dreier seg om en pasient som var lagt inn for en akutt skade. På
bakgrunn av Helsetilsynets gjennomgang av akuttmottakene for fjoråret
har jeg satt fokus nettopp på akuttfunksjonene i sjukehus og pålagt
helseforetakene å organisere akuttmottakene på en måte
som sikrer forsvarlig pasientbehandling. Arbeidet skal skje i tett dialog
med Helsedirektoratet, som har fått i oppdrag å se på
hvordan sjukehusenes akuttmottak kan organiseres best mulig. Det er ingen
tvil om at vi generelt sett har en utfordring, bl.a. fordi noe av det vi
ser, er at de mest uerfarne legene er de som møter pasientene i akutte
situasjoner. Vi må få til en vridning av det. Det er også
en del andre styringsgrep som må tas her. Det arbeidet som har skjedd
med å rette opp de feil og avvik ved akuttmottakene som Statens helsetilsyn
har påpekt, er bra. Det har skjedd som følge av mine pålegg
til helseforetakene i mars, og jeg ikke bare venter, jeg forlanger, at tilbudet
ved landets akuttmottak blir bedre enn det vi har sett noen eksempler på,
og som Helsetilsynet har påpekt. 

Når det gjelder den
konkrete saken, ber jeg om forståelse for at jeg som statsråd
ikke kan gå inn og vurdere om hver enkelt pasient får forsvarlig
behandling eller ikke. Jeg trur alle kan være enige om at elleve timer
å vente på en operasjon er ganske lenge, men det er legene som
må vurdere om det er forsvarlig eller ikke. Dersom det kan reises
tvil om forsvarligheten, er det en sak som Helsetilsynet, i dette tilfellet
i Buskerud, må vurdere. Jeg har imidlertid gjennom kontakt med Helse
Sør-Øst forsikret meg om at Sykehuset Buskerud arbeider med
å gjøre ventetida på operasjon så kort som mulig
for alle pasienter. 

