  Statsråd Tore Tønne besvarte
i spørretimen onsdag 2. mai et spørsmål
fra representanten Are Næss angående samme sak.
Statsråden viste i sitt svar til at han som helseminister
ikke har ansvar for å bedømme de vurderinger UDI
foretar i de enkelte saker, og heller ikke er tillagt noen rolle
verken når det gjelder medisinsk-faglige sider eller andre
forhold ved saksbehandlinga.

UDI og statssekretæren har sine opplysninger
angående tuberkulose fra UNMIK, FNs administrasjon i Kosovo. Ifølge
de retningslinjer vi har mottatt fra UNMIK i mars 2000 vedrørende
det medisinske behandlingstilbudet i Kosovo, er tuberkulose ikke
på listen over de sykdommer som ikke kan behandles i Kosovo. 

I møte med UNMIKs helsedepartement
under statssekretærens reise til Kosovo ble det
understreket at selv om helsesituasjonen generelt er dårligere
i Kosovo enn andre steder i Europa, foreligger det et behandlingstilbud
for de fleste vanlige sykdommer, også tuberkulose. Det
ble videre opplyst om at retningslinjene fra UNMIK angående
det medisinske behandlingstilbudet i Kosovo fortsatt er gjeldende. 

Når det så gjelder den konkrete
saken representanten Næss viser til angående den
kosovoalbanske tre år gamle jenta som har blitt behandlet
for lungetuberkulose i Norge, har UDI opplyst at barnets situasjon
var sentral ved vurdering av oppholdstillatelse av humanitære
grunner for familien. Treåringens behandlende lege opplyste, ifølge
de opplysninger jeg har fått, til advokaten at det for
tiden ikke var behov for medisinsk behandling, men at det ved et
tilbakefall av sykdommen ville være nødvendig
med medisinsk behandling igjen.

Det faktum at barnet ikke lenger var under
behandling for tuberkulose, var altså situasjonen på tidspunktet
for UDIs behandling av saken. Klagen ligger nå til behandling
i UDI. Nye opplysninger vil bli vurdert på vanlig måte.
Dersom det bekreftes at tilstanden er verre enn tidligere lagt til
grunn, har UDI i dag orientert meg om at søknaden vil bli
innvilget.

Lodve Solholm hadde
her teke over presidentplassen.

  Jeg har i og for seg ikke noe annet å legge
til enn at UDI har forholdt seg til de anbefalinger de har fått
fra FNs administrasjon i Kosovo, UNMIK. Det er opplysninger som
også ble bekreftet da statssekretær Einar Gelius
og flere fra Kommunal- og regionaldepartementet var der på besøk
for veldig kort tid siden, om at det også fantes behandling
for tuberkulose.

Men når det gjelder den konkrete saken,
gjentar jeg at den ligger nå til ny vurdering i UDI. Og,
som sagt, dersom det nå kommer fram nye ting som bekrefter
at situasjonen i forhold til den konkrete saken og denne jenta er verre
enn det som var forutsatt da saken ble behandlet, så har
UDI orientert meg om at søknaden vil bli innvilget, slik
at hun da vil få oppholdstillatelse.

  Det er vanskelig for meg å kommentere
den faksen som representanten Næss her viser til, når
jeg ikke helt vet hva det er. Men det er ingen tvil om, og det har
jeg sagt hele tiden også, at behandlingstilbudet i Kosovo
på veldig mange områder er dårligere
enn f.eks. i Norge. Men når det gjelder tilbakevendingssaker
til Kosovo, som til veldig mange andre steder, forholder vi oss
til FNs høykommissær og de anbefalinger som kommer
derfra. Og fra FN-administrasjonen i Kosovo har UDI fått
beskjed om at det også foreligger behandlingstilbud i forhold
til tuberkulose. Men, som jeg sier, UDI går nå gjennom
saken på nytt, og hvis det viser seg at situasjonen for
denne jenta er verre en forutsatt da saken ble behandlet, så vil
altså saken bli løst. Søknaden vil i
så fall bli innvilget, og jenta vil bli gitt oppholdstillatelse.





                

  At Flyktningerådet og NOAS foretar
en reise til Nord-Irak, er ikke avgjørende for utfallet
av direktoratets prinsippbeslutning om hvordan søknader
om fornyelse fra irakere med midlertidig tillatelse skal behandles,
ei heller av tidspunktet når slik beslutning skal skje.
Jeg regner med at organisasjonene i etterkant av reisen sender sine
rapporter til direktoratet, slik at deres synspunkter kan tas med
ved vurderingen av de enkelte søknader UDI nå har
til behandling.

UDI hadde et fullt forsvarlig grunnlag til å treffe
sin prinsippbeslutning om Irak-sakene på. Bakgrunnen for dette
er som følger:

Under regjeringen Bondevik, som representanten Svarstad
Haugland selvfølgelig er godt kjent med, nærmere
bestemt 29. februar 2000, besluttet Justisdepartementet at irakiske
asylsøkere uten beskyttelsesbehov skulle gis midlertidig
tillatelse uten rett til familiegjenforening. Endring av denne praksisen
medførte ikke endringer for irakere med behov for beskyttelse.
Disse ville fremdeles kunne få asyl eller ordinær
oppholdstillatelse på humanitært grunnlag. I 2000
ble det gitt slike tillatelser til 1 360 irakere.

Samme år ble det gitt midlertidig
oppholdstillatelse til drøyt 2 000 irakere. Disse
tillatelsene er nå i ferd med å løpe
ut. UDI har overfor departementet redegjort for sin beslutning om
at asylsøkere fra Nord-Irak som etter en individuell vurdering
ikke har behov for beskyttelse, skal få avslag på søknad
om videre oppholdstillatelse i Norge. Departementet har tatt UDIs
beslutning til etterretning.

UDIs beslutning bygger på en lang
rekke kilder og et omfattende arbeid med Irak-spørsmål
over flere år. UDI har sjøl foretatt delegasjonsreiser
til Irak, inkludert Nord-Irak, og til regionen for øvrig.
I tillegg har utlendingsmyndighetene hatt utstrakt kontakt med andre
europeiske land, med UNHCR i Genève og med internasjonale
og frivillige organisasjoner som er til stede i Irak. UNHCR har
siden 1998 vurdert forholdene der som i alminnelighet trygge, og
organisasjonen har gjennomført tilbakevendingsprosjekt
for nordirakiske flyktninger i Iran. I et møte i Genève
i februar understreket UNHCR at denne vurderinga fremdeles gjelder. 

