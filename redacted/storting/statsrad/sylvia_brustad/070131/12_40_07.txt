  Det er for det første viktig å slå fast
at vi har et godt regelverk knyttet til strålevern i Norge.
Det regelverket ble også oppdatert
og revidert i år 2000, med ny lov og nye forskrifter med
virkning fra 2004. Det representerte noe skjerpede krav til virksomheten,
og pålegger dem et klart ansvar for strålevern.
Det skal være helt gjennomført innen
2008. Det er helt klart at Regjeringa følger denne utviklinga
veldig nøye.

Jeg har ingen bakgrunn pr. i dag, ut fra den
kunnskapen jeg har nå, for å si at dette er et
stort problem landet over. Snarere tvert imot har vi inntrykk av
at dette fungerer stort sett bra. Men jeg er veldig opptatt av at
vi sørger for at de lover og regler som gjelder, faktisk
blir fulgt, at apparatene er trygge nok, og at opplæringa
av de ansatte også er god nok. Derfor avventer
jeg i første omgang det møtet som er
varslet, og som skal være i morgen, for å høre
hva som kommer ut av det, før jeg tar stilling til hvordan
vi videre eventuelt skal følge det opp.

