  Aldri tidligere har sjukehusene
hatt så mye penger til rådighet som de har nå,
og aldri tidligere har vi behandlet så mange
pasienter. Det er bra. Det har vært en realvekst i denne
sektoren i perioden fra 2002, og det er ikke som sådan
foretatt nedskjæringer. Det kan være
kutt i forhold til hva som har vært ønskelig,
men ikke nedskjæringer i den vanlige aktiviteten.
Påstanden om at helseforetakene må kutte over 3 milliarder
kr i året, henger sammen med at foretakene nå er inne
i en budsjettprosess for 2007. Et kutt, såkalt, på 3
milliarder kr må relateres til den prosessen, herunder framførte ønsker
og forslag for 2007. Det betyr at det er ikke realiteter
i at vi snakker om et kutt på 3 milliarder kr.

Når det er sagt, ser jeg allikevel – i
likhet med representanten Molvær Grimstad – at
det er betydelige utfordringer for
flere sjukehus. Det er det ingen tvil om. Jeg er klar over at kravet
om budsjettbalanse er krevende, og jeg vil selvfølgelig
følge utviklinga veldig nøye. Jeg kan også opplyse
om at fire av de fem regionale
helseforetakene ennå ikke har ført
budsjettprosessen fram til endelig budsjettvedtak – de
er ikke ferdige med sin prosess.

Helse- og omsorgsdepartementets oppdragsdokumenter
til de regionale helseforetakene for
2007 ble sendt ut 9. januar i år. Av disse dokumentene
framgår hvilke bevilgninger som tilfaller hver enkelt helseregion
og hvert enkelt regionalt helseforetak, og hvilke krav som stilles
til dem i inneværende år. Oppdragsdokumentene
er selvfølgelig basert på Stortingets budsjettvedtak.

I disse oppdragsdokumentene legger departementet opp
til å videreføre aktiviteten på om lag
samme høye aktivitetsnivå som i fjor.
Videre skal psykisk helsevern og tverrfaglig spesialisert behandling
av rusmiddelavhengige ha en sterkere vekst enn somatisk behandling,
når en måler i utgifter.

Gode omstillinger og omstillingsprosesser
er helt sentralt for å møte
de budsjettutfordringer som helseforetakene står
overfor – det er ikke bare et spørsmål
om budsjettrammenes størrelse. La meg derfor også trekke fram
forhold som må stå sentralt når
budsjett- og omstillingsutfordringene skal møtes. I denne
sektoren vet vi at det er en kontinuerlig tilgang på ny
medisinsk og teknologisk kunnskap. Medisinske
sannheter har stadig kortere levetid, og informasjonsteknologi og
kunnskap om måter å organisere tjenestene på er også i
stor endring. Det er derfor viktig at det er omstillingsprosesser
der helseforetakene gjennomgår sin virksomhet, for å se
på om man kan organisere virksomheten på nye og
bedre måter. Ved dette kan en få fram
tiltak som både gir en faglig bedre pasientbehandling
og også er økonomisk mer rasjonelle.

Jeg vil gjerne få framheve samhandlingstiltakene mellom
Trondheim kommune og St. Olavs Hospital som et eksempel
på et langvarig omstillingsarbeid som, i henhold til Helse
Midt-Norges informasjon, nå bærer frukter i form
av kortere liggetid og færre korridorpasienter ved sjukehuset.
Medisinsk ferdigbehandlede pasienter får et bedre
tilbud gjennom spesialtilpassede sjukehjem – istedenfor å ligge
lenger enn nødvendig på sjukehus – der sjukehuset
og kommunen samarbeider om å gi pasientene rehabilitering
og mulighet til å komme seg etter sjukehusoppholdet.
Dette er bare ett eksempel på omstillingstiltak som
kommer pasientene til gode, og som ikke rammer pasientene
på en negativ måte.

Videre ønsker jeg å bedre
tilbudet til enkelte pasientgrupper, som f.eks. psykisk sjuke og
rusavhengige, og det trengs en ekstra innsats for å få på plass
helhetlige tjenester og tilbud for sjuke eldre. Det innebærer også at
sjukehustjenestene gjennomgår sin virksomhet og omstiller
sin aktivitet.

Jeg ser det som viktig å understøtte
de positive omstillingstiltakene i helsetjenesten. Med det som formål
har jeg satt et kontinuerlig trykk på å få på plass gode
samhandlingssystemer. Vi vet det er store utfordringer
i forholdet mellom sjukehus og kommuner på en
del områder. Jeg følger opp arbeidet med å utvikle
lokalsjukehusene både gjennom utredningsarbeid
og gjennom pålegg i oppdragsdokumentene til de regionale
helseforetakene. Videre legger jeg til rette for en styrking av
kvaliteten i hele tjenesten ved at jeg i disse dager arbeider
for å få på plass det nye rådet
for kvalitet og prioritering – for å nevne noen tiltak.

