 Sammenhengen mellom eksponering for
røntgenstråling og risiko for kreftsjukdom er
velkjent og basert på omfattende forskning og
erfaring gjennom mange tiår. Kunnskapen er, som spørreren også er
veldig godt kjent med, godt dokumentert i internasjonal vitenskapelig
litteratur. Det finnes internasjonalt anbefalte grenseverdier for
hvor mye stråling yrkeseksponerte kan motta i løpet
av ett år, og disse er fastsatt i norske forskrifter.

Statens strålevern har kontinuerlig
overvåket yrkeseksponerte siden 1957, og dette omfatter
i dag ca. 6 500 arbeidstakere – de fleste naturlig nok
innenfor helsesektoren. Overvåkningen
viser at ansatte ved norske sjukehus generelt ikke
mottar stråledoser som overstiger de anbefalte grenseverdiene.
Strålevernet vurderer det som generelt trygt å arbeide
med røntgenapparater i norsk helsevesen, men det er viktig
at arbeidstakerne har god kunnskap om strålevern ved bruk
av slike apparater, både av hensyn til eget vern
og for å ivareta strålevern for pasientene.

Registrerte stråledoser ved Hjerteavdelingen
ved Haukeland Universitetssykehus gjennom de siste 15 årene
er gjennomgått, og de viser etter de opplysningene
jeg har fått, forventede verdier for sjukepleiere. Leger
ved avdelinga mottok generelt noe høyere stråledoser
enn sjukepleierne. Dette kan forklares ved at de hovedsakelig
står nærmere strålekilden under inngrepene.
Stråledosene ved denne avdelinga har slik jeg har blitt
kjent med det, ikke vært vesentlig forskjellig
fra de doser som måles ved tilsvarende avdelinger.

Ansatte som arbeidet med røntgenstråling
på 1980- og 1990-tallet hadde såkalte stråledosimetre
som målte eventuelle for høye stråleverdier.
Det ble også tatt blodprøver av de ansatte
regelmessig. Verken stråledoser eller blodprøver
viser unormale funn.

Statens strålevern har gjennomført
to tilsyn ved Hjerteavdelingen ved Haukeland Universitetssykehus
siden 2000. Disse har avdekket noe uegnet røntgenapparatur
og til dels begrenset kompetanse om strålevernrutiner.
Dette vurderes likevel ikke som så omfattende
og alvorlig at det kan ha medført en vesentlig og stor
tilleggsrisiko for personalet. De apparatmessige avvikene er nå opprettet,
og opplæringstiltak er iverksatt.

Jeg vil opplyse at Statens
strålevern har invitert representanter fra Norsk Sykepleierforbund
og Haukeland Universitetssykehus til et møte
i Strålevernet torsdag 1. februar, altså i
morgen. På dette møtet vil Strålevernet
orientere om strålevernlovgivningen og den pågående
godkjenningsprosessen av landets helseforetak og røntgeninstitutter.
Det vil også bli redegjort for de tilsyn Strålevernet
har hatt ved Hjerteavdelingen. Videre vil det bli orientert om hvilke
stråledoser de ansatte kan ha fått, og om sammenhengen mellom dose
og risiko for kreftsjukdom på grunn av røntgenstråling.

