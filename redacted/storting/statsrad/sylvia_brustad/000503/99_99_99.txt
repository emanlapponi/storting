 Naturskadefondets budsjett vil bli styrket
for å imøtekomme søknader om statlig
finansiering av sikringstiltak. Dette dreier seg om ca. 100 mill. kr
over en femårsperiode.

Kommuner med ekstraordinært store
utgifter på grunn av de store snømengdene i Nord-Norge,
f.eks. til snøbrøyting, vil også kunne
søke om ekstra skjønnsmidler. Søknadene
skal gå via fylkesmennene i Troms og Finnmark.

Når det gjelder støtte til
enkeltbedrifter som har lidt store tap, vil dette sannsynligvis
ikke bli dekket innenfor rammene til Naturskadefondet. I henhold
til naturskadeloven § 1 har Statens Naturskadefond
bl.a. som oppgave å yte erstatning for naturskader i de
tilfeller hvor det ikke er adgang til å forsikre seg mot
skaden ved en alminnelig forsikringsordning. Det er heller ingen
andre tilskuddsordninger på statlig side som vil dekke
denne type tap.

 Jeg har ingen problemer med å forstå de
store utfordringene også enkelte bedrifter i Nord-Norge
har hatt denne vinteren, med så ekstreme snømengder
og et slikt ekstremt vær som det har vært. Jeg
forstår selvfølgelig også at det for
noen bedrifter har ført til at det har vært problematisk å få levert
varer i tide nettopp på grunn av dette.

Mitt problem er at departementet, meg bekjent,
ikke har noen midler å gi direkte til bedriftene, og Naturskadefondet
er rustet opp for å hjelpe kommunene med noe som er veldig
akutt i mange kommuner, nemlig å sikre mot snøskred.
Og der gikk vi inn med en betydelig styrking, altså 100 mill. kr
over en femårsperiode. Det gjorde vi i løpet av
veldig kort tid. Vi har, som sagt, også sagt at vi skal
dekke mange av de ekstraordinære utgiftene i forbindelse
med det store snøfallet og det været som har vært,
bl.a. når det gjelder snøbrøyting. Det
vil nok også summere seg opp til et betydelig beløp
etter hvert, slik at vi dessverre ikke har mulighet til å gi
kompensasjon til bedriftene.





                

