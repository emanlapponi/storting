 La meg aller først takke Stortinget for veldig hurtig saksbehandling. Det viser at storting og regjering i høyeste grad kan samarbeide når situasjonen krever det, slik vi alle sammen er enige om er nødvendig nå.


Jeg er veldig glad for at finanskomiteen går inn for Regjeringas forslag om å utvide denne ordninga med 10 milliarder kr umiddelbart. Når det er viktig, er det, som flere talere allerede har sagt, fordi ramma for Alminnelig garantiordning er fullt utnyttet. Det er i dag ikke mulig, slik situasjonen er nå, for GIEK å gi nye tilsagn under ordninga. Finanskomiteens og Stortingets hurtige behandling av denne saka betyr at GIEK raskt vil kunne fortsette sin virksomhet, gitt at Stortinget fatter vedtak om rammeutvidelse. Det er, som representantene Lundteigen, Klungland og Flåtten sa, veldig viktig for mange eksportbedrifter, særlig offshore, som nå har store utfordringer.


Det er to grunner til at det er nødvendig å gjøre dette fort. Det er sjølsagt det flere har vært inne på, at man opplever økt etterspørsel etter disse garantiene. Summen av utestående ansvar og tilsagn har nærmet seg ramma, altså taket, i denne ordninga. For det andre vet vi at verdien av norske kroner har svekket seg, slik at man også har den situasjonen, og økt dollarkurs har ført til at ramma har blitt overskredet.


Så er det også slik at uroa i finansmarkedene i tillegg har gjort det både dyrere og vanskeligere å få lån og garantier i det private markedet. Da er det klart at det blir større etterspørsel etter denne type ordninger. Regjeringas nylig vedtatte bankpakke, som vi mener var avgjørende for å få finansmarkedene til å kunne fungere igjen, og derigjennom for næringslivet, for arbeidsplasser og låntakere generelt, må også ses i sammenheng med utvidelsen av ramma i forhold til GIEK. Ikke minst er det offshore og de maritime næringene som vil nyte godt av det vedtaket som det ser ut til at Stortinget gjør seinere i dag. Denne rammeutvidelsen vil også sikre at norske eksportører har et stabilt og konkurransedyktig tilbud av statlige garantier som vil kunne gi dem mer stabile rammevilkår, slik det er brei enighet om.


Så har jeg for øvrig merket meg at komiteens medlemmer fra Fremskrittspartiet, Høyre, Kristelig Folkeparti og Venstre har tatt opp enkelte spørsmål i tilknytning til rederibeskatninga. Nå er det kjent for alle i denne salen at Stortinget har vedtatt en konkurransedyktig rederiskatteordning. Det gjelder både nivået på tonnasjeskatten og regelverket i modellen. Den blir stabil. Den blir forutsigbar og konkurransedyktig. ESA vil forhåpentligvis i løpet av kort tid kunne godkjenne den nye rederiskatteordninga.


På generelt grunnlag kan jeg imidlertid si at Regjeringa følger situasjonen nøye i alle deler av norsk næringsliv. Det omfatter sjølsagt også skipsfartssektoren. Vi har beredskap som gjør at vi er satt i stand til å kunne gjennomføre nye tiltak dersom vi mener det skulle være nødvendig. Men jeg vil slutte meg til det representanten Klungland sa, at riktige tiltak i så fall må settes i verk til riktig tid. Det mener jeg at Regjeringa nå har gjort. Jeg hører det representanten Flåtten sier, men jeg mener at vi har lagt fram et budsjett som er tilpasset den situasjonen vi er i. Sammen med bankpakka, som Stortinget har vedtatt, og det at Norges Bank nå har satt ned styringsrenta to ganger er dette ei bra pakke for å møte den situasjonen vi er i, i tillegg til at vi sjølsagt har beredskap for å følge dette videre. Det vedtaket Stortinget sannsynligvis vil komme til å fatte i dag, vil også bidra positivt i den situasjonen vi nå er i.


