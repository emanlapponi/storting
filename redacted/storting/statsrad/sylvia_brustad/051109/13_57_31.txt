 Jeg vil med en gang fastslå at slike
forskjeller skal vi ikke ha.

De regionale
helseforetakene har ansvar for å tilby likeverdige tjenester
til regionens befolkning. Helse- og omsorgsdepartementet har i bestillerdokumentet
til helseforetakene for inneværende år slått
fast at det forutsettes likeverdig behandling av kvinner og menn
for samme typer plager. Spesielle utfordringer knyttet til kvinners eller menns
helse må møtes med tilstrekkelig kunnskap og med ressurser.
Det er ikke akseptabelt at kvinner og menn med samme type
hjertelidelse får ulikt tilbud om utredning
og behandling. Regjeringen vil følge opp Helse- og omsorgsdepartementets
kvinnehelsestrategi hvor kunnskapsøkning og bedret
pasientbehandling er viktige elementer. Regjeringens tiltredelseserklæring
fastslår at det skal igangsettes et landsomfattende program
for forskning på kvinnehelse. Dette er viktig.

Jeg er glad for at forskning i helseforetakene
bringer fram opplysninger som er viktige for å bedre
helsetilbudet til befolkningen. Kjønns- og likestillingsperspektivet
er helt nødvendig for å nå målet
om et best mulig behandlingstilbud til alle. De regionale
helseforetakene må derfor ta konsekvensen av ny forskning
i medisinsk praksis, og jeg har forsikret meg om at de følger
opp dette, også de siste opplysningene.

Generelt sett kan man si at forskjellene i
sykdomsmønsteret mellom kjønnene utjevnes.
Kvinner utgjør nå en større andel av
pasientene med hjerteinfarkt. Dette har antakelig sammenheng med
at livsstilen endrer seg. Det kan derfor ta litt tid før
innarbeidede oppfatninger om kjønnsforskjeller endres, både
i lærebøker, i undervisning og i tilnærming
til pasientene. Men jeg gjentar at det skal ikke være
forskjellsbehandling av kvinner og menn, og jeg kommer personlig
til å følge dette veldig nøye.

Helse- og omsorgsdepartementet har kvinnehelse
som et eget satsingsområde, og en strategiplan for kvinners helse
ble presentert i St.meld. nr. 16 for 2002–2003, som het «Resept
for et sunnere Norge». Kvinnehelsestrategien skal sørge
for økt forskning og bedre medisinsk
behandling. Derfor skal kjønnsperspektivet være
sentralt i helsetjenesten, både i forhold
til forskning, politikkutforming, forebyggingsstrategier og helsetjenester.

Oppfølgingen av dette er konsentrert
om to områder spesielt. Det ene er å inkludere
et kjønnsperspektiv i all virksomhet hvor dette er relevant.
Det andre er å fokusere spesielt på medisinsk
behandling og helsetjenestenes tilbud til kvinner. Dette er ivaretatt
gjennom de signaler som er gitt til de regionale
helseforetakene og til Norges Forskningsråd og
nedfelt i rådets nye programplaner. Norges Forskningsråd
har utarbeidet en statusrapport for forskning – foretatt
gjennom rådets virksomhet – på kvinners helse,
hvor det pekes på behov for ytterligere forskning
på en rekke områder. Dette skal vi også følge
opp.

