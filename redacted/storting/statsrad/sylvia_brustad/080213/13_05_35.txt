 Sjuke
eldre vil ha behov for helsetjenester og hjelp fra mange. Kommunale tjenester
og spesialisthelsetjenesten må sammen utgjøre et behandlingsnettverk
rundt den enkelte bruker - samhandlinga må altså fungere. Situasjonen
som er beskrevet i Nordre Aker Budstikke, om samhandlinga mellom Ullevål
universitetssykehus og bydel Nordre Aker i Oslo, er sjølsagt ikke
slik vi vil den skal være. Sjuke eldre har akkurat de samme rettigheter
til helsetjenester som alle andre. Det er et kjempeviktig mål å
legge til rette for et helhetlig tilbud, slik at sjuke eldre mennesker kan
leve et godt liv med best mulig funksjonsevne så lenge som mulig.

Derfor er det å få til en bedre samhandling mellom primærhelsetjenesten
og spesialisthelsetjenesten noe av det viktigste vi bør drive med
i tida framover, slik jeg ser det. Det er bakgrunnen for at Helse- og omsorgsdepartementet
og Kommunenes Sentralforbund i juni i fjor undertegnet en treårig
nasjonal rammeavtale om samhandling på helse- og omsorgsområdet.
Et viktig formål med denne avtalen er at den skal føre til
at alle kommuner og alle helseforetak inngår lokale samhandlingsavtaler.
Hvordan skal vi håndtere situasjonen når en person skal ut av
et sjukehus, tilbake til kommunen, og ikke kan dra til sin egen bolig med
én gang? I den rammeavtalen har vi framhevet to områder der
det er særskilt behov for god samhandling. Det gjelder sjølsagt
helsetjenester, og det gjelder inn- og utskrivningspraksis, hvor vi ser
at det er utfordringer. Vi anbefaler helt klart at rutiner for inn- og utskrivningspraksis
mellom kommunene og spesialisthelsetjenesten blir beskrevet i de lokale
avtalene - altså at man helt konkret inngår avtaler om hvordan
dette skal skje. Hvem har ansvaret for sjukehuset? Hvem i kommunen har ansvaret
når folk skal ut og inn av sjukehus? På den måten kan
vi både sikre god informasjonsflyt, som er bra og avgjørende
for god kvalitet på behandlinga, og forutsigbare og gode behandlingsforløp
for dem det gjelder. 

Å styrke samhandlinga med primærhelsetjenesten
har hele tida vært ett av mine aller viktigste styringsbudskap til
de regionale helseforetakene. Det begynner nå i deler av landet å
bære frukter. Det bygges opp samhandlingstiltak over hele landet,
f.eks. innenfor kompetanseutvikling, sjukehjemstilbud der primær-
og spesialisthelsetjenesten samarbeider, såkalt intermediære
enheter, med gode resultater, og mobile team, det at en drar ut fra sjukehus
til sjukehjem eller der eldre er - for å nevne noen av de tiltakene
som er viktige for de sjuke og eldre som trenger det. 

Jeg vil også
nevne en ordning som heter praksiskonsulentordninga, som rett og slett går
ut på at en fastlege eller annet helsepersonell fra primærhelsetjenesten
samarbeider tett, er i en sjukehusavdeling på et sjukehus. Det har
blitt en stor suksess, fordi denne koordinatorens hovedoppgave er å
hjelpe pasienten på veien gjennom helsetjenesten, slik at han eller
hun nettopp opplever en sammenhengende behandlingskjede. De aller fleste
sjukehus har nå opprettet slike stillinger for praksiskonsulenter.
Jeg fikk nylig tilbakemelding fra de regionale helseforetakene om at det
nå er 133 personer som jobber på den måten. Det er imponerende,
og jeg mener det er et flott eksempel på et godt samhandlingstiltak
- og vi utvider det med 20 til i løpet av dette året. 

Når det så gjelder samarbeidet konkret mellom Ullevål
universitetssjukehus og bydelene spesielt, har Helse Sør-Øst
informert meg om at det er flere tiltak på gang for å styrke
samhandlinga. Det er nå etablert faste samarbeidsfora mellom sjukehuset
og bydelene: Ett samarbeidsforum på administrativt nivå, og
ett på faglig nivå. Jeg er informert om at det forumet som møtes
på administrativt nivå, nå skal møtes oftere, nettopp
fordi det er et stort behov for å diskutere hvordan vi skal finne
fram til felles ordninger. Det er også besluttet å arrangere
en felles fagdag for å diskutere hvordan dette skal løses for
utvalgte pasientgrupper. På den fagdagen er målet å lage
standard pasientforløp for pasienter som sokner til sjukehuset, og
som trenger tjenester fra Ullevål universitetssjukehus, sjukehjemmene
og hjemmesjukepleien. 

Samhandlingsarbeidet er godt forankret i overordnede
avtaler mellom Oslo kommune og sektorsjukehusene. Det er også tema
for en bredt sammensatt arbeidsgruppe som arbeider med lokalsjukehustilbudet
i hovedstadsområdet. Og det er sjølsagt også en del av
den store prosessen som nå er i gang når det gjelder hovedstaden
og i forbindelse med sammenslåinga av Helse Sør-Øst.

Jeg kan forsikre om at samhandling vil være et helt sentralt
arbeidsområde i tida som kommer. Jeg er helt enig med representanten
Dørum i at det er avgjørende viktig. I stor grad handler det
om å støtte de lokale samarbeidspartnerne, slik at de kan bli
enige om gode rutiner og felles samhandlingstiltak. Sjuke eldre er særlig
avhengige av at dette fungerer bra. Sjøl om det fortsatt er lett
å peke på forbedringsmuligheter - og det er det mange steder
i landet - er det også gledelig å se at mange steder begynner
samhandlingsarbeidet å bære frukter. Det er til stor nytte og
glede for pasientene, og det må vi få til i hele landet. 

