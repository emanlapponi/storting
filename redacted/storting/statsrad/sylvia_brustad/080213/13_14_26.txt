 Ja,
jeg kan forsikre representanten Dørum om at jeg er på hugget
også når det gjelder dette. Det er sjølsagt riktig, som
representanten sier, at det er mange mennesker som er ensomme, alene, som
ikke har nettverk. Vi ser jo dessverre også av en del av oversikten
over medisiner og nervemedisiner, at mange eldre også bruker det.
Jeg tror nok det kan henge sammen med noe av det representanten Dørum
tar opp her. Så det er mange varselsignaler som vi bør ta på
alvor. 

Jeg liker ikke tilsynsformen. Vi har en helsereform som er
som den er, og den er jeg en ivrig forsvarer av. Det jeg kan forsikre representanten
om, er at jeg har en god dialog med Helse Sør-Øst. Vi har
jevnlige møter, ikke minst nå i forbindelse med hovedstadsprosessen,
og der vil samhandling være et sentralt tema - det er et sentralt
tema. Jeg skal også ha et møte med ledelsen i Oslo kommune,
hvor dette vil være et tema, i løpet av ikke veldig lang tid.
Jeg kan for øvrig orientere om at oppfølging av samhandlingsavtaler,
å styrke bruken av individuelle planer, epikrise utskrivelsesdagen,
og styrking av praksiskonsulentordningen er noe av det Helse Sør-Øst
nå jobber med for å gjøre det enda bedre for folk som
bor også i denne delen av landet. 





                

