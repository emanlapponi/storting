Jeg tar med meg innspillene fra denne debatten, og jeg synes det var veldig mange gode forslag.




Dette er, som flere har sagt, bl.a. representanten Nesvik, et krevende område – krevende fordi det er ulike mennesker som blir rusmiddelavhengige, som alle vi andre også er ulike. Det betyr at vi trenger ulike tilbud. Noe som virker på noen, er det ikke sikkert virker på andre. Derfor må vi ha hele floraen av tilbud, det gjelder ideelle, private, frivillige, offentlige – alt sammen. Men vi må sikre at det er kvalitet i de tilbudene vi gir, og vi må sikre at det er tilbud som faktisk fungerer i virkeligheten. Det betyr også, som flere talere har vært inne på, at en må evaluere og se om det faktisk virker.




Så har både representantene Nesvik, Dørum og andre vært inne på enkelteksempler, hver for seg tragiske historier. Mange av oss har også mange andre eksempler og historier. Det må vi ta på største alvor. Alle de eksemplene som handler om mennesker – dem det gjelder, familiene og nettverket rundt – som har vonde dager, krever at vi som politikere tar det på største alvor, og også gjør noe med det i praksis. Det dokumenterer at det er behov for å gjøre noe.




Til representanten Sjøli og spørsmålet om retningslinjer: Det er også rett rundt hjørnet. Vi har ikke tenkt å legge det inn i opptrappingsplanen, men vil komme med det som en egen sak. Det kommer vi også snart tilbake til.




Når det gjelder representanten Hareide, var jeg enig i alt som ble sagt, så å si. Jeg vil bare understreke hvor viktig det frivillige, ideelle tilbudet er innenfor denne omsorgen. Men det er et lite men, fordi vi også der må være helt trygge på at det er god kvalitet og god kontroll med hvilke midler vi bruker. Vi har dessverre hatt et eksempel i det siste, som er en særskilt sak i seg sjøl, som nå blir fulgt opp på ulike vis. Vi kommer også fra Regjeringas side til å ha litt tettere kontroll for å sjekke at alle penger faktisk går til det vi har bestemt at de skal gå til. Det gjelder generelt. Det betyr ikke at det ikke er et usedvanlig godt arbeid som gjøres av det frivillige, og som vi også trenger i tida framover.




Så til representanten Ryan. Jeg er enig i nesten alt som er sagt fra talerstolen – av alle – men det denne representanten sier om menneskesyn og verdighet, er viktig. Når mennesker er i de mest kritiske situasjoner, er det viktig at vi husker på og tar på største alvor deres verdighet og respekt.




Representanten Dørum tok opp dette med skoletilbud. Det er en særdeles viktig sak. Helse- og omsorgsdepartementet har denne uken hatt møter med Kunnskapsdepartementet og Arbeids- og inkluderingsdepartementet om nettopp skoletilbudet til rusmiddelavhengige som er på døgnopphold. Formålet med det er jo at en skal få et bedre tilbud i framtida.




