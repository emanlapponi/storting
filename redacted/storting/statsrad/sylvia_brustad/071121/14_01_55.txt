 Jeg er opptatt av at alle alvorlig
sjuke pasienter skal få et best mulig helsetilbud, og at
pasientene opplever at de blir tatt på alvor i vårt
helsevesen. Det er den aktuelle sjukehusavdeling eller
ansvarlig lege ved sjukehuset som
må vurdere hvilke behandlingstilbud som er best egnet for
den enkelte pasient. Sjukehuset må også vurdere
om det er nødvendig med ytterligere vurdering før
det tas stilling til behandlingstilbud. Dersom en pasient ikke
er fornøyd med det tilbudet eller den behandlinga
han eller hun får ved et sjukehus, har, som representanten
kjenner godt til, pasienten rett til å få fornyet
vurdering av spesialisthelsetjenesten. Retten gjelder én
gang for samme tilstand. Representanten er også veldig
godt kjent med at klage på vurdering og vedtak om rett
til behandling skal rettes til Helsetilsynet i fylket. Jeg mener også at
pasientombudene har en viktig rolle å spille her, bl.a.
ved å hjelpe pasientene når det er snakk om klagebehandling.

Som helse- og omsorgsminister kan jeg ikke
gripe inn i eller ta stilling til faglige vurderinger
som et sjukehus gjør i behandling av enkeltpasienter. Jeg
kan heller ikke gripe inn i klagesaker. Pasientrettighetsloven § 2-1
femte ledd angir vilkårene for når en
pasient har rett til behandling i utlandet. Det stilles som kjent
bl.a. krav til tilstandens alvorlighetsgrad, forventet nytte av
behandlinga, at kostnaden ved behandlinga må stå i
rimelig forhold til behandlingas nytteeffekt, og at det ikke
finnes et tilpasset medisinsk behandlingstilbud i Norge. Det skal
foreligge uttalelse fra spesialavdeling innafor sjukdommens
fagfelt.

I Helse Sør-Øst RHF er det
to helseforetak som har ansvar for felles søknadsvurdering
for denne type behandlingsreiser. Det er enhetene for
utenlandsbehandling ved Rikshospitalet-Radiumhospitalet og Ullevål
universitetssykehus. Helse Sør-Øst har opplyst
at dersom pasienten blir henvist til enhet for utenlandsbehandling,
blir det vurdert om pasienten oppfyller kriteriene for å ha
rett til behandling i utlandet. Hvis pasienten vurderes å ha
en rett til behandling i utlandet, vil det bli foretatt søk etter
sjukehus som har kompetanse i å behandle pasientens tilstand.
Pasienten vil bli henvist til behandling i utlandet dersom slik behandlingskompetanse
finnes. Det er som kjent en egen klagenemnd for klager på avslag
på behandling i utlandet.

Det er helheten i dette systemet som skal gi
den nødvendige sikkerhet for at den enkelte pasient tas
på alvor og følges opp på en god måte. Både
helseforetak, pasientombud og helsetilsyn kan
gi nærmere orientering om pasientenes rettigheter. Dersom
det er aktuelt med utenlandsbehandling, legger jeg til grunn at
henvendelse om dette følger det etablerte regelverket.

