  La det være helt klart
at det skal være et godt fungerende lokalsjukehus i Kirkenes!
Et godt og forsvarlig spesialisthelsetjenestetilbud skal opprettholdes
og videreutvikles for hele befolkninga i Øst-Finnmark. Å opprettholde
bosettinga i Finnmark står sentralt i Regjeringas
nordområdepolitikk, og tilgjengelighet til spesialisthelsetjenester
av god kvalitet er et viktig virkemiddel i denne sammenheng.

Den endringa som nå er gjennomført
ved sjukehuset i Kirkenes, innebærer – og
representanten kjenner sjølsagt til det – at det ikke
er spesialist i ortopedi på vakt fra
fredag morgen til mandag morgen. Grunnen til det er at
det er vanskelig å rekruttere ortopeder
til Finnmark. Virksomheten er derfor basert på «vikarstafett» fra
Sverige. Jeg vil presisere at Helse Nord RHF har som mål å rekruttere
ortoped til en fast overlegestilling/ortopedstilling ved
sjukehuset i Kirkenes.

Jeg har i brev til Helse Nord RHF lagt til
grunn at det skal opprettholdes en generell kirurgisk vaktberedskap ved
sjukehuset i Kirkenes, slik at sjukehuset kan vurdere og håndtere
akutte ortopediske tilfeller også når
det ikke er ortopedisk vakt til stede.

Ifølge Helse Nord berører
omlegginga bare et fåtall pasienter. Det har
i gjennomsnitt vært 20–30 ortopediske operasjoner
pr. år i helgene, dvs. én pasient annenhver helg
i snitt. I løpet av ett år er det ca. 100 henvendelser
i helgene, men omkring 80 pst. av disse pasientene skal ikke
opereres. Pasienter som må ha behandling av ortoped i helgen,
blir transportert til Hammerfest eller Tromsø i fly eller
ambulanse. Enkelte pasienter må uansett transporteres fordi
de har skader som må behandles ved Universitetssykehuset
i Nord-Norge.

Ved flere av helseforetakene i Helse Nord er
den ortopediske virksomheten samlet på ett sted, som representanten
helt sikkert kjenner til. Ved Helgelandssykehuset er det spesialisert
ortopedisk vakt i Mo i Rana, ved Nordlandssykehuset er det Bodø som
har spesialisert ortopedisk vakt, samtidig som det drives planlagt
virksomhet i Lofoten og Stokmarknes. Ved Universitetssykehuset i Nord-Norge
er det planlagt virksomhet både i Narvik, Harstad
og Tromsø, mens ortopedisk vakt er samlet i Harstad og
Tromsø.

De vanligste akutte ortopediske
lidelsene, dvs. beinbrudd, kan oftest behandles uten at spesialist
i ortopedi er til stede, og uten operasjon.

I Soria Moria-erklæringa står
det at ingen lokalsjukehus skal legges ned. Men det betyr ikke
at alt skal være som før overalt. Det
skjer store endringer innenfor medisin og teknologi,
og befolkningas behov for tjenester endrer seg. Vi må derfor hele tida
arbeide med å fornye sjukehusene våre, slik at
pasientene får et best mulig behandlingstilbud tilpasset
utviklinga. Skal vi klare det, må vi også gjøre
endringer i oppgavefordelinga mellom sjukehusene, slik
at fagressursene hele tida utnyttes på en
best mulig måte.

