  Hva som er faglig forsvarlig, er det ikke
min jobb som politiker å mene noe om. Det må legene mene
noe om og gjøre noe med. Det ansvaret har de, og det ansvaret
tar de. Jeg går ut fra at de ikke lar folk ligge
i flere dager hvis det ikke er faglig forsvarlig, men
sender dem til andre steder. Blant annet har jeg skjønt
at flere har vært sendt til Hammerfest.

Jeg er veldig godt kjent med avstandene i Finnmark. Jeg
har reist mye også i det fylket gjennom mange år. Sjølsagt
er det annerledes enn i andre deler av landet, hvor det
er kortere avstander. Jeg har gitt beskjed til Helse Nord om at
de må sørge for å videreutvikle sjukehuset
i Kirkenes. Jeg har også sagt veldig klart fra,
særlig i lys av denne prosessen, om at Helse Nord og Helse
Finnmark må etablere og formalisere gode
samarbeidsrelasjoner og rutiner, ikke minst med berørte
kommuner, de ansatte og brukerne. Det vi her snakker om, er mellom
20 og 30 ortopediske operasjoner som så langt pr. år
har blitt foretatt i helgene. Det er et mål å få en
fast ortoped dit så fort som mulig.





                

