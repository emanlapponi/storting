 La meg først takke for et veldig godt samarbeid med finanskomiteen og Stortinget i
                  denne saken, som er blitt behandlet i løpet av veldig kort tid. Det er et godt
                  eksempel på hvordan regjering og storting kan spille sammen når tida krever det. 

Litt til debatten vi har hatt så langt: Ut fra mitt ståsted mener jeg at staten
                  veldig godt har fulgt opp det ansvaret vi har som en deleier i Eksportfinans. Jeg
                  viser ikke minst til Stortingets vedtak tidligere i år om å delta i en
                  egenkapitalutvidelse og også om å delta i den porteføljegarantien på inntil 5
                  milliarder kr som eierne har stilt overfor Eksportfinans. Det er tiltak som har
                  vært med på å sikre selskapets soliditet, og som har vært løst av
                  eierfellesskapet. 

Den debatten vi har i dag, og det vedtaket som det ser ut til at Stortinget kommer
                  til å gjøre – og det er jeg glad for – dreier seg om selskapets tilgang til lån
                  for å kunne sikre eksportkreditter til norske bedrifter, knyttet til hvordan
                  finansmarkedet fungerer i dagens situasjon. Jeg er veldig glad for at en enstemmig
                  finanskomité går inn for Regjeringas forslag om å yte statlig lån til
                  Eksportfinans ASA. Det er av stor næringspolitisk betydning å opprettholde en
                  velfungerende såkalt 108-ordning i den situasjonen vi nå er i. Det er sjølsagt
                  kjempeviktig når tilgangen til de markedsmessige alternativene er liten for
                  eksportnæringa. 

Det er ingen tvil om at den avtalen som Regjeringa gjorde med Eksportfinans, og
                  som Stortinget skal ta stilling til i dag, sørger for at norske eksportbedrifter
                  får nødvendig eksportfinansiering. Det bidrar uten tvil til å sikre arbeidsplasser
                  og aktivitet i mange deler av landet. 

Jeg merker meg at deler av opposisjonen – her unntar jeg Venstre, som jeg ser ikke
                  er med på det – særlig Fremskrittspartiet, som jeg hørte i innlegget her, men også
                  Høyre i de merknadene jeg har lest, anklager Regjeringa for manglende evne til
                  raskt å oppfatte situasjonens alvor. Jeg må si at jeg av og til undrer meg over
                  hva som ligger bak de utsagn som kommer, særlig fra Høyre og Fremskrittspartiet, i
                  denne saken og en del andre saker som dreier seg om mange pakker som Regjeringa
                  har lagt fram for å håndtere den krevende situasjonen vi er i. Det jeg imidlertid
                  synes er mer interessant, er å høre hva de dette gjelder, sjøl mener, hva
                  næringslivet mener om f.eks. det forslaget Regjeringa har, og som det ser ut til å
                  bli bred oppslutning om, om Eksportfinans. La meg sitere f.eks. direktør Knut S.
                  Sunde i Norsk Industri, som ikke minst representerer mange av dem som er direkte
                  berørt av det som her ligger på bordet. Han sa da vi presenterte løsninga, etter å
                  ha jobbet dag og natt med Eksportfinans, at 

«regjeringen har forstått våre prioriteringer, og de har levert varene. Derfor
                     er jeg fornøyd med regjeringens innsats den siste uken». 

Jeg vil understreke at situasjonen for norske eksportører av kapitalvarer var
                  kritisk. Som følge av uroen i finansmarkedene og mangel på tilgang til lange lån,
                  var Eksportfinans i en situasjon der de så seg nødt til å varsle utlånsstopp
                  dersom situasjonen ikke bedret seg. Uten tilgang på eksportfinansiering ville det
                  være svært vanskelig for mange bedrifter, bl.a. innenfor olje og gass og maritim
                  næring, å vinne nye kontrakter. 

I en situasjon der finansmarkedene ikke fungerer som normalt, er det ekstra viktig
                  at staten bidrar med det den kan for å stabilisere rammebetingelsene for norsk
                  næringsliv. Derfor mener jeg at Regjeringa gjennom denne høsten har handlet både
                  raskt og målrettet for å bistå bedriftene i en vanskelig situasjon. Noe av det
                  viktigste vi har gjort, er å sørge for at bedriftene får tilgang til finansiering.
                  Det er avgjørende for at de skal kunne foreta nyinvesteringer og finansiere sin
                  eksport. 

Bankpakka, som Stortinget har sluttet seg til, utvidelsen av egenkapitalen i
                  Kommunalbanken slik at det der kan lånes mer, utvidelsen av den alminnelige
                  garantiordninga i GIEK med inntil 50 milliarder kr til 110 milliarder kr, at
                  Norges Bank, som alle kjenner til, nå har satt ned styringsrenta mange ganger, og
                  mange andre ting, er i høyeste grad tiltak som i sum vil bidra til å dempe de
                  negative effektene av uroen i finansmarkedene. 

Eksportfinans har som kjent gjennom mange år forvaltet den norske ordninga for
                  statsstøttede eksportkreditter, 108-ordninga, og har en sterk kompetanse innenfor
                  dette fagområdet. Ved at Eksportfinans fortsatt vil forvalte de statsstøttede
                  kredittene, sikrer vi stabilitet i en ellers urolig tid for norske eksportører av
                  kapitalvarer. 

Så har det vært viktig i forhandlingene med Eksportfinans å markere at denne
                  avtalen har kommet i stand som følge av helt spesielle omstendigheter. Derfor er
                  det i avtaleperioden gitt særskilte utbytterettigheter, og det er lagt
                  begrensninger på lønninger og øvrige ytelser til ledelsen i Eksportfinans.
                  Regjeringa vil sjølsagt også notifisere avtalen mellom staten og Eksportfinans til
                  EFTAs overvåkningsorgan for å sikre at det er i samsvar med det
                  statsstøtteregelverket som gjelder. 

Som en følge av avtalen vil det også bli utstedt en preferanseaksje til staten som
                  bl.a. vil gi rett til utbytte på 22,5 pst. av utbyttegrunnlag, som er nærmere
                  definert i avtalen. I tillegg må staten også godkjenne forslag om utbytte på de
                  ordinære aksjene så lenge dette låneforholdet eksisterer. Denne ordninga, med
                  direkte innlån fra statskassa, er et ekstraordinært tiltak som det er ønskelig å
                  avvikle så fort markedet fungerer normalt. De vilkår som er knyttet til denne
                  preferanseaksjen, vil bidra til det. 

Jeg vil på nytt takke Stortinget for svært rask behandling og godt samarbeid både
                  i denne saken og i andre viktige saker som vi har hatt gjennom denne høsten. 

