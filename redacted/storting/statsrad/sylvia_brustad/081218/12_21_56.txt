 Jeg gjentar gjerne det jeg sa i mitt hovedinnlegg, at jeg på vegne av Regjeringa
                  setter stor pris på samarbeidet med Stortinget og på at finanskomiteen har
                  behandlet denne saken i ekspressfart. For det er det som er situasjonen, og det
                  takker jeg Stortinget for. 

Så vil jeg bare si, på bakgrunn av særlig det siste innlegget, at ingen av oss har
                  satt spørsmålstegn ved hvor viktig opposisjonen er. Sjølsagt er den viktig. Vi er
                  også opptatt av – når det er naturlig, som f.eks. i denne saken – å kunne
                  samarbeide, og vi er glad for at det er så bred tilslutning til et så viktig
                  tiltak. 

Det jeg imidlertid forsøkte i mitt innlegg, var å svare på det som jeg oppfatter
                  representanter for både Høyre og Fremskrittspartiet har sagt fra denne talerstolen
                  i dag om hvor raskt vi har svart på de utfordringer som har vært. Da er det det å
                  si til representanten Sanner at når det gjelder møtet med Eksportfinans 12.
                  august, handlet det om andre ting enn det som aktualiserte seg utover høsten og
                  vinteren, etter at finanskrisa hadde slått inn med full tyngde også hos oss. 

Jeg vil f.eks. minne om at Eksportfinans i årets tre første kvartal hadde en høy
                  vekst og klarte å hente inn flere penger fra det internasjonale markedet enn i
                  samme periode i fjor. Så det var ingen akutt fare for eksportkredittene da vi
                  møttes i august. Etter at vi fikk greie på hvor kritisk dette var, har vi handlet
                  meget raskt. Jeg er veldig glad for at også Stortinget har gjort det, og at denne
                  saken blir løst, slik at vi i fellesskap kan sikre arbeidsplasser rundt omkring i
                  store deler av landet. 

