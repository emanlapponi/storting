  Tilbakemeldinger fra de regionale
helseforetakene i 2006 viste at enkelte sjukehus har etablert
et tilbud til utvalgte grupper abortsøkende kvinner om
at aborten kan skje hjemme. Andre sjukehus ønsker å etablere
et slikt tilbud. Jeg vil understreke at også når
denne metoden benyttes, skjer behandlinga i regi av et
sjukehus. Sjukehuset har det medisinsk-faglige ansvaret og både
undersøker kvinnene før behandlinga, innleder
behandlinga og følger opp kvinnene etterpå. Uansett
metode gjelder de samme krav til informasjon og rådgivning
før kvinna fatter sin beslutning.

Det at sjukehusene tilbyr utvalgte pasientgrupper å være
hjemme under deler av behandlinga – mens medikamentene
virker og aborten skjer – vurderer departementet ikke å være
i strid med lov om svangerskapsavbrudd § 3. Forutsetninga
er at aborten skjer i regi av sjukehuset som undersøker
pasienten, at sjukehuset har det medisinskfaglige ansvaret for å gjennomføre
aborten, og at det skjer en vurdering av om tilbudet er forsvarlig
for den enkelte kvinne.

Helse- og omsorgsdepartementet har bedt Sosial-
og helsedirektoratet om å foreta en faglig vurdering av
om dette er et godt medisinskfaglig tilbud for utvalgte grupper
kvinner. Sosial- og helsedirektoratets faglige anbefaling og vurdering
kommer før jul i år. Det er imidlertid nylig publisert
en vitenskapelig artikkel om temaet i Tidsskrift for Den norske
legeforening, basert på en studie ved Ullevål
universitetssykehus. Den viste at 90 av de 105 kvinner som deltok
i studien, og som gjennomførte aborten hjemme, var svært
tilfreds med behandlinga. Det ble ikke registrert noen
alvorlige komplikasjoner.

Jeg vil avvente direktoratets vurdering før
jeg tar endelig stilling til om det er aktuelt å presisere
endringer i lovverket. Jeg tar imidlertid på stort alvor
at mange kvinner som har fått utført en provosert
abort, sliter psykisk. Undersøkelsen representanten Dåvøy
refererer til, viser at kvinner som hadde valgt å utføre
en abort, i større grad led av skyld og skam enn kvinner
som hadde abortert spontant. De hadde også mer
angst enn dem som hadde spontanabortert når det var gått
over seks måneder. Sjøl om forfatterne ikke
med sikkerhet kan si om de psykiske plagene skyldtes aborten, eller
om de kan tilskrives andre forhold ved disse kvinnenes
livssituasjon, er dette et alvorlig funn, og jeg tar det på største
alvor. Det er imidlertid ikke vist at kvinner som gjennomfører
en medikamentell abort hjemme, har høyere risiko for å få psykiske
plager enn kvinner som får utført en provosert
abort i sjukehus.

Det som imidlertid er sikkert, og som undersøkelsen viser,
er at mange kvinner som har fått utført provosert abort,
og også kvinner som har abortert spontant, har
psykiske plager som de trenger oppfølging for. Uansett
hva som er årsaken til disse plagene, har kvinnene krav
på oppfølging fra helsetjenesten. Sjukehusets
rådgivning og veiledning til abortsøkende kvinner
bør inkludere informasjon om mulige psykiske reaksjoner
og informasjon om hjelpeapparatet, slik at kvinna vet hvor hun skal
henvende seg for å få hjelp om hun får
reaksjoner på et seinere
tidspunkt. Hvis kvinna vurderes å være i risikosona,
og sjøl ønsker oppfølging umiddelbart,
må hun henvises til oppfølging hos fastlegen, eller
hos annet helsepersonell i kommunen. Om det er behov for det, må hun også henvises
til oppfølging i det psykiske helsevernet. For kvinner som
er blitt henvist til sjukehus av sin fastlege, er det å forvente
at fastlegen har en bevissthet omkring denne problemstillinga i
sin videre oppfølging av kvinna.

Det skal sjølsagt være
slik at kvinner som får psykiske reaksjoner etter
en abort, skal ha samme tilgang til det profesjonelle hjelpeapparatet
som alle andre.

