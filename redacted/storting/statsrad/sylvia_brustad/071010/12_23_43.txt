  Å få ned sjukefraværet
er særdeles viktig for Regjeringa. Det handler om å hjelpe
enkeltmennesker og bruke fellesskapets ressurser på en
best mulig måte. Som kjent fikk vi sammen med partene i
arbeidslivet på plass et historisk
løft for å få folk tilbake i arbeid.
På bakgrunn av St.prp. nr. 1 Tillegg nr. 4 for 2006-2007
bevilget Stortinget 604 mill. kr til ordninga for tilskudd til helse-
og rehabiliteringstjenester for sjukmeldte, også kalt «Raskere
tilbake». Dette følges opp av både
Arbeids- og inkluderingsdepartementet og Helse- og omsorgsdepartementet.

Godt forarbeid er viktig fordi ordninga – legger
vi opp til – skal vedvare, og midlene må brukes
effektivt i forhold til det formålet. Det har vært
en utfordring for de regionale
helseforetakene å etablere ekstraordinære
tilbud der forutsetninga har vært at de ikke
skal konkurrere med ordinære tilbud og ikke fortrenge
ordinære rettighetspasienter. Det har også vært
stort fokus på å etablere gode
systemer for å sikre styring og sporbarhet. Ordninga
involverer mange aktører og må ses i sammenheng
med de øvrige tiltakene for sjukefraværsoppfølging
og endring av regler fra 1. mars 2007.

For i år er 142 mill. kr fordelt til
Arbeids- og velferdsetatens oppgaver, og 445 mill. kr er fordelt
til de regionale helseforetakenes
oppgaver. I mai var 773 sjukmeldte henvist til ulike tjenester i regi
av de regionale helseforetakene. Ved
utgangen av juni var 1 602 personer henvist og pr. 12.
september 2 460. Arbeids- og velferdsetaten vil trenge noe lengre
tid enn helsesida på å etablere sine
tjenester, bl.a. som følge av at anskaffelsesprosesser
overfor tilbydere må gjennomføres i tråd
med vanlig regelverk. Arbeids- og velferdsetaten har gjennomført
anbudsprosesser for dagtilbud som nå er under etablering.
Anbudsprosesser for døgntilbud vil bli avsluttet i oktober
i år.

De regionale
helseforetakene inngår avtaler med private tilbydere i økende
grad, og det er så langt inngått/planlagt
avtaler om bruk av private tilbydere for om lag 83 mill.
kr. Herunder kjøpes rehabiliteringstjenester i hovedsak
fra private rehabiliterings- og opptreningsinstitusjoner.

Behovskartlegginga som ble foretatt i ordningas
første fase, viser størst behov for
tilbud til mennesker med sammensatte sjukdommer. Diagnostikk
og behandling av slike sjukdomstilstander er best ivaretatt ved å etablere egne tverrfaglige
poliklinikker. De regionale helseforetakene har
arbeidet med å utvikle slike varierte
tilbud, og de fleste vil ha oppstart i september og oktober måned.
Eksempelvis åpnet Sunnaas sykehus en
poliklinikk 14. september, som skal gi mer tilpasset tilbud til
pasienter med sammensatte og kroniske tilstander innenfor
muskel/skjelett og med eventuelle psykiske tilleggsplager.

Fastlegene og andre som kan henvise
pasienter, ble tidlig informert om ordninga. Det vil i oktober/november
i år bli kjørt en stor nasjonal
informasjonskampanje. Målgruppene for informasjonen vil
sjølsagt være befolkninga, arbeidsgivere og de
som henviser pasienter.

Ordninga evalueres av Samfunns- og næringslivsforskning
som skal levere sluttrapport våren 2009. Sentrale forhold
i evalueringa er implementeringsprosessen, måloppnåelse,
forholdet til prioriteringsforskriften, sørge for-ansvaret
i spesialisthelsetjenesteloven og samfunnsøkonomiske
konsekvenser.

Regjeringa foreslår som kjent å styrke
bevilgninga med 138 mill. kr i sitt forslag til statsbudsjett for
neste år. Vi foreslår at det legges opp til en
totrinnsfordeling. Det innebærer at 138 mill.
kr stilles til disposisjon for Arbeids- og velferdsetaten og 464
mill. kr til Helse- og omsorgsdepartementet. De resterende midlene,
140 mill. kr, foreslår vi fordeles senere basert på erfaring
med hvordan bruken av midlene utvikler seg, og andre behov
og muligheter. Her vil kunnskap fra den igangsatte evalueringa komme
til nytte.

Vi vil sammen med Arbeids- og inkluderingsdepartementet
ha høgt fokus på oppfølging og framdrift
i de regionale helseforetakene og
i Arbeids- og velferdsetaten.

