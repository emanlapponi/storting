  Jeg synes som representanten Engeset det er
synd at de nye lokalene ved Halden sykehus ennå ikke
kan tas i bruk, slik at en får samlet de ulike pasienttilbudene.
Som kjent har Sykehuset Østfold HF siden 2003 jobbet med å utbedre
bygningsmassen ved tidligere Halden sykehus, bl.a. med
tanke på å samlokalisere funksjonene som ligger
under distriktspsykiatrisk senter for befolkninga i Sarpsborg- og
Halden-distriktet. En fylkesdekkende enhet for behandling av spiseforstyrrelser
skal som kjent etter planen også lokaliseres
her.

Helse Sør-Øst RHF har informert
meg om at pasientene ved DPS i Sarpsborg og Halden får
et tilfredsstillende tilbud i de lokalene de har disponert i mange år.
Pasienter med spiseforstyrrelser får et tilbud i midlertidige
lokaler i dagens DPS Sarpsborg.

Når det gjelder byggesaka, er det
slik at bygninga Halden sykehus ble foreslått
vernet i foreløpig verneplan for helsesektoren
i januar i år, slik representanten helt sikkert kjenner
til. Etter en dialog mellom Sykehuset Østfold HF
og Riksantikvaren i vår bestemte Riksantikvaren
i sommer å foreta en formell midlertidig fredning av bygninga Halden
sykehus. Sykehuset Østfold HF har imidlertid påklaget
vedtaket til Miljøverndepartementet.

Jeg har tillit til at Helse Sør-Øst
RHF ivaretar sitt sørge for-ansvar uavhengig av utfallet
i denne saka. Jeg kan ikke gripe inn i miljøvernmyndighetenes
behandling av en fredningssak. Men jeg tillater meg å håpe
at bevarings- og behandlingsinteresser kan forenes i denne saka,
slik at pasientene i Østfold kan få nyte godt
av det planlagte tilbudet om ikke altfor lenge.

