  Regjeringa har et klart mål om å styrke
tilbudet til rusmiddelavhengige. Det framgår av Soria Moria-erklæringa,
der vi sier at vi vil sikre rusmiddelavhengige
tilgang til raskere behandling på alle nivåer
i behandlings- og rehabiliteringskjeden. Dessverre
har vi sett at ventetid for behandling, og kanskje i særlig
grad avrusning, har vært for lang. Jeg ser det som særlig
viktig at rusmiddelavhengige som ønsker det,
og som trenger behandling, ikke skal vente unødig lenge,
verken på avrusning eller på oppfølgende
behandling og rehabilitering.

Allerede i tilleggsforslaget til statsbudsjettet
for 2006 la som kjent Regjeringa inn en styrking av rusomsorgen med
91,5 mill. kr. Det har vi også fulgt opp i 2007.
I alt er 220 mill. kr bevilget til rustiltak i inneværende år.
I overkant av 70 mill. kr av årets midler er øremerket
spesialisert rusbehandling. I årets budsjettproposisjon,
for 2007, har vi sagt at 9 mill. kr skal benyttes til økt
behandlingskapasitet, og at flere avrusingsplasser skal prioriteres. Dette
har jeg formidlet spesielt til de regionale
helseforetakene gjennom oppdragsdokumentet. Der har jeg bedt om
at den prosentvise veksten også i år
skal være sterkere innenfor rus og
psykiatri enn somatikk, og jeg har konkret bedt
om at ventetida for avrusing skal reduseres.

I spørsmålet vises det til data
fra Oslo kommune og at 85 personer som hadde behov for
avrusing, ble avvist på grunn av manglende kapasitet i
ukene 31– 40 i 2006. Ifølge Helse Øst
var det på det gjeldende tidspunkt lavere avrusingskapasitet
i spesialisthelsetjenesten enn normalt fordi avrusingstilbudet i Oslo
og Follo var under omlegging i den aktuelle perioden. Akuttinstitusjonen
ved Ullevål universitetssykehus var under ombygging og
hadde redusert drift. Avrusing ble gitt ved andre akuttinstitusjoner
i tillegg til et redusert tilbud ved Ullevål. Helse Øst opplyser
videre at alle henvendelser om avrusing ble behandlet,
og at alle som ble henvist, fikk behandling. Enkelte fikk
tilbud om avrusing på et senere tidspunkt. Montebello var
en av akuttinstitusjonene som ivaretok avrusingstilbudet i omleggingsperioden.
Helse Øst har opplyst at alle som søkte,
fikk plass i den aktuelle perioden ved denne institusjonen. Det
er snakk om 300 personer.

Jeg har fått opplyst at det har vært
noe redusert kapasitet i Oslo og Follo i den aktuelle
perioden. Samtidig tilsier de tilbakemeldinger jeg har fått,
at man har prioritert å gi et best mulig avrusingstilbud
i regionen i denne overgangsfasen.

Med Regjeringas satsing på dette området
forventer jeg at rusbehandling og avrusingstilbudet styrkes ytterligere
i tida som kommer. Rusmiddelavhengige skal ha de samme
rettigheter som alle andre pasientgrupper når
de har behov for behandling for sine rusproblemer. I den
forbindelse vil jeg også vise til at
vi nylig har oversendt et lovforslag til Stortinget om rusmiddelavhengiges
rettigheter til behandling. Vi har som kjent lagt fram forslag til endringer
i pasientrettighetsloven, slik at rusmiddelavhengige skal få rettigheter
på lik linje med andre pasienter når
de behandles for sine rusmiddelproblemer. Forslaget om
en ventetidsgaranti i spesialisthelsetjenesten, som ble oversendt
27. april, omfatter også rusmiddelavhengige under
23 år.

Oppsummert: Etter opplysninger jeg
har fått fra Helse Øst, er situasjonen
i dag slik at de som trenger hjelp på dagen, får
hjelp på dagen, og det er jeg glad for.

