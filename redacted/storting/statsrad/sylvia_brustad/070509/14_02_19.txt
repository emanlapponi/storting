  Regjeringa har gjennom Soria Moria-erklæringa
gitt uttrykk for at det skal gjøres forbedringer
i ordninga med brukerstyrt personlig assistanse. I likhet med representanten
Solberg ser jeg meget positivt på denne ordninga.

Som representanten viser til, svarte jeg til
representanten Bent Høie den 26. oktober 2005
at jeg var tilfreds med hovedinnholdet i forslaget til den avgåtte
regjeringen Bondevik, slik det var skissert i St.prp. nr. 1 for
2005-2006. Jeg opplyste videre at jeg i høringsnotat ville
vurdere detaljene i utforminga av
bestemmelsene nærmere. Blant annet ville jeg vurdere hvor
omfattende tjenestetilbudet skal være før
det gis rett til å få tjenesten organisert helt eller
delvis som brukerstyrt personlig assistanse.

Jeg kan opplyse representanten
Solberg om at jeg holder fast ved mitt tidligere svar til Bent Høie
på dette området

Det er riktig, som representanten Solberg påpeker,
at arbeidet med høringsnotatet dessverre
har tatt lengre tid enn forutsatt. Jeg kan opplyse
at vi tar sikte på å sende dette ut på høring
nå, før sommeren.

