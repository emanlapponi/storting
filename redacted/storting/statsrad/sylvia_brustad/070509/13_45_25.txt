  Det er ingen tvil om at det er mye som kan
bli teknisk mulig i framtida, også i stort omfang.
Når jeg likevel i denne omgang velger å gi
uttrykk for i hvert fall litt skepsis til det representanten Høglund
her tar opp, om et statlig initiativ – hvis
jeg har forstått det riktig – til å innføre
det han kaller GPS-baserte trygghetsalarmer i alle norske
kommuner, har det to årsaker:

For det første er jeg noe
i tvil om statlige myndigheter skal etablere noe som kan
komme til – jeg sier kan komme til – å likne
en monopolordning for en type
tekniske hjelpemidler der kommunen har ansvar for å yte
nødvendige omsorgstjenester.

For det andre vil utbredt bruk av
GPS til overvåking av personer, selv med de beste
hensikter, ha etiske og personvernmessige sider som må vurderes
og gjennomtenkes. Jeg har registrert at det
allerede er mange aktører på dette markedet som
leverer voldsalarmer, trygghetsalarmer og overvåkingsutstyr
for såkalt fri soning. Det illustrerer for så vidt
det grenselandet vi befinner oss i mellom trygghet og
frihetsberøvelse. Det er i denne sammenheng selvfølgelig
stor forskjell på utstyr som kontinuerlig overvåker en
persons bevegelser, og utstyr der en selv utløser alarmen
som sporer opp hvor vedkommende befinner seg        – det
er helt klart. Vi har som kjent regelverk knyttet til personregisterloven
og til helse- og sosiallovgivningen som regulerer nødvendige
avveininger. Men jeg er veldig klar på og forberedt på at
ny teknologi kan gjøre det nødvendig å vurdere
de krav som må stilles til slikt utstyr, og hvordan det
blir brukt også i den kommunale helse- og sosialtjenesten.

Jeg tror likevel ikke, i hvert fall ikke
på det nåværende tidspunkt, at det er
aktuelt fra vår side å etablere
en statlig ordning for denne type hjelpemidler. Før
vi tar initiativ til å innføre
GPS-baserte trygghets- og overvåkingssystemer, slik representanten
foreslår, bør vi etter min og Regjeringas
mening nøye vurdere etiske og personvernmessige
hensyn. Videre må vi selvfølgelig se ny teknologi
i lys av hva slags omsorgstilbud vi ønsker å gi.
Her ligger det også en viss fare. Teknologien
skal ikke komme istedenfor omsorg – det har jeg ikke
oppfattet at representanten har sagt heller – men være
med på å støtte opp om omsorgen.

Så med andre ord: Jeg har
en åpen holdning til hva som vil skje framover, og vi skal
henge med i den teknologiske utvikling som skjer. I den grad det
kan være positivt for folk, ikke minst innenfor
den tjenesten vi her snakker om, er dette selvsagt meget interessant
og noe vi vil følge nøye med på,
men pr. i dag ser ikke jeg at vi skal ta et statlig initiativ
i så stort omfang som jeg oppfatter at representanten Høglund
egentlig tar til orde for.

