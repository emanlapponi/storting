  Det er helt riktig som representanten Nesvik
viser til, at ventetida ved legevakta varierer veldig, hvis vi ser
landet under ett. Det varierer med både sted
og tid på døgnet når det gjelder ventetid
og tilgjengelighet. Ulik lengde på ventetid er ikke nødvendigvis
et uttrykk for at det er galt organisert, eller at det ikke
er organisert i samsvar med de krav som stilles. Det er opp til
legen som har vakt, å vurdere hva som er forsvarlig ventetid,
hvis det av ulike grunner er nødvendig å vente.

Statens helsetilsyn gjorde høsten
2006 en oppsummering av funn ved tilsyn av kommunale legevakter
i perioden 2001–2005. Rapporten avdekker områder
der jeg mener det er grunn til å ha økt
oppmerksomhet. Spesielt ble det pekt på kommunens
ansvar for å sikre at befolkningen gis en forsvarlig
legevakttjeneste gjennom hele døgnet.

Når det gjelder legevakt utenom kontortid,
er det etter Helsetilsynets erfaring sjelden svikt ved
organisering av selve vakta, men i små kommuner er det
ingen tvil om at høy vaktbelastning kan være
et problem. Dette sammen med et ønske om høyere
faglig standard på tjenesten har som kjent ført
til at det er opprettet interkommunale legevakter flere steder.
Langt på vei har mange av de legevaktene vært
svært vellykkede. De virker rekrutterende og stabiliserende
på legedekninga, kvaliteten på tjenesten blir
bedre, og ordninga sikrer en forsvarlig vaktplan for legene. Når
vaktdistriktene blir store og effektiviteten vurderes i forhold
til tilgjengelighet og tid, forventer Helsetilsynet at de ansvarlige
kommunale instansene gjennomfører en risikovurdering.

På dagtid er det som kjent fastlegene
som skal sørge for at de pasienter som trenger øyeblikkelig
hjelp, kan mottas og vurderes. Dette ser ut til å fungere
bra i de fleste mindre kommuner.

I kommuner med inntil 20 000 innbyggere kan
legene tilpliktes å organisere en øyeblikkelig
hjelp-beredskap på dagtid. Denne muligheten brukes i liten
grad. I folkerike kommuner og større byer er
det som kjent organisert daglegevakt, som i stor grad ivaretar behov
for øyeblikkelig hjelp.

Det kan synes som om den enkelte lege
i mindre grad føler ansvar for å ivareta
plikten til øyeblikkelig hjelp i kommuner med mange leger.
I store kommuner med stasjonær legevakt på dagtid
er tilgjengeligheten for øyeblikkelig hjelp tilfresstillende,
ifølge Helsetilsynet.

I 2002 fikk Helsetilsynet kartlagt tilgjengeligheten
til vaktordningene på dagtid. Resultatene var ikke
tilfredsstillende. Bare i 43 pst. av tilfellene fikk en
direkte kontakt med et legekontor som hadde vakt. En ny undersøkelse
som Nasjonalt kompetansesenter for legevaktmedisin gjorde i 2006,
viste at tilgjengeligheten er blitt bedre. I 67 pst. av
tilfellene fikk en direkte kontakt med et legekontor som hadde vakt.

I 2004 ble Nasjonalt kompetansesenter for legevaktmedisin
etablert i Bergen. Senteret skal drive forskning
og fagutvikling og bidra til å bygge opp og formidle faglig kunnskap
om kommunal legevaktmedisin. Undersøkelser fra senteret
tyder på at bedre tilgjengelighet til legevakt bl.a.
må ses i sammenheng med utbygging av fastlegeordninga.
Bedre tilgang til fastlegen på dagtid har medført
at den samlede bruken av legevakt har gått ned. Men jeg
synes det er interessant at om lag
50 pst. av dem som oppsøker legevakta, gjerne kunne vente
på time hos fastlegen, hvis de hadde vært
sikre på at de fikk time dagen etter.
Det betyr at det er en flaskehals her. Det betyr at det fortsatt
er en jobb å gjøre med å komme raskere
til fastlegen. Det betyr også at selv om legevakta
fungerer bra mange steder i landet, gjør den ikke
det overalt. Det er også slik, som representanten
Nesvik peker på, at enkelte steder i landet er det for
lang ventetid. Jeg kommer i inneværende år til å ha særskilt
fokus både på fastlegeordninga, særlig
med hensyn til tilgjengelighet og ventetid, og på legevaktordninger,
for å forsikre meg om at det over hele landet
er tilfredsstillende hensyntatt at folk ikke skal vente
lengre tid enn nødvendig når de trenger
hjelp.

Til slutt vil jeg vise til at Sosial-
og helsedirektoratet har innskjerpet kravet til kommunene om å etablere
godt organisert legevaktordning
og sørge for god tilgjengelighet i fastlegeordninga. Vi
vil i samarbeid med Nasjonalt kompetansesenter
for legevaktmedisin utarbeide faglige standarder for legevakttjenesten.

Så oppsummert er det mye bra, men
det er fortsatt mye ugjort. Jeg kommer, som sagt, for inneværende år
til å ha særskilt fokus på å gjøre
denne tjenesten sammen med dem det gjelder, og med brukerne, på en enda
bedre måte.

