  Som representanten Grethe G. Fossum er godt
kjent med, har det helt siden Norge evakuerte kosovoalbanere fra
Makedonia våren 1999 vært forutsatt at de måtte
vende hjem når forholdene ble trygge. Det var den forrige
regjerings politikk, og det er den nåværende regjerings
politikk. Jeg mener det er viktig å opprettholde ordninga
med midlertidig beskyttelse, slik at vi raskt kan tilby beskyttelse
til mennesker i en massefluktsituasjon når det er nødvendig.
Ordninga med kollektiv beskyttelse til mennesker vil miste mye av
sin betydning dersom ikke kosovoalbanere som ikke lenger har behov
for beskyttelse, returnerer til sitt hjemland nå. Alle
som ønsker det, har allikevel fått behandlet sin
søknad om asyl eller vil få det i nær
framtid, og de er også gitt adgang til å arbeide
etter reglene om midlertidig arbeidstillatelse for asylsøkere.

Spørsmålet representanten
Fossum tar opp, indikerer at hun mener at kosovoalbanere tross avslag
på asylsøknaden bør få arbeidstillatelse
dersom de har jobb i Norge. Å gi tillatelse kun til asylsøkere
som har skaffet seg arbeid, innebærer en forskjellsbehandling
som vil være urimelig i forhold til dem som ikke har lyktes å skaffe
seg et arbeid. I tillegg innebærer en slik løsning
at en langt på vei fraviker den regulerte innvandringa
vi har i dag, hvor det verken er tilstrekkelig eller nødvendig
at en allerede har en jobb her for å få arbeidstillatelse.
Søkeren må fylle visse vilkår, som eksempelvis å inneha
spesielle kvalifikasjoner, for å få rett til arbeidstillatelse.

For øvrig må en søknad
om ordinær arbeids- og oppholdstillatelse komme fra hjemlandet
og være innvilget før innreise til Norge. Unntak
fra denne regelen kan gjøres dersom sterke rimelighetsgrunner
tilsier det. Dersom asylsøkere skulle kunne søke
om arbeids- og oppholdstillatelse fra Norge, ville vi i praksis
risikere at personer søker asyl med det formål å få tilgang
til arbeidsmarkedet, og ikke fordi de har et beskyttelsesbehov.
Å gi mulighet til å omgå hovedregelen via en asylsøknad
bidrar til en misbruk av asylinstituttet. Vår erfaring
er at de aller fleste asylsøkere ikke fyller vilkårene
for arbeidstillatelse her i landet. Åpnes det for å realitetsbehandle
en slik søknad, legges det dessuten beslag på saksbehandlingsressurser,
samt at det vil bli vanskeligere for søkeren å innrette
seg på retur til hjemlandet. I tillegg vil en søknad om
arbeidstillatelse fra en asylsøker ofte bidra til å trenere og
vanskeliggjøre iverksettelsen av en avslått asylsøknad.

Jeg arbeider for tida med å foreta
en bred gjennomgang av hele utlendingslovgivninga. I mellomtida
legger vi opp til å gjennomføre flere tiltak,
spesielt med å tilrettelegge for økt rekruttering
av etterspurt arbeidskraft fra utlandet. Dette vil jeg komme tilbake
til i nær framtid.

Øyvind Korsberg hadde
her overtatt presidentplassen.

  Jeg er ikke i tvil om at kosovoalbanere
er skikkelige folk, at mange av dem gjør en god jobb der
de har fått seg jobb, og at det også er mange i
lokalsamfunnene som er blitt glad i dem. Men det er ikke noe kriterium
for å få opphold i Norge. Og jeg mener også at
det ikke kan være et kriterium for å få opphold
i Norge.

Det er slik at denne regjeringa, som er utgått
av Arbeiderpartiet, mener det samme som den forrige regjeringa,
nemlig at det er behov for beskyttelse eller andre sterke menneskelige
hensyn som må være avgjørende for om
en får lov til å bli i Norge. Og det har vært
slik at for kosovoalbanerne har det vært klart fra dag én
at den dagen det ble trygt å reise tilbake, måtte
de regne med å gjøre det. Og det er slik at vi
følger anbefalingene fra FNs høykommissær
for flyktninger som sier klart til oss at for flertallet av dem
vi her snakker om, er det trygt å vende hjem. Derfor vil
konsekvensen av det standpunktet som representanten Fossum har her,
at de selv skal få velge om de vil bli her eller dra hjem,
være at svært mange av dem ikke vil dra hjem,
og det er den utfordringen vi er oppe i nå. Det er i strid
med den politikken Regjeringa og Arbeiderpartiet står for.

 Vi er kontinuerlig i kontakt med FN-systemet,
også i forhold til sikkerhetssituasjonen, og det har vi
vært også siden det møtet vi hadde for 14
dager siden, for det er vi jevnlig, og den klare meldingen er at
det for hoveddelen av kosovoalbanerne er trygt å vende
hjem. Det er få av dem vi her snakker om, som kommer fra
de områdene der det er uroligheter, og jeg vil også legge
til at hver enkelt sak blir vurdert individuelt. Da vil det selvfølgelig
også bli vurdert hvor de kommer fra i forhold til den saken
som ligger til behandling.

Mitt svar for øvrig er: Nei, jeg kommer
ikke til å stoppe hjemsendelsen av kosovoalbanere. Jeg
mener at skal vi også ved en senere anledning være åpne
for å ta imot folk som har akutt behov for det, mange på én
gang – og verden er dessverre slik at det sannsynligvis
kan komme til å skje også i framtida – ja,
så er vi nødt til å være helt klar
på at når sikkerhetssituasjonen er trygg, når
det ikke lenger er behov for beskyttelse, må en altså regne
med å vende hjem, og det er tilfellet for flertallet av
kosovoalbanere. Så tar vi høyde for
de minoriteter som det er farlig for, og de får selvfølgelig
lov til å bli i Norge. 





                

