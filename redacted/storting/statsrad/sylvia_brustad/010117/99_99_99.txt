  Fra 1. januar i år er det i henhold
til utlendingsloven Utlendingsnemnda som avgjør alle klager
i utlendingssaker. Nemnda er, som representanten Valle er kjent
med, et domstollignende klageorgan, administrativt underlagt Kommunal-
og regionaldepartementet. Etter samme dato gir utlendingsloven meg
ikke adgang til å instruere nemnda om lovtolking, skjønnsutøvelse
eller avgjørelse av enkeltsaker. Dette gjelder også i
forhold til Utlendingsdirektoratet, og innebærer at den
politiske styringa av utlendingsfeltet heretter må skje
gjennom lov og forskrift.

Beslutninga om å legge klagesakene
til et domstollignende organ ble tatt, så vidt jeg husker,
også med SVs støtte. Jeg forutsetter derfor at
forslagsstiller har forståelse for at jeg ikke lenger kan
instruere i enkeltsaker.

Jeg vil for øvrig tilføye
at verken Utlendingsnemnda eller Utlendingsdirektoratet gjenopptar
en sak med mindre søkeren sjøl tar et initiativ
til dette, f.eks. i form av en ny søknad.

Det jeg allikevel vil si, er at jeg vil ta
initiativ til en gjennomgang av dette på generelt grunnlag,
fordi jeg også er svært opptatt av ikke minst
kvinneperspektivet, som jeg vet representanten Valle er særdeles
opptatt av.

  Jeg svarer bare på den måten
Stortinget har gitt meg mulighet til, og etter de vedtak Stortinget
sjøl har gjort, nemlig at etter 1. januar er det ikke lenger
slik at statsråden – altså jeg – kan
instruere i enkeltsaker, verken overfor Utlendingsnemnda eller Utlendingsdirektoratet.
Det er et vedtak som er gjort i Stortinget. Derfor er det slik at
de saker som er avgjort før jul, er avgjort, og de saker
som nå gjelder, ligger altså til behandling enten
i Utlendingsdirektoratet eller i Utlendingsnemnda. Hvis
det er slik at noen ønsker å ta opp saka videre,
må en altså forholde seg til Utlendingsnemnda
og ikke lenger til departementet.

Så gjentar jeg det jeg sa i stad,
at jeg føler et behov for å gå gjennom
lovverket på generelt grunnlag, ikke minst i forhold til
kjønnsperspektivet og kvinneperspektivet, og det vil jeg
ta initiativ til. 

  Jeg vil gå gjennom de ting som representanten
Valle her tar opp. Når det er sagt, føler jeg
også behov for å si at de fleste saker har to
sider, og det er ikke alltid slik at den ene siden av saka kan komme
fram, på grunn av taushetsplikthensyn. Det gjelder også,
tror jeg, i forhold til noen av de saker vi her snakker om. Men
jeg kan ikke kommentere enkeltsaker og kan sjølsagt heller
ikke lenger instruere. Problematikken på generelt grunnlag
er jeg imidlertid som sagt særdeles opptatt av, og jeg
skal love at vi får en ordentlig gjennomgang av det.





                

  Som representanten Dørum er kjent
med, og som jeg også redegjorde for i svar på spørsmålet
fra Ågot Valle, ligger det fra 1. januar d.å. ikke lenger
til statsråden å instruere i behandlinga av enkeltsaker
etter utlendingsloven. Det konkrete spørsmålet som
representanten Dørum stiller i forhold til saka med de åtte
sykepleierne, har jeg derfor ingen mulighet til å gjøre
noe med.

Men til det generelle spørsmålet
om saksbehandlingstid kan jeg opplyse at jeg allerede har tatt initiativ
til en gjennomgang av regelverk og prosedyrer som gjelder for søknader
om arbeidstillatelse. Jeg vil også si at jeg ikke er tilfreds
med situasjonen på dette området pr. i dag, heller
ikke med at det tar så lang tid å behandle den
type saker. Derfor er en arbeidsgruppe på statssekretærnivå nå i
full gang med en gjennomgang. Jeg har lagt opp til at de skal komme
med en innstilling overfor meg i løpet av noen få uker
med forslag til tiltak om hva som kan gjøres for at den
type saker skal kunne behandles raskere, og at det også skal
gå fortere å kunne rekruttere arbeidskraft fra
utlandet enn det som er tilfellet pr. i dag. Det er også for
meg en viktig sak å få en løsning på plass
så snart som mulig, og det kan også i denne sammenheng
være behov for å gjøre enkelte endringer
i utlendingsloven eller i forskriften til denne loven. Departementet
vil i så fall gi dette arbeidet høy prioritet.

Per Ove Width hadde
her overtatt presidentplassen.

  Jeg kan bekrefte at det er mitt klare mål
at den type saker må kunne behandles langt raskere. Samtidig
må vi også være oppmerksom på det
Stortinget også har sagt, nemlig at utlendingsforvaltninga
er pålagt å prioritere asylsaker. Men det er mange måter å organisere
dette arbeidet på, og mitt klare mål er at den
type saker vi f. eks. her snakker om, skal kunne gå langt
raskere enn det som er situasjonen pr. i dag, og det er også etter
de retningslinjer jeg nå jobber.

