 For det første til det nye lovverket som Stortinget nettopp har vedtatt - jeg vet at Høyre hadde litt avvikende synspunkter i den sammenheng: Jeg mener at det er en styrking av tilbudet til pasientene fordi vi på den måten kan følge pasientforløpet i flere sjukdommer enn f.eks. kreft, hvor det er vist at Kreftregisteret er med på å gi oss kunnskap som kan gi bedre behandling og bedre medisiner. Slik tenker vi også på andre områder, for andre viktige, alvorlige sjukdommer. Det ligger så mange stengsler i regelverket at jeg er helt uenig i påstanden om at det vil bety en krenkelse av personvernet. Det er nå den debatten.




Når det gjelder spørsmålet om personvernombud, tenker jeg at det kan være en veldig god løsning. Det de gjør i Helse Sør-Øst, er en veldig god løsning, og den måten de har gjort det på i de andre helseregionene, gjennom Norsk samfunnsvitenskapelig datatjeneste, syns jeg også er en god løsning når det gjelder slike personvernombud. Men jeg syns det må være åpent for å kunne vurdere den beste løsningen i hver enkelt region, og alle har en form for ombud i dag, og det syns jeg er veldig bra. 





                

