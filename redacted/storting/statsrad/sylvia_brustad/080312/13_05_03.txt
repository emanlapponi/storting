 Nylig vedtok Stortinget som kjent et sjukehusbudsjett for inneværende
år på om lag 85 milliarder kr. Det er 35 milliarder kr mer enn
vi brukte i 2002. 

Innenfor disse ressursrammene har de regionale
helseforetakene som kjent ansvaret for at befolkninga får den helsehjelp
de har krav på i henhold til lovbestemmelser og øvrige myndighetsdirektiver.
I oppdragsdokumentet til de regionale helseforetakene understreker jeg at
målet må være en helsetjeneste av god kvalitet for alle
i hele landet. I oppdragsdokumentet har jeg lagt inn flere styringsvariabler,
nøkkeltall, som jeg bruker for å følge med i arbeidet
både når det gjelder aktivitet, kvalitet og prioritering. En
forutsetning for en helsetjeneste av god kvalitet er imidlertid at de enkelte
sjukehusene har kultur og systemer for læring, forbedring og kvalitetsutvikling.

Jeg har forståelse for at en del sjukehus står overfor
store utfordringer knyttet til budsjettsituasjonen og de omstillinger som
må gjennomføres. Jeg ser imidlertid ingen grunn til at det
skal gå ut over kvaliteten i tjenestetilbudet. Helsetjenester skal
være av god kvalitet, de skal være trygge og sikre, og brukerne
skal både involveres og ha innflytelse der det er mulig. 

Jeg
har tillit til at de regionale helseforetakene og sjukehusene har systemer
som sikrer at de som trenger helsehjelp, får den hjelpen de har krav
på, og at den hjelpen er av god kvalitet. 

Rikshospitalet er
et viktig sjukehus som kjennetegnes av høg kvalitet både på
pasientbehandling og forskning. Sjukehuset har vært et foregangssjukehus
i å sette behandlingsresultater i fokus og har bl.a. som det første
sjukehuset i landet lagt ut på Internett en rekke kvalitetsindikatorer
som viser aktiviteter og resultater på en rekke av sjukehusets fagområder.
Disse indikatorene gir Rikshospitalet en unik mulighet til å følge
med på kvalitetsutviklinga i egen virksomhet. 

Representanten
Dåvøy uttrykker bekymring for at kvaliteten ved Rikshospitalet
vil svekkes som følge av de endringer de nå må gjøre
i sine budsjetter. Jeg har fra Helse Sør-Øst mottatt en uttalelse
fra Rikshospitalet hvor de understreker: 

«Sykehuset vil ikke gå på akkord med den medisinske
kvaliteten i pasientbehandlingen, og vil sikre seg den kompetanse som er
nødvendig for å ivareta sine høyspesialiserte medisinske
tjenester på regionalt og nasjonalt nivå. Sykehuset vil i omstillingsarbeidet
dessuten legge stor vekt på å ivareta den kliniske og vitenskapelige
kompetansen som er bygget opp gjennom mange tiår, og som er nødvendig
for å videreutvikle sykehuset som et ledende medisinsk senter nasjonalt
og internasjonalt.» 

Jeg har derfor full tillit
til at både Helse Sør-Øst og Rikshospitalet vil sikre
pasientbehandling av høy kvalitet til tross for de forestående
omstillingsprosessene. 

