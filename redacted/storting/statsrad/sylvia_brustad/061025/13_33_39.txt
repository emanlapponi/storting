 Jeg vil innledningsvis og helt generelt få si
at utvikling og omstilling innen sjukehustjenestene er
en nødvendig del av en moderne helsetjeneste. Sjukehusdrift
er høykompetansevirksomhet, der det hele tida
skjer faglige og teknologiske nyvinninger. I tillegg vet vi at forekomsten
av sjukdommer endrer seg noe i befolkninga og dermed også det
behovet som befolkninga har for ulike tjenester.

Vi har slått fast at vi skal ha en
desentralisert sjukehustjeneste
i Norge. Det skulle bare mangle, slik landet vårt ser
ut. Det har jeg også understreket i min styring
overfor de regionale helseforetakene.

Når det gjelder sjukehuset i Mosjøen,
er det ifølge Helse Nord satt i gang et helhetlig
omstillingsarbeid, bl.a. for å etablere nye tilbud
til pasientgrupper der det tidligere var underkapasitet eller
manglende tilbud. I den forbindelse er det ifølge Helse
Nord så langt investert om lag 40 mill. kr, bl.a.
til et felles akuttmottak, en enhet for lindrende behandling,
tilbud innen rehabilitering, geriatri
og et senter for læring og mestring for kronisk
sjuke pasienter. Det er, slik jeg er kjent med det, nedlagt et betydelig arbeid
for å utvikle tjenester til prioriterte
grupper. I tillegg er jeg kjent med at sjukehuset satser på avansert
behandling innen dagkirurgi.

Endringene innen akuttberedskapen
er ett element i en helhetlig utvikling og omstilling ved sjukehuset.
I denne saken har det pågått et utviklingsarbeid,
noe representanten Sahl helt sikkert er kjent med. Et vedtak om omstillingene
går helt tilbake til 2003, da det var en annen
regjering som satt ved roret. Jeg er imidlertid blitt orientert
om at det nå er ulike synspunkter på hvor mange
pasienter som blir berørt av de omstillinger som er vedtatt
i Mosjøen. På den bakgrunn har jeg bedt Helse Nord
om å gå i dialog med dem som har andre
tall, slik at jeg kan få en redegjørelse
om hva som er den faktiske situasjonen.

Generelt må jeg si at det alltid vil være
pågående utviklingsprosesser og utredninger
på ulike områder i sjukehussektoren.
Det er, som jeg sa innledningsvis, nødvendig for å utvikle
tilbudet i tråd med det behov som befolkninga har. Det
er på den bakgrunn og det jeg vet i dag – jeg
understreker «det jeg vet i dag» – at
jeg ikke ser det som riktig å gjøre
om på det vedtaket som ligger fra helt tilbake til 2003,
sjøl om jeg nå skal nedsette ei gruppe som skal
gå igjennom akuttfunksjonene ved lokalsjukehusene.

Samtidig vil jeg ikke utelukke at
det i framtida kan skje endringer som kan berøre
akuttfunksjonene, både ved dette sjukehuset og
ved andre sjukehus, enten som følge av gruppas
arbeid eller av andre grunner. Jeg vil understreke at
jeg følger utviklinga nå veldig nøye,
og jeg imøteser en avklaring når det gjelder antallet
pasienter som blir berørt ved det aktuelle sjukehuset.

