 La meg med en gang si at jeg ikke
er fornøyd med situasjonen på dette området
pr. i dag. Generelt gjelder det, som lederen av komiteen
er godt kjent med, at de som er rettighetspasienter i henhold til
det lovverket vi har, skal få sine rettigheter oppfylt.
Derom skal det ikke være noen
som helst slags tvil. Dette gjelder også de pasienter
som trenger cochlea implantat, og som er rettighetspasienter.

Som kjent har Rikshospitalet en landsfunksjon
for cochlea implantater hos barn. Jeg kan opplyse
at alle unger som trenger det, nå får
tilbud om cochlea implantat på begge ører. Det
er pr. oktober kun fem unger som står på venteliste.
De vil få et tilbud om veldig kort tid.

For voksne som trenger cochlea implantat, er
spørreren kjent med at de opereres både
ved Rikshospitalet, Haukeland og St. Olavs Hospital. En gjennomgang
av situasjonen viser – det er riktig det som
er påpekt – at vel 70 voksne pasienter vil få tilbud
om cochlea implantat i år.

Rett til nødvendig helsehjelp skal
gis innenfor fristen for de pasienter som har
fått fastsatt ei tid. For voksne som defineres som rettighetspasienter,
og hvor fristen brytes, vil disse pasientene kunne få et
tilbud ved et annet sjukehus, enten i Norge eller
i utlandet.

Særlig har det vært fokus
på situasjonen knyttet til Helse Midt-Norge og
St. Olavs Hospital. Ti pasienter som ikke blir behandlet
ved St. Olavs Hospital i år, vil være rettighetspasienter.
Helse Midt-Norge RHF har et ansvar for å sørge
for at disse får behandling innenfor
den fastsatte fristen. Hvis så ikke skjer, vil
pasienten få bistand fra NAV Pasientformidling til å finne
et annet sjukehus for operasjon. Jeg har også bedt
Helsetilsynet om å gjennomgå disse sakene i Helse
Midt-Norge.

Operasjonskapasiteten for voksne vil bygges
ut til et faglig behovsanslag på ca. 200 operasjoner i året.
Dette gjelder både utrednings-, operasjons- og
oppfølgingskapasitet. Helse- og omsorgsdepartementet har også bedt Helse
Midt-Norge RHF og Helse Nord RHF om å komme fram til en
avtale, slik at pasienter også fra Helse Nord kan
opereres ved St. Olavs Hospital.

Jeg har også gitt Nasjonalt
kunnskapssenter for helsetjenesten
i oppdrag å vurdere behandlingseffekten av cochlea implantat
og gjøre en kost–nytte-vurdering i forhold til
prioriteringsforskriften, herunder også vurdering av
en tosidig operasjon for voksne.

Jeg er sikker på at spørreren
og jeg er enige om at oppfølgingen er like viktig
som sjølve CI-operasjonen. Sosial- og helsedirektoratet
har derfor fått i oppdrag å finne løsninger
for hvordan personer med cochlea implantater skal følges
opp framover. Dette gjøres i samarbeid
med Utdanningsdirektoratet og Statlig pedagogisk støttesystem.

Jeg deler ikke framstillinga i Dagbladet
om at sjukehusene taper penger på CI-operasjoner. Jeg vil vise
til at det fra i år er gjort endringer i DRG-systemet for
finansiering av implantater. Tilleggsrefusjonen
har bortfalt, og det er opprettet en egen DRG for innsetting
av cochlea implantat. Den aktivitetsbaserte refusjonen er i 2006
lik 147 000 kr. 100 pst. DRG-finansiering tilsvarer dermed 370 000
kr, hvor 200 000 kr må dekkes over basisbevilgninga til
helseforetaket. Men også på dette
området har jeg en åpen holdning. Hvis det skulle vise
seg at dette ikke er tilstrekkelig, får vi gå gjennom
det en gang til.

I oppdragsdokumentet for 2007 – det
som før het bestillerdokumentet – til de regionale
helseforetakene vil jeg be om at operasjonskapasiteten blir trappet
kraftig opp, til det behovet som er anslått fra faglig
hold, dvs. opp mot 200 operasjoner pr. år. Dette har foretakene
sammen et ansvar for å sørge for. Hånd
i hånd med økning i antall operasjoner må både
utrednings- og oppfølgingskapasiteten for disse pasientene økes
tilsvarende.

