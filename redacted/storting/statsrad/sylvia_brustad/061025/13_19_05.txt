 Kommuner og fylkeskommuner har i henhold til
opplæringsloven kapittel 4A og kapittel 5 ansvar for å gi
spesialundervisning, herunder logopediske og audiopedagogiske tjenester. Dette
innebærer at kommunene allerede har ansvar for denne tjenesten,
slik at en eventuell endring ikke
innebærer overføring av ansvar. Kommunenes
ansvar innebærer bl.a. å ha oversikt
over behov og aktuelle hjelpetiltak også på hørselsområdet.

Det er som kjent 401 logopeder og 29 audiopedagoger som
har avtale om direkte oppgjør med trygden i 2006. Ut fra
utgiftene kan det anslås at det er om lag 120 årsverk. Flertallet
av logopeder og audiopedagoger er derimot ansatt i offentlig virksomhet,
i spesialpedagogiske kompetansesentre, i kommuner og i fylkeskommuner.

En eventuell endring av
finansieringsordningen som i dag gir privatpraktiserende logopeder
og audiopedagoger anledning til å skrive regning til folketrygden,
vil understøtte det ansvaret som kommuner og fylkeskommuner
allerede har for å yte spesialpedagogiske tjenester. Privatpraktiserende
logopeder og audiopedagoger har ikke vært en
del av det kommunale og fylkeskommunale tjenestetilbudet, men har
operert på siden av dette. Kommuner og fylkeskommuner inngår
altså ikke avtaler med privatpraktiserende logopeder
og audiopedagoger om tjenester. Med en eventuell endring
av finansieringsmåten vil ansvarsforholdene framstå som
klarere. De instanser som har ansvar for tjenesten, vil på den
måten også få hele
finansieringsansvaret. Her hører sikkert spørreren
at jeg har en veldig åpen holdning med hensyn til hva vi
skal konkludere med.

Personer som får cochlea implantat,
har forskjellige behov når det gjelder opplæring
og oppfølging. Hovedansvaret ligger også hos
pedagogisk-psykologisk tjeneste i hver enkelt kommune. Mange kommuner
søker råd og veiledning ved de statlige kompetansesentrene
for hørsel. Kompetansesentrene innehar spisskompetanse
og kan tilby veiledning. Hvert senter har et eget CI-team eller
fagpersoner som har kompetanse innenfor området.
En del hørselssentraler innenfor sykehusene
har audiopedagog som kan bidra med oppfølging av personer
som har fått cochlea implantat.

Forslaget er som kjent omtalt i St. prp. nr.
61 for 2005-2006 Om lokaldemokrati, velferd og økonomi
i kommunesektoren 2007 – altså kommuneproposisjonen.
Helse- og omsorgsdepartementet vil nå vurdere de innspill
vi har fått i høringsrunden, før vi tar
endelig stilling til hva som skal skje videre.

