 Jeg er helt enig med representanten Dåvøy i at internasjonalt samarbeid er helt avgjørende. Det er sjølsagt i Regjeringas interesse å innhente andre lands erfaringer med den nye trenden som nå også kommer til vårt land.




Jeg kan nevne at vi har satt i gang en rekke tverrfaglige tiltak. Det er varslet i den opptrappingsplanen for rusfeltet som ligger i Stortinget. Jeg kan også si litt mer om det politiet jobber med akkurat nå: De samarbeider veldig tett med utelivsbransjen mot lukkede miljøer der kokainmisbruk foregår. Jeg synes også det er greit å informere Stortinget om at årsrapporten fra Det europeiske overvåkingssenter for narkotika og narkotikamisbruk blir lansert i Brussel torsdag 22. november – om bare to dager. I den forbindelse arrangerer Helse- og omsorgsdepartementet allerede i morgen et møte om utviklingstrekkene når det gjelder kokain og andre sentralstimulerende rusmidler. Alt dette, i tillegg til den høringa som Sosial- og helsedirektoratet har fått ansvar for å gjennomføre tidlig neste vår, vil bidra til mer kunnskap om hva som nå skjer, og – kanskje enda viktigere – hva vi kan gjøre med det.




Når det gjelder Helse Sør-Øst og de anbudsrundene som de er i gang med, vil jeg orientere om at de har sendt ut presiseringer med hensyn til bl.a. grensa på ett år. Det mener jeg er fornuftig, for ved å ha en bastant grense på ett år vil en ikke kunne fange opp alle behovene. Vi har også – som representanten helt sikkert skjønner – hatt møte om dette, og på bakgrunn av det er det sendt ut presiseringer som gjelder både dette og et par andre ting som det er vesentlig å ha en litt mjukere tilnærming til. Gjennom det systemet vi har – også i spesialisthelsetjenesten – må vi prøve å fange opp folks ulike behov, og at de sjølsagt trenger hjelp ut fra det.




Når det gjelder bruken av pengene, avventer vi sjølsagt hva Stortinget sier. Jeg er opptatt av å greie å ha både penger og mennesker til å kunne forebygge enda mer – det er kjempeviktig – dernest at vi har gode nok og tilstrekkelig med behandlingstilbud, slik at folk får behandling når de trenger det og slipper å vente så lenge, og at det er veldig god oppfølging når folk kommer hjem til seg sjøl etter endt behandling i vårt system. Alt dette må henge i hop for at vi skal lykkes.




Jeg kan forsikre representanten Dåvøy om at jeg ser med stort alvor på den urovekkende utviklinga på dette området. Vi er i gang med tiltak, men flere vil komme. Vi må ha enkelttiltak, men vi må også se alt det vi gjør, i en helhet.




