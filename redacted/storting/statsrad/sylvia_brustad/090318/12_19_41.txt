 Regjeringa er opptatt av å legge til rette for de små og mellomstore bedriftene i Norge, sjølsagt fordi de utgjør mange arbeidsplasser og utgjør en stor og betydningsfull del av økonomien vår også.


La meg først påpeke at et «Norskregistrert utenlandsk foretak», såkalt NUF, er en lovlig måte å registrere et utenlandsk foretak i Norge på, og det store flertallet av disse bedriftene driver virksomheten fullt ut lovlig, slik jeg er blitt kjent med det. Regjeringa er imidlertid i gang med å undersøke bruken av NUF nærmere for å vurdere de problemstillinger som denne måten å organisere virksomheten på, kan reise.


Stortingets justiskomité har anmodet Regjeringa om å utrede hvilke problemer som oppstår som en følge av at selskaper velger NUF som selskapsform, hvilke krav som bør stilles til slike selskaper for eventuelt å demme opp for slike problemer, og hva som er årsaken til at bruken av denne selskapsformen faktisk øker. Justisdepartementet, Nærings- og handelsdepartementet, Arbeids- og inkluderingsdepartementet og Finansdepartementet har etablert en interdepartemental arbeidsgruppe som jobber med disse problemstillingene, der dette spørsmålet sjølsagt er reist.


Representanten viser til at NUF gir mulighet for å slippe krav til 100 000 kr i aksjekapital. Per i dag foreligger det ingen planer om å senke dette kravet. Justisdepartementet følger imidlertid med på utviklinga i Europa på dette området, og har spørsmålet til observasjon, som det heter.


I forbindelse med pågående arbeid med EUs tiltakspakke for små og mellomstore bedrifter, «Small Business Act», arbeider EU som kjent med et forslag om å innføre en ny europeisk selskapsform, SPE. Norge blir gjennom EØS-avtalen direkte berørt av dette, og Justisdepartementet følger derfor dette arbeidet. Kravet til aksjekapital for SPE er ikke avklart. Dersom denne europeiske selskapsformen blir innført i Norge, vil SPE bli en norsk selskapsform, på linje med et aksjeselskap.


Nærings- og handelsdepartementet er for øvrig i gang med å utarbeide en strategi for små og mellomstore bedrifter. I den forbindelse oppretter vi som kjent også et strategisk råd, slik at bedriftene sjøl får mulighet til å gi råd og innspill, noe jeg anser for å være meget verdifullt.


Regjeringa er opptatt av å bedre vilkårene for små og mellomstore bedrifter i Norge og legge til rette for arbeidsplasser og verdiskaping. Vi utreder nå som kjent problematikken rundt NUF i Norge, vi følger med på arbeidet med en ny, europeisk selskapsform, og vi er i gang med å utarbeide en overordnet næringspolitisk strategi for små og mellomstore bedrifter.


