 Jeg vil også takke for en god debatt. Det virker som det er ganske brei enighet om at mye kan bli bedre på dette området. Jeg skal prøve å sørge for det jeg har ansvaret for. Det er ingen tvil om at det jeg har ansvaret for, er bl.a. alt som dreier seg om sosialtjenesteloven, unntatt økonomisk sosialhjelp.




Så er det en del andre ting som også er svært viktig, og som mange har vært inne på. Det skal jeg bringe videre til mine regjeringskollegaer som har ansvar for de forskjellige sakene.




La meg starte med å si, som interpellanten, representanten Nesvik og flere var inne på, at hele grunnlaget for hva vi måtte gjøre på dette området, er at alle mennesker selvfølgelig er like mye verdt. Det ligger i bunnen for alt sammen.




Til det som representanten Nesvik tok opp om en veileder for foreldrene, kan jeg opplyse om at det finnes et ganske godt faktahefte som er laget av Sosial- og helsedirektoratet som heter «Gode løsninger – hva er det?». Det er et ganske bra hefte, men det kan jo tyde på at det kanskje ikke er godt nok kjent. Da får vi prøve å bidra til at det blir bedre kjent, men det svarer nok på en del av det representanten Nesvik var opptatt av.




Så til det som representanten Karin Andersen og flere var inne på. Det er klart at her er det veldig ulike behov. Det gjør at det å lage standardløsninger som man trur skal passe til alle, trur jeg ikke er løsningen. Men jeg føler heller ikke at noen i debatten har tatt til orde for det.




Representanten Tørresdal og flere var inne på SFO, hvilken viktig rolle SFO spiller. Det er jeg enig i. Jeg trur det er grunn til å se på kvaliteten på det tilbudet enkelte steder. Jeg tar med meg de signalene som Tørresdal kom med, hvorvidt SFO burde vare lenger for unger med ulike funksjonshemninger. Jeg skal bringe det videre til min kollega som har ansvaret på det området.




Så har flere vært inne på at mange opplever at det er kampen mot hjelpeapparatet som blir det verste. Da er det jo noe som er grunnleggende galt. Derfor er det også viktig at vi greier å få en helhetlig tilnærming til dette, på tvers av alle sektorer og på tvers av alle departementer. Det jobber Regjeringa med akkurat nå. Det gjelder også det spørsmålet som representanten her var inne på, om hvordan vi skal løse det når ungene blir større og er sjuke. Det er noe av det vi ser på i forbindelse med permisjonsordninger, at man har et økonomisk grunnlag slik at man har mulighet til å ta seg av ungen sin også når ungen blir litt større – hvis det er behov for det.




Til slutt det representanten Dåvøy tok opp om rådgivere og koordinatorer. Jeg trur vi er helt enige. Det gjelder bare å finne praktiske løsninger som fungerer i virkeligheten, enten det er i kommunene, i sjukehusene eller i andre instanser vi har. Det er det vi i fellesskap må jobbe videre med.




