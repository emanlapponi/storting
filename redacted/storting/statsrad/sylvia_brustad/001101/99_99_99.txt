  Representanten Erna Solbergs beskrivelse av
situasjonen baserer seg på en reportasje i Aftenposten
som etter min mening er noe unyansert. Siden 1. juli 2000 har UDI
gjennomført 1 160 intervjuer. Videre har direktoratet
en restanse på 748 intervjuer, hvorav 504 allerede er berammet.

Jeg deler imidlertid representanten Solbergs
bekymring for fremdriften av asylintervjuene, og har i dag hatt et
møte med Utlendingsdirektoratet for å diskutere
den nåværende situasjonen og mulige tiltak for å redusere
restansene og for å få saksbehandlingstida ned.

De siste månedene har det vært
en endring i sammensetninga av asylsøkere som ankommer
landet. Mens det tidligere ankom flest asylsøkere fra Jugoslavia,
Somalia og Irak, er det nå asylsøkere fra Øst-Europa,
deriblant søkere fra Romania og Slovakia, som utgjør
den største søkergruppa. Dette har bidratt til
vanskeligheter med å få tak i kvalifisert tolke-
og translatørbistand.

Det har også vist seg at arbeidet
med asylintervjuer i direktoratet har vært noe mer komplisert
og tidkrevende enn det som ble forutsatt da direktoratet overtok
denne oppgaven fra politiet 1. juli i år.

Restansene må også ses i
sammenheng med innføringa av ordninga med egenerklæringer,
som asylsøkerne skal fylle ut i forkant av intervjuene.
Egenerklæringene må oversettes til norsk før
intervjuet kan foretas. Dette vil bidra til at det alltid vil være
noen restanser som bl.a. er avhengig av tilgangen på kvalifiserte
translatører.

Selv om direktoratet foreløpig ikke
har greid å nå målet med hensyn til gjennomføring
av intervjuer og asylsaksbehandling, vil jeg likevel påpeke
at dagens situasjon med hensyn til restanser og saksbehandlingstid
tross alt innebærer en forbedring i forhold til tida før
direktoratet overtok ansvaret for asylintervjuene. Videre har Utlendingsdirektoratet
nylig gjennomført en omorganisering av virksomheten med
sikte på å øke effektiviteten i saksbehandlinga.
Direktoratet legger derfor til grunn at intervjukapasiteten vil øke
fra om lag 126 til om lag 150 intervjuer pr. uke i løpet
av relativt kort tid.

Det er riktig som representanten Solberg påpeker,
at direktoratet har fått tilført betydelige ressurser
det siste året. Rekruttering av nye medarbeidere er imidlertid
en ressurskrevende oppgave, bl.a. fordi de nytilsatte trenger både
opplæring og arbeidserfaring. Det er derfor først den
senere tid de nytilsatte er å betrakte som fullt ut operative
med hensyn til asylintervjuer og saksbehandling. I tillegg er styrkinga
av direktoratet også knyttet til en rekke nye oppgaver
i inneværende år, herunder Norges tilslutning
til Schengen-samarbeidet og Dublinkonvensjonen. Men det må ikke
være noen tvil om at jeg kommer til å følge
denne utviklinga nøye og gjøre det som kan gjøres
for å få saksbehandlingstida ytterligere ned.

  Dette er ganske komplisert, for vi greier
ikke helt å styre hvor mange asylsøkere som kommer
til landet vårt. Og som representanten Solberg er godt
kjent med, har det den senere tid kommet flere asylsøkere
enn før. Og også det at de plutselig kan komme
fra andre land enn de man egentlig hadde tenkt å prioritere,
gjør at ting blir satt litt på hodet i en periode, som
jeg nevnte i mitt hovedsvar.

Som jeg sa, har jeg i dag morges hatt et møte
med Utlendingsdirektoratet fordi jeg deler den bekymringa som representanten
Solberg har med hensyn til at saksbehandlingstida er for lang. Jeg
kommer til å følge dette videre opp, og jeg er
også helt klar på at målet selvfølgelig skal
være at saksbehandlingstida blir så kort som overhodet
mulig. Vi har også bedt UDI om å foreta seg noe
i forhold til det. Vi har bedt om at asylsaker prioriteres. 

På grunn av den situasjonen jeg nå har
orientert om, vil saksbehandlingstida for en del andre saker ta
lengre tid. Jeg mener vi må være åpne
for å vurdere om vi kan organisere og gjøre ting
på en enklere måte, og da utelukker jeg heller
ikke endringer i lover og regler.

  Jeg er også her enig med representanten
Solberg – vi har store problemer med å få verger
nettopp for enslige mindreårige asylsøkere.

Som representanten kjenner til, skal jeg i
løpet av desember legge fram en stortingsmelding som dreier
seg om integreringspolitikken, og spesielt i forhold til bosetting
av våre nye landsmenn. I den forbindelse finner jeg det
naturlig at vi også drøfter situasjonen i forhold
til verger noe mer, for det er helt klart at vi er nødt
til å få dette på plass. Så selv
om det er et utvalg som jobber med det – og det skal de
få lov til å gjøre – ser jeg
også at det kanskje er en del tiltak som det går
an å gjøre nå, slik at vi forhåpentligvis
får litt av dette i orden før utvalget kommer
med sin utredning.





                

 Det er riktig at den aktuelle iranske familien
har fått avslag på sin søknad om å få oppholdstillatelse
i Norge. Søknadene ble avslått av Utlendingsdirektoratet
18. april i år, og etter klage av Justisdepartementet 26. september
i år. Det er også riktig at det er fremmet en
begjæring om omgjøring fra SOS Rasisme. Denne
vil bli behandlet i løpet av november måned. I
henhold til fast praksis kan jeg ikke uttale meg om enkeltsaker
som er til behandling, og jeg kan derfor ikke uttale meg om hvordan
jeg vurderer saken til datteren på 16 år.

Når det gjelder forholdene i Iran,
antar jeg at spørsmålet fra representanten Sahl
først og fremst gjelder kvinnenes situasjon. Det er selvfølgelig
riktig at iransk og islamsk familielov gir flere rettigheter til
menn enn til kvinner, og at kvinner som sådanne diskrimineres.

Når det gjelder forholdene i Iran
generelt, har norske utlendingsmyndigheter gjennom hele 1990-tallet
arbeidet aktivt med å innhente og systematisere kunnskap
om landet. Opplysninger fra jevnlige tjenestereiser til Iran, utenrikstjenesten,
FNs høykommissær for flyktninger og flere anerkjente
menneskerettsorganisasjoner utgjør en del av utlendingsmyndighetenes
beslutningsgrunnlag når det skal treffes vedtak etter utlendingsloven.
At brudd på menneskerettigheter skjer i Iran, er vel kjent.
Det innebærer imidlertid ikke at alle iranere som kommer
til Norge og av ulike grunner ønsker å bli
her, fyller vilkårene for asyl eller opphold
på humanitært grunnlag.

  Svaret på det siste spørsmålet
fra Jan Sahl er nei. Enkeltmenneskers skjebne drukner ikke, det
foretas en ordentlig, individuell behandling av hver enkelt sak.
Når jeg sa det jeg gjorde, både om hva jeg mener
er situasjonen for mange kvinner i det landet og også i
forhold til menneskerettigheter, så står jeg selvfølgelig
på det. Men jeg må selvfølgelig understreke,
som jeg også gjorde, at det at det er andre holdninger
og måter å være på der i forhold
til hva vi er vant med, i seg selv ikke er et grunnlag for at alle
fra Iran kan få opphold i Norge. Men det er altså en
individuell vurdering i hver enkelt sak, og som jeg sa vil det med hensyn
til den aktuelle saken som representanten Sahl har tatt opp, bli
tatt en avgjørelse i løpet av denne måneden.

  Jeg vet ikke om representanten Sahl nå viste
til et brev med en henvendelse om et møte med meg. Det
må jeg si at jeg ikke har sett, men generelt sett må jeg
si at departementet behandler ganske mange tusen asylsaker i løpet
av et år, og det er vanskelig for en minister, uansett
partifarge, å kunne ha personlige møter med hver
enkelt som måtte be om det. Det betyr ikke at vi ikke er
interessert i f.eks. denne kvinnens situasjon, eller i situasjonen
til andre som søker asyl i Norge, men fordi døgnet
bare har 24 timer, må jeg si at det er vanskelig å imøtekomme
alle slike henvendelser. Men det jeg kan forsikre om, er at denne
saken som alle andre saker selvfølgelig blir underlagt
en veldig grundig og skikkelig behandling i vårt system.





                

 Ved endringa i utlendingsforskriften § 2a
første ledd, som trådte i kraft den l. januar
2000, åpnes det for større fleksibilitet med hensyn
til om utlendinger som ikke er omfattet av EØS-avtalen, skal kunne
gis arbeidstillatelse som spesialist etter endt utdanning. Endringa
innebærer at de kan få en arbeidstillatelse selv
om de ikke har rett til det før etter fem års opphold
utenfor Norge.

Det er gitt retningslinjer som regulerer dette
nærmere. Studenter som har finansiert studiene ved egne
midler, dvs. uten støtte fra den norske stat, skal kunne
gis arbeidstillatelse som spesialist uten karantenetid. 

Tidligere praksis for kvotestudenter og stipendiater videreføres,
i hvert fall inntil videre, i den betydning at det kun unntaksvis
dispenseres fra kravet til karantenetid. For denne gruppen er altså hovedregelen
at de skal returnere. Dette er i tråd med de bistandsmessige
og innvandringspolitiske målsettinger om at utlendinger
som utdanner seg i Norge, skal vende tilbake til hjemlandet for å benytte
utdanningen sin der. Kvotestudenter og stipendiater får
også ettergitt studielånet fra Statens lånekasse
når de reiser hjem. 

Jeg er likevel innstilt på å få disse
spørsmålene nærmere vurdert i sammenheng
med en generell gjennomgang av regelverket for innvilgelse av arbeidstillatelse
i Norge. Jeg vil ikke nå konkludere om hva resultatet av det
blir, det mener jeg vi må få anledning til å vurdere
litt nærmere. 

  Jeg kan ikke i dag love en bestemt dato for
det, men jeg kan love at vi jobber på høygir med
saken om arbeidsinnvandring generelt. Det er helt klart at i den
situasjonen vi nå er i, med skrikende mangel på arbeidskraft
innenfor mange sektorer, er det sannsynligvis behov for å foreta
en del oppmykinger og justeringer av regelverket. Vi jobber på høygir,
og vi skal komme tilbake med noen forslag i løpet av få måneder – la
meg bruke uttrykket: Vi gjør det så fort vi kan. 

Når det gjelder det som Dørum
tar opp, skal vi selvfølgelig vurdere det. Men hvis man
skulle gå inn på en linje her hvor kriteriet skulle
være om den tidligere studenten kan vise til et arbeidstilbud
i et annet vestlig land, er det klart at det for det første
vil kunne være problematisk å finne ut om det
arbeidstilbudet er reelt. Det ville kunne føre til at personer
som skaffer reelle eller fiktive arbeidstilbud, kun bruker disse
som argument for å få arbeidstillatelse i Norge.
Det ville videre kunne undergrave hele formålet med studietillatelser,
og i realiteten også oppheve regelen om at studenter skal
vende tilbake til hjemlandet for å nyttegjøre
seg utdannelsen der. Jeg bare sier det, for jeg mener at dette må man
selvfølgelig også vurdere nøye dersom
man skulle gå inn på den endringa som jeg skjønner
Dørum er for. 

 Det viktigste med vårt helsevesen,
slik Regjeringa ser det, er at det samlet sett fungerer til beste
for folkets helse. At pasientene får den behandling de
trenger, i rimelig tid med god medisinsk kvalitet, er det viktigste.
Det er dessverre ikke alltid tilfellet pr. i dag, og da er det nødvendig
at vi med åpne øyne ser på hvordan helsevesenet
vårt er organisert, derunder også hvordan eierskapet
er pr. i dag. 

Regjeringa har selvfølgelig også andre
politiske mål, som lokalt selvstyre, slik representanten
Meltveit Kleppa viser til i sitt spørsmål. Som
hun vet, er jeg særdeles opptatt av det lokale selvstyre. 

I den grad det er et motsetningsforhold mellom
målet om bedre helsevesen og målet om å styrke
det lokale folkestyret, er det vår
jobb som politikere å foreta en avveining. Min vurdering
er at sjukehusene bør bli statlige, fordi jeg mener at
det bl.a. vil bidra til klarere ansvarsforhold, bedre regional samordning
av spesialisthelsetjenesten, mer lik tilgjengelighet til helsetjenester,
mest mulig likeverdig tilbud for våre innbyggere. Det mener
jeg totalt sett vil kunne gi oss et bedre helsevesen til beste for landets
innbyggere. 

Jeg går ut fra at representanten Meltveit
Kleppa vet at Arbeiderpartiet skal ta standpunkt til statlig eierskap
av sjukehus på sitt landsmøte i slutten av neste
uke, og at jeg selvfølgelig verken kan eller vil forskuttere
resultatet av landsmøtes behandling av denne saken. 

  Jeg er ikke helt enig i det siste representanten
Meltveit Kleppa tok opp. Det jeg mener må være
helt avgjørende når vi snakker om helsepolitikk,
er at folk, uansett hvor de bor i landet, kan være sikre
på at de får den hjelpen de trenger, når
de trenger den, og at de kan være sikre på at
der de kommer, er det folk som er veldig godt skikket til å ta
seg av nettopp deres sjukdom for å kunne hjelpe dem. Og
da mener vi faktisk at den måten vi har organisert eierskapet
av våre sjukehus på i dag, ikke er den
best egnede måten å gjøre det på. 

Når det er sagt, er vi klar over at
det alene ikke løser utfordringene i helsevesenet, men
det kan ikke være slik som vi nå ser når
det gjelder enkelte lidelser, at hvilken hjelp og behandling man
får, er avhengig av hvilket fylke man bor i. Det har også betydning
for den livskvaliteten folk får senere, og dette må vi
rett og slett få slutt på. Vi må ha likeverdig
behandling, og vi må ha ansvaret klart plassert. Når
det er sagt, vil det i vårt opplegg selvfølgelig
også bli lagt opp til at vi vil trekke inn lokale representanter,
og det vil også være slik at vi gir mer tillit
til det som måtte bli av foretak rundt omkring. 

  Det representanten Meltveit Kleppa nå sa,
vet hun er en feil beskrivelse av Arbeiderpartiets politikk. Regjeringa
vil, som representanten er kjent med, komme tilbake med en egen
sak om oppgavefordelingen mellom de ulike forvaltningsnivåer og
også en vurdering av om vi skal ha det antallet forvaltningsnivåer
vi har i dag. Det kommer vi tilbake med i mars-april neste år,
og da får vi rikelig anledning til å diskutere
det.

Men representanten Meltveit Kleppa vet veldig
godt at denne regjeringa har som uttrykt målsetting for
det første å organisere alt i offentlig sektor
på en slik måte at det tjener brukerne våre,
og for det andre å gjøre det slik at vi ivaretar
demokratiet og ikke minst det som dreier seg om lokalt selvstyre.
Og jeg tror jeg skal sette mange kroner på at denne regjeringa
selvfølgelig ikke kommer til å foreslå at
videregående skole skal være et statlig ansvar.
Personlig mener jeg også at selv om man gjør sjukehusene
statlige – hvilket jeg mener er helt riktig, for vi kan
ikke ha en situasjon der folk blir behandlet ut fra hvilket fylke
man tilhører, det må være likt uansett
hvor i landet man bor – så mener jeg at det fortsatt
vil være behov for å ha et regionalt folkevalgt
nivå. Og det vil være nok av oppgaver for et slikt
nivå å styre med, og sannsynligvis bør
de også ha flere oppgaver enn det de har i dag.





                

 Først vil jeg få presisere
at det også i denne regjeringa har vært jobbet
meget aktivt med denne problemstillinga.

Verdal kommune har søkt om et ekstraordinært
statstilskudd på 60 mill. kr i forbindelse
med bygging av dypvannskai på Ørin. Dette tilsvarer omtrent
det totale beløpet som Kommunal- og regionaldepartementet
har til disposisjon pr. år til slike formål.

Det har vært gjennomført
flere møter med politisk ledelse i Olje- og energidepartementet,
Fiskeridepartementet, Forsvarsdepartementet og Nærings-
og handelsdepartementet der det har vært sett på muligheten
til å få til en samfinansiering, uten at det har
ført til en endelig løsning for prosjektet. Det
er bl.a. vist til at det er viktig å få avsluttet
et pågående utredningsarbeid for utvidet havnesamarbeid
i hele Trondheimsfjorden. I denne utredningen drøftes det
bl.a. i hvilket omfang Verdal eventuelt vil kunne bli en avlastningshavn
for Sør-Trøndelag og Trondheim havn.

Den generelle sysselsettingssituasjonen i Verdal
og utfordringene i så måte ble ellers drøftet
på et større møte i Verdal i begynnelsen
av august i år. Der lovet jeg å se på muligheten
til å bidra økonomisk til en nyskapings- og utviklingsprosess
i Verdal, knyttet direkte opp til næringsutvikling. En
søknad fra Verdal kommune er nå under behandling
i departementet. Nord-Trøndelag fylkeskommune og Verdal
kommune er kontaktet for å sikre nødvendig dokumentasjon
for en god behandling av søknaden og en best mulig prosess
i det videre arbeidet.

Utredningsarbeidet om havnesamarbeidet og nyskapings-
og utviklingsprosessen vil begge etter mitt syn ha stor betydning
for i hvilken grad det er behov for et kaianlegg av den størrelsen
det er lagt opp til i den søknaden som er forelagt Kommunal-
og regionaldepartementet.

  Det kan jeg rett og slett ikke svare på i
dag, for det første fordi vi vil se på utredningen
for øvrig i forhold til havnesituasjonen og det som skjer
i Trondheimsfjorden i forhold til Sør-Trøndelag
og Trondheim havn, og for det andre fordi, som jeg sa, den søknaden
som ligger inne til behandling, er på 60 mill. kr, altså det
beløpet som Kommunal- og regionaldepartementet har til
disposisjon totalt for ett år. Det sier seg selv at det
er svært mye penger. Dessuten er det slik at vi i hele
denne prosessen har hatt og har god kontakt med Verdal kommune og
Nord-Trøndelag fylkeskommune både på politisk
og administrativt nivå. Det kommer vi til å fortsette å ha. 

Personlig har jeg stor tro på den
søknaden som nå ligger inne, om å få gjort
noe i forhold til næringslivet og sysselsettingssituasjonen
i Verdal, noe jeg anser som meget nødvendig. Der ønsker
vi å bidra fra vår side, slik jeg også har
sagt til dem i direkte møte i august tidligere i år.

