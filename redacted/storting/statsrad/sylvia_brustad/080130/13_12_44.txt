 Styret er som kjent det regionale helseforetakets øverste ansvars- og myndighetsorgan og forvalter store samfunnsmessige verdier. Det å utnevne kompetente styrer med rett kompetanse i forhold til regionens utfordringer er derfor særdeles viktig for å sikre at overordnede nasjonale helsepolitiske målsettinger blir ivaretatt.




Som jeg gjorde rede for i mitt forrige svar på spørsmålet fra representanten Giltun, har jeg vektlagt kompetanse, geografisk representasjon, partipolitisk representasjon og kjønnsmessig balanse som hovedkriterier ved utnevnelse av styremedlemmer i de regionale helseforetakene. Jeg har prøvd å balansere kontinuitet opp mot fornyelse. 




For perioden 2006-2008 bestod styret i Helse Midt-Norge RHF av fire representanter fra Møre og Romsdal, fire representanter fra Sør-Trøndelag og én representant fra Nord-Trøndelag. I det nye styret er forskjellen mer utjevnet, hvor hvert av fylkene nå har tre representanter i det nye styret. 




Jeg vil nok en gang få understreke at representantene i styrene for de regionale helseforetakene ikke skal ivareta lokale særinteresser, men jeg forventer at de evner å se regionen som en helhet og sikre at overordnede nasjonale helsepolitiske målsettinger blir ivaretatt som en del av regionens «sørge for»-ansvar. 




Jeg har stor forståelse for at sammensetningen av styrene i de regionale helseforetakene engasjerer sterkt i lokalmiljøene. Jeg syns det er bra at det vises et så stort engasjement for en så viktig sektor som spesialisthelsetjenesten er. Det er gjennomført en bred og involverende prosess for å sikre gode sammensetninger i styrene for de kommende åra. Jeg er av den oppfatning at vi har lyktes i dette arbeidet, og jeg er veldig godt fornøyd med de styrene vi nå har fått for de regionale helseforetakene. 




