 Jeg vil bare gjenta at det å sette sammen disse viktige styrene
er en krevende oppgave. Jeg har forsøkt å balansere alle hensyn
opp mot hverandre. Men det er veldig viktig for meg å understreke
at det er ikke hvor man bor, og hvor man kommer fra, som er det som skal
være førende når man sitter i disse styrene. Det som
er oppgaven for dem som sitter i disse styrene, er å sørge
for at pasientene, i denne sammenheng i hele Helse Sør-Øst-regionen,
får gode helsetjenester av god kvalitet og rask hjelp. 

Jeg
skjønner at representanten er opptatt av sjukehuset i Østfold.
Jeg vil bare gjenta at det sjukehuset kommer, og at det da ikke vil være
avgjørende hvor mange representanter i det styret som er fra Østfold.
Jeg gjør ellers oppmerksom på at Randi Talseth, som sitter
der som eieroppnevnt, kommer fra Østfold. Men alle har altså
ansvaret for å se helheten for hele regionen, ikke bare for det fylket
de kommer fra. 

