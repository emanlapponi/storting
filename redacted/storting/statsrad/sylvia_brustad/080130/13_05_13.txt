 Utnevnelse
av styremedlemmer til styrene for de regionale helseforetakene er en viktig,
men også veldig krevende oppgave. Regionene har sine særskilte
utfordringer som det sjølsagt skal tas hensyn til, og en rekke eksterne
interessenter ønsker at deres hensyn blir ivaretatt, og det er forståelig.

Ved utnevnelse av styremedlemmer til styrene for de regionale helseforetakene
er det mange hensyn som skal veies opp mot hverandre. Jeg har lagt vekt
på følgende kriterier: Kompetanse - det er f.eks. styreerfaring,
ledererfaring, økonomikompetanse, medisinsk kompetanse, politisk
erfaring m.m. - geografisk representasjon, partipolitisk representasjon
og kjønnsmessig balanse. Med utgangspunkt i innspill fra fylkeskommuner,
Oslo kommune og Sametinget har jeg satt sammen styrer jeg mener er godt
i stand til å ivareta regionenes utfordringer, samtidig som jeg har
forsøkt å ivareta interessentenes behov og ønsker. Jeg
har også lagt vekt på at vi skal ha en balanse mellom kontinuitet
og fornyelse. 

Styremedlemmer valgt av og blant de folkevalgte skal
utgjøre flertallet av de eieroppnevnte styremedlemmene. Dette utgjør
seks i tallet for Helse Sør-Øst RHF. Som kjent er det i dette
opptaksområdet ti fylkeskommuner, inkludert Oslo kommune. Det å
sikre politisk representasjon fra alle fylkeskommuner lar seg derfor vanskelig
gjennomføre. Ved utnevnelse av styremedlemmer har jeg derfor også
tatt med i vurderingen den geografiske tilhørigheten for de fem øvrige
eieroppnevnte styremedlemmene. Dette gir et litt mer nyansert bilde, og
jeg kan nevne at ett av de ordinært eieroppnevnte styremedlemmene
kommer fra Østfold. 

Jeg vil få understreke at medlemmene
i styrene for det regionale helseforetaket ikke skal ivareta lokale særinteresser,
men må evne å se hele regionen som en helhet og sikre at overordnede
nasjonale helsepolitiske målsettinger blir ivaretatt som en følge
av hele regionens «sørge for»-ansvar. 

Jeg er glad
for at utnevnelsen av styrene for de regionale helseforetakene engasjerer
mange. De ivaretar store samfunnsmessige verdier, og det er derfor viktig
at vi har kompetente styrer som er i stand til å ivareta det ansvaret
og den myndigheten de er tillagt. 

Jeg er av den oppfatning at vi
har gjennomført en grundig og involverende prosess for å sikre
gode og kompetente styrer, og mener at de som nå sitter der, har gode
forutsetninger for å ivareta de føringer som blir gitt dem,
for å sikre at overordnede nasjonale helsepolitiske mål blir
ivaretatt. 

