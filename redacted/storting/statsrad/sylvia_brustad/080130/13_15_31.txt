 Svaret på det er nei. Jeg vil ta avstand fra at dette skulle være en politisk utrenskning. Høyre har jo fått inn en ny representant, en god mann som heter Joar Olav Grøtting fra Nord-Trøndelag. Jeg går ut fra at han er like verdifull som andre Høyre-representanter fra andre fylker, som da sitter i det styret. 




Jeg vil også gjøre oppmerksom på at det er vanskelig å sette sammen et styre hvor en også skal ta hensyn til hvor folk kommer fra. Jeg vil f.eks. minne om at i styret for Helse Sør-Øst er ingen fra Akershus fylke med i det hele tatt - det er mye større enn f.eks. Molde. Det sier noe om hvor vanskelig det er å sette sammen slike styrer. 




Jeg vil igjen understreke at det altså ikke er slik at noen skal representere en kommune eller et fylke. De som sitter i styret, skal evne å sørge for at alle innbyggere, i dette tilfellet i Helse Midt-Norge, får gode tjenester, enten de bor i Møre og Romsdal, i Nord-Trøndelag eller i Sør-Trøndelag.




