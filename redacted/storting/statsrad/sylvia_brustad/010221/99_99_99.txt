 Det er ikke riktig at det ikke er gitt asyl
etter de nye retningslinjene. Noen bosniske kvinner har fått
asyl etter voldtekt basert på etnisk grunnlag. Også noen
andre kvinner har fått asyl. At få kvinner hittil
har fått asyl på dette grunnlaget, må ses
i sammenheng med at få begrunner asylsøknaden
sin med at de risikerer kjønnsbasert forfølgelse.
Som kjent skal det alltid vurderes om en person som etter reglene
ligger an til å få avslag på asyl, likevel
skal få tillatelse på grunn av sterke menneskelige
hensyn, såkalt oppholdstillatelse på humanitært
grunnlag. Det skal foretas en helhetsvurdering, der tidligere overgrep
alltid er sentrale moment i vurderinga av om det foreligger sterke
menneskelige hensyn. Av dem som søker asyl i Norge, får nærmere
halvparten oppholdstillatelse på humanitært grunnlag. 

Mange kvinner har fått og får
oppholdstillatelse på humanitært grunnlag nettopp
på grunn av mishandling eller fordi de har vært
utsatt for grove overgrep. Det forhold at en mishandlet kvinne ikke
har faktiske muligheter til å bryte ut av et ekteskap på grunn
av skilsmisselovgivning e.l. i hjemlandet, er et annet relevant
moment. Disse kvinnene risikerer ikke forfølgelse i Flyktningkonvensjonens
forstand ved retur. De har likevel fått oppholdstillatelse,
fordi vi mener det foreligger sterke menneskelige hensyn. Det finnes
ikke statistikk over hvor mange kvinner som har fått oppholdstillatelse
på grunn av kjønnsbaserte overgrep, fordi statistikken
ikke skiller mellom årsaken til at oppholdstillatelse etter
lovens § 8 annet ledd blir gitt. 

Målsettinga med retningslinjene fra
1998 var at flere av dem som inntil da fikk oppholdstillatelse på humanitært
grunnlag, skulle få asyl, ikke at flere personer totalt skulle
få oppholdstillatelse. En av flere viktige prinsipielle
endringer som ble avklart med retningslinjene fra 1998, var at personer
som blir forfulgt på grunn av kjønn eller seksuell
legning, skulle gis asyl. 

Kvinner som blir mishandlet i samlivsforhold,
har videre krav på fornyet oppholdstillatelse etter utlendingsforskriften § 37
sjette ledd dersom de eller barna har blitt utsatt for mishandling
i forholdet. Det stilles krav om at kvinnen har hatt oppholdstillatelse
i Norge for at slik ny tillatelse skal gis på eget grunnlag.
Det stilles lave krav til bevis, og de fleste sakene blir innvilget
av Utlendingsdirektoratet. 

 For det første: Retningslinjene fra
1998 blir fulgt. Det er altså ikke riktig, slik representanten
Meltveit Kleppa nå sier, at de ikke blir fulgt, men med
den utlendingsloven som gjelder, er det noen kriterier for å få opphold
på asylgrunnlag, bl.a. at det må være
forfølgelse der en kommer fra. 

Men i likhet med den forrige regjeringa – og
vi har ikke noe mindre engasjement i forhold til kjønnsperspektiv
eller kvinneperspektiv enn det regjeringa Bondevik hadde – mener
vi at dette er veldig viktige og alvorlige saker i forhold til kvinner
som blir mishandlet og utsatt for overgrep. Det er jo også bakgrunnen
for at mange av de kvinnene nettopp får opphold i Norge
på humanitært grunnlag, at vi mener det foreligger
sterke menneskelige hensyn som gjør at mange av de kvinnene
får bli i landet.

Stortinget har nå også til
behandling St.meld. nr. 17. Og jeg regner med at vi også i
den sammenhengen får rikelig anledning til å diskutere
dette videre. Jeg har nå også tatt initiativ til
at utlendingsloven i sin helhet blir gjennomgått i lys
av den tida vi nå lever i, som er annerledes enn da loven
ble lagd, og én av de tingene som vi da må se
på, er nettopp det som dreier seg om kjønnsperspektivet
og kvinneperspektivet.

 Det er ikke slik at jeg bare sier jeg har et
engasjement for dette, jeg 

har

 et engasjement
for dette, og det har jeg hatt lenge før saka stod omtalt
i Dagsavisen, det har jeg hatt gjennom flere år i mine ulike
roller i det politiske liv, både i regjering og storting og
i partimessig sammenheng. Og jeg er minst like opptatt av dette
som den forrige regjeringa var. Så jeg synes denne saka
ikke tjener til at en skal drive og oppkonstruere forskjeller mellom
to regjeringer. Retningslinjene forutsetter jeg blir fulgt.

Når det gjelder de konkrete enkeltsakene,
har ikke jeg noen mulighet til å gå inn og kommentere
hver enkelt av dem. Jeg har heller ikke etter de vedtak Stortinget
sjøl har gjort, noen myndighet til å gå inn
og instruere i enkeltsaker lenger. Det er situasjonen etter 1. januar.

Så er det slik at jeg har tatt fatt
i saken, i den forstand at jeg for temmelig nøyaktig en
uke siden i dag har signalisert at jeg ønsker en gjennomgang
av utlendingsloven. En av de tingene som jeg ønsker å se
på der, er nettopp det som dreier seg om kjønn,
og som dreier seg om kvinner.

Så er det også slik at vi
gjør en del ting på kort sikt, og vi får
anledning til å diskutere det også i forbindelse
med den nevnte meldinga. 

Statistikk er også noe jeg ønsker å vurdere
nærmere.





                

 La meg først få understreke at Utlendingsnemnda bare har vært i virksomhet i sju uker, og ennå er ikke alle ansatte på plass. Derfor mener jeg det er for tidlig å dra endelige konklusjoner omkring nemnda allerede nå.




Da Utlendingsnemnda ble foreslått og Regjeringas forslag behandlet i Stortinget, var det aldri tale om at nemndmedlemmene skulle ha noen oppgaver i tilknytning til selve etableringa av nemnda. Deres rolle i en styrket rettssikkerhet ligger i å delta i behandlinga av sakene og er utelukkende knyttet til avholdelsen av nemndmøter.




Utgangspunktet er at Utlendingsnemnda er, som representanten Kleppa også sa, et domstolliknende organ, og nemndmedlemmenes oppgave og rolle kan sammenliknes med den domsmenn i en ordinær domstol har. Nemndlederen kan betraktes som dommeren i en domstol, og det er domstolen ved dommeren, og ikke meddommerne, som står for organiseringa og arbeidsopplegget i domstolen. Slik er det også i Utlendingsnemnda.




De oppgavene nemndmedlemmene har, er uttømmende regulert i utlendingsloven og i utlendingsforskriften. Etableringa av Utlendingsnemnda er gjennomført ved endring i utlendingsloven den 30. april 1999. To ganger etter dette, den 28. juli og 21. desember i fjor, er det foretatt endringer i lovendringa fra 1999 før bestemmelsene om nemnda trådte i kraft 1. januar 2001. Alle lovendringer er grundig behandlet av Stortinget.




Kort sagt består de oppgavene nemndmedlemmene har, i å sette seg inn i de sakene som skal behandles, delta under behandlinga av sakene sammen med en nemndleder og et annet nemndmedlem, og selvfølgelig treffe vedtak i sakene.




Samtlige nemndmedlemmer fikk tilsendt en egen veiledning fra nemnda i slutten av januar. I veiledninga gis det en orientering om noen av de viktigste forholdene nemndmedlemmene må kjenne til, inkludert nemndmøter og hvilke oppgaver nemndmedlemmene har. I veiledninga gjøres det rede for hvordan nemndmøtene vil bli lagt opp, og oppgavene og ansvaret til nemndmedlemmene.




I henhold til bestemmelsene i utlendingsloven er det sekretariatet i Utlendingsnemnda som har ansvaret for forberedelsen av saker som skal behandles i et nemndmøte. Nemndlederen kan etter nærmere regler gi klageren adgang til å møte personlig under nemndmøtet. I asylsaker vil klageren, som representanten er godt kjent med, som hovedregel ha rett til dette, men det er fastsatt noen unntak fra denne hovedregelen i forskrifta. Det gjelder f.eks. saker hvor det ikke er tvil eller uenighet om faktum. Dersom klageren skal møte personlig, har han eller hun rett til å møte sammen med sin advokat eller en annen fullmektig. Ved behov vil det selvfølgelig bli innkalt tolk.




Før møtet vil nemndlederen forelegge saksdokumentene for nemndmedlemmene og orientere om regler, praksis osv. i tilknytning til den enkelte sak. Møtene vil foregå for lukkede dører. Nemndmøtet innledes ved at det gis en kort presentasjon av saken, de aktuelle bestemmelsene i utlendingsloven og utlendingsforskrifta og de mest sentrale spørsmålene. I saker med personlig frammøte får klageren gi faktiske opplysninger og vurderinger av betydning for saken. Det gis så anledning til å stille spørsmål til klageren, og fullmektigen gis anledning til å foreta en oppsummering. Deretter forlater klageren og fullmektigen møtet. Nemnda drøfter så saken og avgjør den ved flertallsvedtak.




Det følger av oppgaven som nemndmedlem at man skal sette seg inn i det skriftlige materialet som foreligger i saken, følge nøye med i det som kommer fram under sjølve møtet, bidra til at uklarheter og misforståelser oppklares underveis, og ellers gjøre sitt til at forhold av betydning blir tilstrekkelig opplyst under møtet.




I tillegg til den skriftlige veiledninga som nemndmedlemmene fikk tilsendt i slutten av januar, vil de senere få tilsendt skriftlige orienteringer om forskjellige sakstyper, landinformasjon osv. Når de kommer til nemnda for å delta i behandlinga av sakene, vil de få ytterligere informasjon også utover dette.




Nemndmedlemmene skal ikke gjennomgå noen annen form for opplæring før de starter sin virksomhet. Jeg vil understreke at tilsvarende opplegg gjelder for meddommere ved de ordinære domstolene, som ikke gis noen opplæring i forbindelse med vervet. Som dette viser, ligger arbeidsopplegget for nemnda og andre organisatoriske og administrative forhold i sin helhet utenfor nemndmedlemmenes oppgaver.




Jeg vil videre nevne at nemnda skal ha et koordineringsutvalg med en nemndleder som leder og fire medlemmer, ett fra hver nemndmedlemsgruppe. Dette utvalget skal bidra til å sikre rettssikkerhet og likebehandling. Det skal vurdere bl.a. hvorvidt ulike nemnder har lagt til grunn samme tolkning av regelverket og samme skjønnsutøvelse i vedtakene. Det vurderes også hvorvidt nemndledernes praksis er den samme når det gjelder beslutninger om behandlingsform og adgang til personlig frammøte. Utvalget skal så gi direktøren råd om hva som bør være praksis på aktuelle områder.




De første nemndmøtene er berammet til slutten av februar. Det har etter de opplysninger jeg har fått, ikke vært praktisk mulig å beramme møter tidligere, bl.a. fordi klager, advokat og tolk som blir innkalt til nemndmøte, skal ha minst fire ukers varsel.




Det er etter min mening åpenbart for tidlig å trekke konklusjoner med hensyn til nemndas virksomhet. Jeg minner om at i henhold til utlendingsloven er det nemnda sjøl som bestemmer behandlingsformen i den enkelte sak. Etableringa av Utlendingsnemnda er grundig behandlet av Stortinget så sent som 14. desember 2000, og jeg føler meg trygg på at hensynet til rettssikkerhet og tillit til de avgjørelser som treffes, blir godt ivaretatt. Jeg kan ikke se at det foreløpig er behov for initiativ fra min side for å gripe inn i det ansvaret lederen for nemnda har for å organisere arbeidet hensiktsmessig. Jeg vil også nevne at Utlendingsnemndas virksomhet selvfølgelig skal evalueres, og nemndmedlemmenes erfaringer og vurderinger vil da kunne bli trukket inn.




Når det så gjelder de konkrete utfordringer som representanten Meltveit Kleppa hadde til meg utover det som ligger i sjølve interpellasjonen, føler jeg at jeg gjennom dette har svart på en del av det. Når det gjelder spørsmålet om kosovoalbanerne, går den saksprosessen sin gang. De blir selvfølgelig behandlet individuelt, og sakene går selvfølgelig til Utlendingsnemnda hvis de skal dit, men det legges ikke opp til noen andre prosedyrer i forbindelse med de sakene enn det som tidligere har vært signalisert og også varslet til Stortinget.




 Jeg kan svare representanten Meltveit Kleppa at jeg selvfølgelig kommer til å følge dette arbeidet svært nøye, og det skal – som jeg sa – evalueres. Vi har ennå ikke tatt stilling til på hvilken måte, men det skal skje. Jeg mener at sju uker er for kort tid til å kunne ha en bastant mening om hvordan dette fungerer, særlig når de ikke engang har rukket å ha sitt første nemndmøte. Det skal de ha i slutten av denne måneden. Jeg følger også med på det.




Jeg har lyst til å si litt om bakgrunnen for at Stortinget gav sin tilslutning til å opprette denne nemnda. En mente bl.a. at det var for lukkede prosesser, slik det foregikk i Justisdepartementet, og at det var svært viktig å få mer åpenhet, altså også få lekfolk inn i dette. Det har vi fått til. Jeg er glad for at Stortinget sluttet seg til forslaget om å redusere antallet. Jeg trur det vil føre til at vi får sakene fortere igjennom, at det blir mindre byråkrati enn det en opprinnelig la opp til. 




En annen viktig ting er at en ville øke legitimiteten til de vedtak som ble fattet i nemnda. Det trur jeg vi har en stor mulighet til å få til, når vi har gjort det på den måten som nå er vedtatt. 




Når det gjelder de som representerer humanitære organisasjoner, de som er plukket ut fra Utenriksdepartementet, fra Kommunal- og regionaldepartementet eller fra Juristforbundet, er det ikke slik at de representerer Kommunal- og regionaldepartementet eller de humanitære organisasjonene som sådanne. De representerer seg sjøl, men er 

foreslått

 av dem som jeg her nevnte. 




Oppsummert så langt: Jeg vil selvfølgelig følge dette veldig nøye. Men jeg vil gi dem mer tid enn det de har fått så langt, før jeg trekker noen som helst slags konklusjon. Jeg mener at de som er plukket ut til å være nemndmedlemmer, har fått den informasjonen de skal ha, og at de er trukket inn i arbeidet på den måten som Stortinget har sagt at de skal trekkes inn. 




La meg først kommentere noe av det representanten Apelthun Sæle var inne på, hvor appellen til meg var at de humanitære organisasjonene måtte bli mer involvert – jeg går ut fra at representanten tenkte på som nemndmedlemmer. Da viser jeg til mitt hovedsvar og vil også bare si at de humanitære organisasjonene i forberedelsen, altså før vi gjorde det endelige vedtak, har vært nær knyttet til hva dette skulle bli. Jeg har oppfattet hele veien at de har vært glad for at vi nå har fått på plass denne nemnda. De aksepterte også forslaget, som ble vedtatt i Stortinget, om å gå ned fra fem til tre representanter, slik at de fikk én, men at de var i hver enkelt nemnd. Så jeg føler at de har vært inne hele veien. 




Når representanten sier at nemndmedlemmene må få innflytelse på bunken med saker, hvilke saker som skal behandles osv., må jeg bare vise til det jeg sa. Utlendingsnemnda er etter Stortingets vedtak et domstolliknende organ. Det disse nemndmedlemmene skal gjøre, er å sette seg inn i sakene, delta i behandlinga og fatte vedtak. Noe mer enn det har verken storting eller regjering eller noen gitt dem noe mandat til å gjøre, og det mener jeg heller ikke de bør, nettopp fordi det er et domstolliknende organ.




Så til spørsmålet om de som fikk endelig avslag – hvis jeg forstod representanten riktig – på sine søknader før jul, nå kan få en ny vurdering i Utlendingsnemnda. Det mener jeg at de ikke bør. Har en fått et avslag før den nye ordninga ble etablert, så er det det avslaget som gjelder, selvfølgelig med mindre det kommer helt nye opplysninger inn i bildet. Det er da noe som blir vurdert i det enkelte tilfellet. Men at en generelt skal få saken vurdert en gang til, mener jeg ikke er riktig.




Så til representanten Solberg. Representanten peker på et veldig vanskelig og viktig problem. Det som faktisk skjedde, var at Justisdepartementet satte i gang med en voldsom dugnad i fjor, nettopp for å få restansene ned, slik at det skulle være minst mulig som gikk over til den nye nemnda – den skulle starte med mest mulig blanke ark. Det var det vi tok sikte på. Og jeg trur det er lenge siden det har vært behandlet så mange saker i Justisdepartementet i løpet av et år som i fjor. Det som da skjedde, var at det en stund før jul kom mange saker over fra UDI. Det er slikt som dessverre er veldig vanskelig å forutsi, fordi det er vanskelig for oss og også for UDI, før de har behandlet sakene, å vite hvem som får lov til å bli i landet og hvem som får avslag. Så var det da, som representanten er kjent med, så mange som hadde fått avslag, og dessverre ble restanser overført. Jeg har ikke fasitsvaret på dette, men jeg mener at uansett hvordan man snur og vender på denne bunken, så er det en kraftig utfordring. Vi har så langt sagt at de må prioritere de nye, men jeg er veldig oppmerksom på problemet. Jeg er i dialog med ledelsen i Utlendingsnemnda om det på generelt grunnlag, og direktøren og ledelsen i nemnda er også veldig opptatt av det og er innstilt på å prøve å jobbe det ned så fort som overhodet mulig. Men jeg er veldig oppmerksom på det, og jeg følger selvfølgelig veldig nøye med på det.




Tida går altfor fort. – Når det gjelder det representanten Bjørnsen her tar opp, så opplever jeg at mange av de problemstillingene dreier seg om hele asyl- og flyktningpolitikken, integrering osv. Det får vi rikelig anledning til å diskutere videre i forbindelse med den stortingsmeldinga som skal behandles. Evalueringa skal komme – ja. Men jeg synes ikke vi skal felle en dom over ei nemnd som på dette tidspunktet ennå ikke har kommet ordentlig i gang.




