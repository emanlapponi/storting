 I likhet med representanten Laila Dåvøy
er jeg opptatt av at kvinner - og familier - skal få god informasjon
om hva det betyr å ha et barn med Downs syndrom eller andre funksjonshemninger
i familien.

Abortloven gir som kjent kvinnen rett til informasjon
og veiledning om den bistand samfunnet kan tilby henne, dersom et svangerskap
fører til alvorlige vansker. Kvinnen har krav på råd,
for sjøl å kunne ta det endelige valget i forhold til abortloven
§ 2. En kvinne som har begjært svangerskapsavbrudd, skal gis
opplysninger om abortinngrepets art og om de medisinske virkningene av det.
Slik informasjon skal gis av lege - eller dersom begjæring om svangerskapsavbrudd
framsettes overfor en nemnd, skal den gis av nemnda. Dersom kvinnen ber
om det, skal hun også få informasjon og veiledning om den bistand
som samfunnet kan tilby. Det følger også av den abortloven
vi har.

Ved tilbud om fosterdiagnostikk skal kvinnen eller paret få
informasjon om at undersøkelsen er frivillig, hvilken risiko som
er forbundet med gjennomføringen av undersøkelsen, hva undersøkelsen
kan avdekke, og hvilke konsekvenser dette kan få for barnet, for kvinnen,
for paret og for familien. Den informasjonen skal gis før undersøkelsen
gjennomføres - det er viktig. Dersom det er mistanke om genetisk
sykdom, skal kvinnen og/eller paret også gis genetisk veiledning.
Dette følger også av bioteknologiloven § 4-4. Dersom undersøkelsen
viser at fosteret kan ha en sjukdom eller et utviklingsavvik, skal kvinnen
eller paret gis informasjon og genetisk veiledning om sjukdommen eller funksjonshemninga.
De skal også få informasjon om rettigheter og aktuelle hjelpetiltak.
Jeg er veldig opptatt av, og det forstår jeg også at representanten
Dåvøy er, at kvinnen skal få god og nøytral informasjon
før, under og etter undersøkelsen. Det er også en av
grunnene til at vi nå har satt i gang et eget masterprogram i Bergen,
som representanten sikkert kjenner til - nettopp for å utdanne genetiske
veiledere.

I tillegg inneholder Handlingsplan for forebygging av uønsket
svangerskap og abort 2004-2008 en rekke tiltak for å styrke informasjons-
og veiledningstilbudet til kvinner som vurderer abort: f.eks. informasjonsbrosjyrer
om abort og abortloven, om ultralydtilbudet rundt 18. svangerskapsuke og
om genetisk veiledning. Norsk Forbund for Utviklingshemmede har laget brosjyren
«Det vanskelige valget» for kvinner som vurderer svangerskapsavbrudd
på grunn av utviklingsavvik hos fosteret. I det året vi nå
er inne i, skal denne handlingsplanen følges ytterligere opp med
flere tiltak for å styrke informasjons- og veiledningstilbudet til
kvinner som vurderer abort.

Stortinget har i en årrekke bevilget
midler til stiftelsen Amathea, tidligere Alternativ til abort i Norge, som
representanten Dåvøy helt sikker kjenner meget godt til. Senest
i år har de fått 16 mill. kr, og stiftelsen tilbyr gratis veiledning
til kvinner og par som vurderer svangerskapsavbrudd.

Jeg er opptatt
av at informasjon og veiledning om den bistand som samfunnet kan tilby,
må være lett tilgjengelig og oversiktlig - informasjon som skal
heve kompetansen hos personell i kommunene og i spesialisthelsetjenesten,
informasjon som skal styrke samhandlinga med foreldrene og også styrke
foreldrenes kunnskap. Informasjonen finnes pr. i dag både i papirutgave
og på Internett, som nedlastbare datafiler og som opplæringsprogrammer.
Jeg vil også vise til nettstedet www.familienettet.no, for familier
med barn som har nedsatt funksjonsevne og/eller kronisk sjukdom. Nettstedet
gir en oversikt over rettigheter, tilbud og aktiviteter og brukerorganisasjoner
en kan ta kontakt med. Her kan foreldre delta og utveksle erfaringer med
andre, noe som er meget nyttig.

Et annet viktig tiltak jeg vil nevne,
er Servicetelefonen i regi av Sosial- og helsedirektoratet, som er godt
kjent ved fødeavdelinger, ved de fleste helsestasjoner - så
vidt jeg vet - og hos leger. Servicetelefonen er et tilbud til personer
med sjeldne sjukdommer, til deres pårørende og til hjelpeapparatet.

Vi viderefører dessuten opplæringsprogrammet TaKT i 2008. Dette
programmet skal tilrettelegge for at det kommunale tjenestetilbudet til
barn med nedsatt funksjonsevne og deres familier blir bedre ivaretatt. Det
er god oppslutning om dette programmet, og det synes jeg er gledelig. Brukerorganisasjonene
melder også tilbake at de syns dette er et godt tiltak.

Man
kan ikke ta med alt, men jeg vil til slutt trekke fram Nasjonalt kompetansemiljø
om utviklingshemning, altså NAKU, som er særlig innrettet mot
kommunene. NAKU formidler kunnskap på ulike livsområder for
utviklingshemmede, og vi har også fått gode tilbakemeldinger
på det.

Det gjøres et godt arbeid for å sikre familier
informasjon om hvordan det er å leve med funksjonshemmede barn. I
tillegg gjennomfører vi nå nye tiltak i løpet av dette
året i regi av handlingsplanen for forebygging av uønsket svangerskap
og abort. I god tid før planen utløper i 2008, vil vi vurdere
hvordan dette arbeidet skal videreføres, f.eks. ved å forbedre
eksisterende tiltak eller iverksette nye, for vi skal ikke slutte med det
når dette året er omme. Der er jeg åpen for gode innspill.

