 Representanten
Giltun gir en dekkende beskrivelse av et sentralt element i hovedstadsprosessen:
at det skal arbeides med framtidsrettet oppgavefordeling, arealbehov og
kapasitet ved sjukehusa i Oslo-området. Men rammen som saken settes
inn i, er ikke riktig - at det er sjukehusa i Buskerud og Østfold
som må tilpasses og/eller ytterligere reduseres i forhold til den
omtalte overkapasiteten i Oslo-området.

En viktig grunn til
at Regjeringa besluttet å slå sammen de to regionale helseforetakene,
var at det nye Helse Sør-Øst skulle bruke den samlede ansvars-
og styringsposisjonen til å koordinere ressursbruken i hovedstadsområdet
bedre enn tilfellet har vært fram til i dag. Det var en forutsetning
at en bedre ressursbruk skulle være et gode for alle parter, dvs.
for pasientene i hovedstadsområdet, men sjølsagt også
for pasientene i regionen - og jeg vil også si i landet for øvrig.

Helse- og omsorgsdepartementet har gitt oppfølgingsansvaret til
Helse Sør-Øst, som er i gang med denne oppfølginga.
Samtidig er det sjølsagt en forutsetning at dette arbeidet ikke kan
skje isolert fra planlegging av det øvrige helsetjenestetilbudet
til regionens befolkning og i landet for øvrig. Helse Sør-Øst
har med utgangspunkt i sitt sørge for-ansvar ansvar for at planlegginga
for hele regionen skjer på en helhetlig måte - dvs. at tilbud
og investeringer på ulike områder sjølsagt må vurderes
i forhold til hverandre. Jeg er glad for at styret i Helse Sør-Øst
nå arbeider ut fra dette perspektivet. Styret vedtok prosessen for
investeringsprosjektene i Buskerud og Østfold rett før jul.
I det enstemmige vedtaket fra styret er det sagt at det er nødvendig
å vurdere kapasitet, opptaksområder og struktur/oppgavefordeling
i regionen som helhet. Det sies videre at hovedstadsprosessen er et sentralt
element i denne vurderinga. Denne prosess som nå skjer i hovedstaden
og i regionen for øvrig, skal bl.a. sikre et fortsatt desentralisert
tilbud av spesialisthelsetjenester og sikre planene for nye sjukehus i Buskerud
og Østfold. Vedtaket markerer også at de øvrige prosjektene
som planlegges, må ses som en del av denne helheten.

Dersom
vi skal lykkes med utviklinga av spesialisthelsetjenesten framover, må
vi legge stor vekt på helhetlig planlegging - og, jeg vil si, større
vekt, i tida framover. Det er altså en klar forventning om og et styringskrav
at planlegginga av investeringer i Helse Sør-Øst skal skje
i et helhetlig perspektiv. Det er også helt nødvendig for å
oppfylle helsepolitikkens overordnede mål om likeverdig tilgang til
helsetjenester for hele befolkninga.

