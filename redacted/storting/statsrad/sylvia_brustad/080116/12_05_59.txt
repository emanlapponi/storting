 Regjeringa har ingen planer om å endre sjølve abortloven.
Det er helt klart. Men når det gjelder informasjon, hvordan vi skal
videreføre handlingsplanen, forsterke tiltak osv., er vi veldig åpne
for om ting kan gjøres annerledes og bedre. La meg bare ta tre eksempler
på hva vi nå går i gang med som jeg ikke har nevnt.

Det ene er at vi nå setter i gang helt konkrete tiltak med hensyn
til å heve kompetansen hos fastleger og sjukehuspersonale når
det gjelder informasjon og veiledning, for der har vi sett at det ikke alltid
har vært bra nok. Det utarbeides nå en ny håndbok, f.eks.
Det andre gjelder sjølve informasjonen, der Sosial- og helsedirektoratet
har fått i oppdrag, sammen med Legeforeningen, å lage ulike
opplegg for kompetanseheving blant fastlegene. Det tredje jeg vil nevne,
er at vi igangsetter forsøk med likemannsarbeid for foreldre som
venter et funksjonshemmet barn, for jeg trur at det å komme i kontakt
med andre som er i liknende situasjoner, kan være til hjelp når
en har det så vanskelig.

Så er min spådom at disse
problemstillingene ikke kommer til å bli mindre i tida framover, slik
teknologien utvikler seg. Derfor er dette viktige debatter.





                

