 Det
er viktig for meg å si på vegne av Regjeringa at alle mennesker
er like mye verdt, uansett om de har Downs syndrom eller på andre
måter har nedsatt funksjonsevne eller funksjonshemninger, på
samme måten som det er veldig viktig for Regjeringa å stå
oppreist når det gjelder kvinnens rett til sjøl å bestemme
og ta de vanskelige valgene som kvinner av og til må ta.

Dette
må sjølsagt skje etter god informasjon og veiledning, slik
jeg oppfatter at representanten er opptatt av, for når en etter en
del undersøkelser får avdekket ting som en ikke er forberedt
på - representanten omtaler det som en sjokkfase for noen - er det
sjølsagt viktig at en får god orientering både om hvilke
alternativer som gjelder, hvem som kan stille opp og hjelpe til, hvor en
kan søke hjelp, osv., slik at en har mulighet til å ta reelle
valg ut fra de reelle muligheter som faktisk ligger der.

Når
det er sagt, vil jeg forsvare kvinners rett til å ta abort når
de mener det er riktig. Jeg vil ikke være overdommer over folks valg,
fordi folk er i så ulike livssituasjoner. Men jeg vil igjen understreke:
Mennesker med Downs syndrom er like verdifulle som alle andre.

