  Ja, det vil jeg. Jeg vil ta kontakt med Helse
Midt-Norge og sørge for at de påser at pasienten
får det tilbud hun har krav på i henhold til pasientrettighetsloven,
gitt at de opplysningene vi har fått framstilt, stemmer.

Når det gjelder det generelle – som også representanten
Nesvik tar opp – er jeg helt enig i at det er kjempeutfordringer
knyttet til sjukelig overvekt, fedme og den utviklinga vi ser på det
området. Det betyr at vi må drive et mye mer aktivt
forebyggende helsearbeid. Det er derfor undertegnede med flere både
har snakket om og prøvd å gjøre mye når
det gjelder fysisk aktivitet, kosthold mv. For hvis vi ikke
greier å bremse den utviklinga vi nå ser, kan
det faktisk bli så ille at den generasjonen som
vokser opp nå, er den første generasjonen
som lever kortere enn sine foreldre. Vi kan ikke
sitte stille og se på den utviklinga som skjer på dette
området, verken i Norge, i Europa eller
i store deler av verden for øvrig. Derfor er også Regjeringas
fokus på forebyggende helsearbeid så sterkt framme
som det det faktisk er.

