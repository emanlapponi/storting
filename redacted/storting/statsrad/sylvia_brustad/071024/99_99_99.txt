 Jeg vil først understreke at pasienter
fra den pasientgruppen spørreren her viser til, er sikret
rett til vurdering og nødvendig behandling gjennom pasientrettighetsloven
på lik linje med andre pasienter. I loven slås
det som kjent fast at alle som er henvist til sjukehus,
har rett til å få sin helsetilstand vurdert innen
30 virkedager, og at en medisinskfaglig vurdering av hver enkelt
pasient skal være avgjørende for om, når
og hva slags behandling som skal tilbys. Pasienter som er vurdert å ha
en så alvorlig helsetilstand at den gir rett til nødvendig
helsehjelp, skal også tildeles en individuell
frist for når behandlingen skal skje. Dersom den behandlingsfristen
overskrides, kan pasienten ha rett til behandling hos privat tilbyder eller
i utlandet.

Det er de regionale
helseforetakene, som spørreren kjenner godt til, som har
sørge for-ansvaret. Dermed er det også de
som må sikre at tjenestetilbudet har tilstrekkelig
kvalitet og omfang til å ivareta disse forpliktelsene,
og dessuten at det gjøres en skikkelig og helhetlig
prioritering.

Jeg er imidlertid opptatt av å sikre
at denne pasientgruppen tilbys et likeverdig og helhetlig behandlingstilbud
av høy kvalitet. Jeg er kjent med at det er etablert
et utviklingsarbeid mellom de regionale
helseforetakene for bl.a. å sikre riktig prioritering også av
denne pasientgruppen.

Pasienter med alvorlig overvekt er ingen ensartet
pasientgruppe. Det er pasienter som ofte har en sammensatt sjukehistorie,
mange trenger ofte langvarig oppfølging, og de
har ofte behov for ulike tiltak. De seinere årene
har de regionale helseforetakene opprettet egne
sentre for fedmebehandling i hver region. Disse er tverrfaglig bemannet
og tilbyr et bredt spekter av behandlingsformer. Vi vet også at årsakene
til overvekt kan være mange og sammensatte. Etter
behandlingen vil det for mange være nødvendig
med langvarig og, for noen, livsvarig omlegging av egen livsstil.
Det er sjølsagt en krevende prosess. Flere av de regionale
sentrene for fedmebehandling legger derfor vekt på at tverrfaglige team
skal utrede pasientene svært grundig før selve
behandlingen, og at behandling og oppfølging skjer, sjølsagt,
i nært samarbeid med pasienten.

For fem år siden ble det ikke
utført mange kirurgiske inngrep mot fedme. Tallet på fedmeoperasjoner
har økt betraktelig siden 2004. Dette er i tråd
med den medisinske forståelsen
av overvekt og fedme som helseproblem. De siste årene
har spesialisthelsetjenesten kommet langt i å utvikle
behandlingsforløp for sjukelig overvektige pasienter, men
det er fremdeles mye å gjøre på dette
feltet.

Foruten operasjoner mot overvekt har vi tilbud
om livsstilsbehandling gjennom et forsknings- og utviklingsprosjekt
i Helse Midt-Norge. For pasienter som henvises til behandling for
sjukelig overvekt i Helse Midt-Norge, arbeides det nå for å få til
en omorganisering av utredning og diagnostikk
i helseforetakene. Det innebærer at fagområder
samarbeider i en tverrfaglig poliklinikk. Hensikten med dette er å utrede,
diagnostisere og sette i
gang et tilpasset behandlingsforløp i samarbeid
med pasienten og primærhelsetjenesten så tidlig
som overhodet mulig. Status på området pr. i dag
er at Helse Nord-Trøndelag HF har en tilsvarende ordning
for pasienter som skal til kirurgisk behandling ved St. Olavs Hospital
HF, som er i gang med planlegging av en tverrfaglig poliklinikk.

Helseforetakene i Helse Midt-Norge har opplyst
at utredningstida for kirurgi skal være
på maksimalt tre–seks måneder. Oppstartskurs
i regi av Regionalt senter på St. Olavs
Hospital har en ventetid på tre måneder i gjennomsnitt.
Oppstartskurset varer totalt 15 timer og handler om behandlingstilbud,
livsstilsendringer og sosiale rettigheter.

Selv om jeg i denne spesielle saken ikke
kjenner alle detaljene – jeg
kjenner den fra media og fra det spørreren nå har
referert til – vil jeg orientere Helse Midt-Norge om denne
diskusjonen, slik at de kan påse at pasienten, hvis de
opplysninger som har kommet fram, er riktige, mottar det tilbudet
hun har krav på i henhold til pasientrettighetsloven, fordi
de også har opplyst at ventetiden til dette oppstartskurset
for behandling av sjukelig overvekt i gjennomsnitt er tre måneder.
Pasienten har sjølsagt også mulighet
til å benytte seg av retten til det frie sjukehusvalget dersom
hun opplever at det er lang ventetid på det sjukehuset
hun er henvist til.

