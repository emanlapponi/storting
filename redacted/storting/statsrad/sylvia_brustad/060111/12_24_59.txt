 Jeg kan forsikre representanten Lønning
om at jeg som helseminister vil gjøre det som står
i min makt for å sikre at pasientene får et
best mulig tilbud – at de venter kortest mulig tid, og
at de får et tilbud av best mulig kvalitet. Vi bygger selvsagt ikke
helsepolitikken vår på antagelser.

Men det er altså slik at i en del
av våre regioner og ved en del av våre
sjukehus er det dokumentert at det fins en god del ledig kapasitet.
Vi mener den bør utnyttes fullt ut i stedet for å bruke
så mange ressurser på private, kommersielle aktører.
Men det er jo inngått avtaler med en del private, og det
er ikke slik at de blir nullet ut nå. Det er heller ikke
slik at vi skal si opp avtaler før vi er sikre
på at det fins et annet tilbud som er bra for å ivareta
både ventetider og kvalitet, men styringssignalet er klart:
Vi må utnytte kapasiteten i det offentlige, gi gode
vilkår til frivillige og ideelle sjukehus og gi mindre
til det som er kommersielt. Dette er helt klart. Men det er ikke
bygd på antagelser, det er bygd på at vi skal
sikre korte ventetider for pasientene.





                

