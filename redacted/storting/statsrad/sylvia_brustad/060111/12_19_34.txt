 Som tør være godt
kjent, ønsker Regjeringa primært å løse
sentrale velferdsoppgaver gjennom god utnyttelse av det offentlige tjenestetilbudet.

I helsesektoren
er situasjonen den at private aktører, både
de som er tuftet på ideelle og de som er tuftet på kommersielle
formål, har medvirket konstruktivt i det viktige arbeidet
med å få ned uverdige ventetider og lange ventelister
de senere årene. Avtaleinngåelser og samarbeid mellom
regionale helseforetak og private
tjenesteleverandører skal selvsagt fortsatt håndteres
på en ryddig og god måte.

Samtidig har vi i denne regjeringa, som representanten kjenner
godt til, valgt å ha en differensiert tilnærming
til private aktører. Gjennom Soria Moria-erklæringa
er det lagt til grunn at avtaleomfang mellom regionale
helseforetak og private kommersielle sjukehus framover
skal begrenses. Her må det selvfølgelig gjøres
vurderinger i forhold til behovsituasjonen og hensiktsmessig behovsdekning
i den enkelte region. Etter at helsereformen trådte
i kraft, har ventetidene heldigvis blitt betydelig redusert. Det
mener jeg er veldig bra. Vi vil fortsatt sikre
at ventetidene holdes lavt. Men vi ønsker primært
at kapasiteten i de offentlige sjukehusene skal utnyttes på en
langt bedre måte enn det som er tilfellet i dag.
Samtidig har vi markert at private sjukehus, drevet av ideelle organisasjoner,
skal sikres gode vilkår. Når det inngås
avtaler med private kommersielle aktører, vil selvsagt
gjensidig forutsigbarhet stå sentralt.

I disse dager forberedes, som spørreren
er godt kjent med, foretaksmøter med de regionale
helseforetakene, hvor styringsbudskapet for inneværende år – i
egenskap av å være eier – skal
formidles. Her vil Regjeringas plattform med hensyn til relasjonen
til private aktører bli formidlet. Men jeg kan forsikre
representanten Lønning om at bakteppet for ulike styringskrav
som stilles, fortsatt er et godt tjenestetilbud til pasientene, både
med hensyn til tilgjengelighet, kvalitet og korte ventetider.

