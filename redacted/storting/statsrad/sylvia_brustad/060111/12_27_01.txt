  Jeg vil også ønske
representanten, og for øvrig alle andre
i dette hus, godt nytt år.

Til spørsmålet: Det er riktig
som representanten Sortevik påpeker, at Helse Vest med
bakgrunn i historien har hatt et lavere bevilgningsnivå enn
det som er gjennomsnittet for landet. Derom hersker det ingen tvil.
Det er et bevilgningsnivå som ble videreført ved
etablering av de fem regionale helseforetakene
i 2002. Dette har medført at Helse Vest har hatt lavere
overføringer per innbygger enn andre regionale helseforetak.
I St.meld. nr. 5 for 2003–2004, Inntektssystem for spesialisthelsetjenesten,
ble det lagt fram nye kostnadsnøkler
for fordeling av basisbevilgningen mellom de regionale
helseforetak som skulle gjennomføres gradvis over år.
Meldinga ble behandlet av Stortinget i desember 2003. Denne omlegginga
innebærer at Helse Vest har fått økte
bevilgninger i 2005 og 2006, og at de framover skal få økte
bevilgninger i 2007 og 2008. Med andre ord: Denne skjevfordelinga
skal rettes opp.

I forbindelse med Stortingets behandling av
statsbudsjettet for inneværende år sluttet Stortinget
seg til Regjeringas forslag om 500 mill. kr mer til sjukehus i 2006
enn det Bondevik-regjeringa hadde foreslått. Det medfører
at Helse Vest har fått 140 mill. kr mer enn det Bondevik-regjeringa
opprinnelig hadde foreslått til pasientbehandling for inneværende år.
Det betyr at den høye aktiviteten kan videreføres,
og at det på landsplan kan behandles vel 20 000
flere pasienter.

Regjeringa er opptatt av at skjevfordelinga mellom helseregionene
skal rettes opp. I Regjeringas tiltredelseserklæring har
vi sagt av skjevfordelinga av inntekter mellom helseregionene
skal rettes opp raskere enn det som ble lagt til grunn i St.meld.
nr. 5 – den jeg refererte til i stad. En slik forsering
ble også vedtatt i forbindelse med Stortingets
behandling av statsbudsjettet for 2005. En enda raskere
oppretting av dette er et spørsmål som Regjeringa
må komme tilbake til i forbindelse med budsjettet for neste år.

Stortinget har vedtatt et budsjett
for de regionale helseforetakene for
2006 som bl.a. legger til grunn at de regionale
helseforetakene skal være i økonomisk balanse
i løpet av dette året. Det gjelder også Helse
Vest. Stortinget er også gjort kjent med at det
i 2006 vil være nødvendig med ytterligere
omstillinger i flere regioner for å innfri dette balansekravet.
Det vil også gå fram av min styring av
Helse Vest gjennom det foretaksmøtet vi skal ha i slutten
av denne måneden. Av det nylig utsendte bestillerdokumentet
til Helse Vest går det fram at Helse Vest må gjennomføre
lovpålagte oppgaver, dvs. innfri sitt «sørge for»-ansvar.
Regionale helseforetak skal sørge
for at befolkningen får tilbud om relevante tjenester i
henhold til de lover som gjelder, og i henhold til øvrige
myndighetsdirektiver.

Lodve Solholm hadde
her tekke over presidentplassen.

