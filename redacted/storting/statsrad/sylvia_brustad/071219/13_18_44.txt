 Innsatsstyrt finansiering
utgjør som kjent en betydelig andel av sjukehusenes inntektsgrunnlag.
Det er derfor viktig at både de regionale
helseforetakene og helseforetakene lokalt setter seg inn i de kravene
som gjelder for å kunne registrere
aktivitet som ISF-aktivitet.

Under behandlingen av St.prp. nr. 47 for 1999-2000, Om
sykehusøkonomi og budsjett 2000, sluttet Stortinget seg
til et forslag fra Regjeringa om å opprette et rådgivende
medisinsk utvalg for å bistå departementet, etter
2006 Sosial- og helsedirektoratet, i medisinsk-faglige spørsmål knyttet
til registrering og kvalitetskontroll av medisinske data.
Det er det som kalles Avregningsutvalget. Det er også etablert
rutiner for å sikre at det fastsatte regelverket følges
opp. Endringer i forbindelse med årsavregninger, bl.a.
basert på anbefalinger fra Avregningsutvalget, skjer rutinemessig
når all informasjon foreligger for hele året, dvs.
oktober/november året etter.

I forbindelse med årsavregningen for
2006 har Sosial- og helsedirektoratet tilrådd at utbetalingene
til de regionale helseforetakene reduseres
med netto om lag 88 mill. kr i ISF-avregningen for 2006. Reduksjonen
er hovedsakelig knyttet
til feilregistrering av dagrehabilitering.

Direktoratets anbefaling støtter seg
til Avregningsutvalgets vurderinger og anbefaling, bl.a. en større
gjennomgang av registrering av dagbehandling innen rehabilitering
i 2006. Gjennomgangen viser at mange sjukehus og institusjoner ikke
har oppfylt de krav som regelverket setter
for refusjonsutbetaling for dette spesielle fagområdet.
Tjenester som skulle vært finansiert gjennom poliklinisk
takst, som er lavere enn ISF-refusjon, er feilaktig kommet inn i
utbetalingsgrunnlaget som dagbehandling. Det er også stor
variasjon i registreringspraksis mellom regionale
helseforetak på dette området.

Rehabilitering er et svært viktig
område, og det er svært viktig med likeverdig
finansiering av rehabiliteringstjenester over hele
landet. Jeg vil understreke at det ikke er stilt spørsmål
ved kvaliteten på tilbudet. De regionale
helseforetakene har ansvaret for å sikre at gode
rehabiliteringstilbud opprettholdes i tråd med
krav om å prioritere rehabilitering i oppdragsdokumentene
for 2007.

Når det gjelder spørsmålet
om framtida til rehabiliteringsavdelinga i Mandal, vil
jeg vise til budsjettprosessene ved Sørlandet
sykehus og Helse Sør-Øst. Det endelige budsjettet
for 2008 i Helse Sør-Øst er ennå ikke
formelt styrebehandlet.

