  La meg først understreke at alle
som trenger hjelp, skal få det når de trenger
det.

Jeg synes jo det er litt underlig at representanten
Giltun ikke mener det er noe konkret
i det jeg nå har sagt, og for øvrig også gjort.
Dette er en problemstilling som har vært kjent lenge. Men
denne regjeringa har – i motsetning til tidligere regjeringer
som Fremskrittspartiet har hatt stor mulighet
til å påvirke – gjort noe med saken.
Vi har i løpet av det året vi nå har
hatt ansvaret, grepet fatt i dette på den måten
at vi nå lager et nytt opplegg for aktivitetsregistrering
for de avtalespesialistene vi her snakker om. Vi har satt i gang
et arbeid for å inkludere dem mer i det tilbudet som det
offentlige totalt sett skal yte. Og jeg sier her i dag, som
jeg redegjorde for i mitt hovedsvar, at vi også vurderer
f.eks. en inntakssentral for å hindre at pasientene
skal drive og ringe rundt og bli møtt av en telefonsvarer,
noe også jeg mener er helt utilfredsstillende.

Med andre ord: Jeg mener
at denne regjeringa har grepet fatt i dette, vi gjør noe
konkret. Jeg ser meget alvorlig på denne situasjonen, og
jeg ønsker å gjøre noe med
den.

