 La meg først si at det er veldig viktig
at alle pasienter blir ivaretatt på en god nok
måte. Jeg kjenner ikke til det konkrete eksempelet
fra Oppland som representanten her viser til, men uansett må det
være slik at det er noen som stiller opp dersom en
har behov for hjelp etter at en kommer ut fra sjukehuset.
Det har kommunene et ansvar for. De har fått mer penger.
Sjukehusene har et ansvar. De har også fått
betydelig mer penger til disposisjon – på generelt
grunnlag. Det handler om å organisere seg på en
slik måte at en får det til i praksis.
Det handler om å utnevne noen personer som skal
ha ansvar for å sørge for den samhandlingen. Vi skal
tilrettelegge med økonomiske ordninger for å få det til.
Vi går igjennom finansieringssystemet for helsesektoren
for å se på om også det kan være
et bidrag til at dette går lettere. Men kommunene og sjukehusene
har et selvstendig ansvar for å sørge for at de
snakker sammen, til beste for pasientene.

Når det gjelder konkrete avtaler,
skal vi ferdigstille en nasjonal avtale til
sommeren. Vi jobber kontinuerlig både med kommunene
og med sjukehusene for at de også skal lage
lokale avtaler.





                

