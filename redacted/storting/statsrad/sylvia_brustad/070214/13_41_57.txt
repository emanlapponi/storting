  Beslutningen om hvilke typer behandlingshjelpemidler
som skal gis den enkelte pasient, er et ansvar for det regionale
helseforetaket. Etter det jeg har fått opplyst
fra Helse Midt-Norge RHF har pasienten som det er vist til i spørsmålet, fått
utlevert insulinpumpe, men har søkt om ny.

Den typen insulinpumpe, slik jeg har fått
det opplyst, er lansert av den aktuelle leverandøren høsten
2006. Helse Midt-Norge RHF har opplyst at de vil utarbeide et opplegg
for vurdering av om pasientene har behov for insulinpumpe som kan
koples til en enhet som måler blodsukkeret kontinuerlig.
Dette vil skje i samarbeid med medisinsk personell.
Dette vil eventuelt kunne gjelde den aktuelle pasienten.

I samsvar med føringene i Nasjonal
strategi for diabetesområdet har jeg gitt Sosial- og helsedirektoratet
i oppdrag å utforme nye felles kliniske retningslinjer
for diagnostisering og behandling av diabetes
gjeldende for både primær- og spesialisthelsetjenesten.
Disse retningslinjene vil danne utgangspunkt for avgjørelse
vedrørende behandling med insulinpumpe i framtida.

