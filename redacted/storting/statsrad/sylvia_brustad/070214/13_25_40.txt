  Først til spørsmålet
om nedskjæring eller ikke. Jeg regner med at
representanten Eriksen har fått med seg at Regjeringa
har foreslått å bevilge 800 mill. kr mer til helseforetakene
i inneværende år. Det kommer en sak til Stortinget
om det i løpet av kort tid, og jeg regner med at Kristelig
Folkeparti da vil støtte opp om den tilleggsbevilgninga,
slik jeg nå hører spørsmålet.

Ellers er det slik at forskning er én
av fire hovedoppgaver. Helseforetakene har fått
beskjed om at det skal prioriteres. Jeg kan også konstatere
at alle de regionale helseforetakene
tildeler midler utover det vi har gitt i statlige øremerkede
tilskudd. Det er variasjoner mellom helseforetakene
når det gjelder hvor mye, men jeg konstaterer at alle
gir mer enn det vi har øremerket. Og det er positivt, for
jeg mener, ut fra den kunnskapen jeg har om helseforetakene,
at de også selv er svært opptatt av
at forskning er viktig. Derfor er jeg ganske
trygg på at det skal bli mer satsing på forskning
framover, og ikke mindre.

