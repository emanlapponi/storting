  Denne hendelsen ble – som representanten sier – omtalt
i Finnmark Dagblad i slutten av januar. Avisen beskriver en hjemreise som
ble strabasiøs for den omtalte pasienten. Vedkommende hadde
vært til behandling ved Universitetssykehuset Nord-Norge
HF og skulle reise hjem til Karasjok med rutefly. Jeg beklager de
opplevelsene som denne pasienten ble utsatt for.

Det er de regionale
helseforetakene som har ansvar for å dekke nødvendige
utgifter for pasienter som reiser i forbindelse med undersøkelse
og behandling i helsetjenesten. For pasienter som skal reise langt,
er transport med rutefly – noe representanten kjenner godt
til – aktuelt. Pasienten kan reise med ledsager, med assistanse
fra flyselskapet eller på egen hånd.
Denne vurderingen skal gjøres av det behandlende helsepersonell,
på bakgrunn av en medisinskfaglig vurdering av pasienten.
Dette følger av forskrift om dekning av utgifter
ved reise for undersøkelse eller behandling.
Det er viktig at dette skjer på en skikkelig og ordentlig
måte.

I denne saken ble det, etter de opplysninger
jeg har fått, vurdert slik at pasienten kunne reise – med
assistanse fra flyselskapet. På grunn
av dårlig vær ble imidlertid flyavgangen stadig
utsatt, og pasienten kom seg hjem først etter
en hotellovernatting i Tromsø, slik spørreren også gjør rede
for.

Etter denne hendelsen er det aktuelt å reise
spørsmål om hvorvidt helsepersonellet i sin vurdering
av pasientens transportbehov også skal ta i betraktning
at slike uforutsette hendelser kan inntreffe. Helse Nord RHF har
informert meg om at de i et snarlig møte med
flyselskapet vil ta opp saken på generelt grunnlag.

Representanten stiller også spørsmål
om samhandling mellom helseforetakene og kommunene. Det
er kjent at liggetida i sjukehus har gått ned, men det
er ikke nødvendigvis sammenheng mellom
kortere liggetid og press på de kommunale pleie- og omsorgstjenestene. Både
kommunene og helseforetakene opplever i dag større press
på å utføre flere oppgaver enn tidligere.
Kommunene opplever økt etterspørsel etter
pleie- og omsorgstjenester, og helseforetakene får flere
henvisninger – samtidig som antallet øyeblikkelig
hjelp-innleggelser øker.

For å kunne gi brukere og pasienter
et mer helhetlig og sammenhengende behandlingstilbud samarbeider
Helse- og omsorgsdepartementet med KS om en nasjonal
avtale om samhandling mellom tjenestenivåene.
Denne avtalen vil være ferdig til sommeren og skal legge
grunnlaget for at alle kommuner og regionale
helseforetak skal inngå egne avtaler om bedre
samhandling om pasienter og brukere.

La meg til slutt legge til at denne type
saker egentlig bør løses på en ganske
grei måte, ved at det er noen både ved
sjukehusene og i kommunene som har ansvar for å sørge
for at noen er der for vedkommende som skal hjem, og som
trenger hjelp – og at tilbudet er der når en trenger det.
Det handler mye om at det er noen som har ansvaret, og
som kan ta en telefon når tida for det er inne.

