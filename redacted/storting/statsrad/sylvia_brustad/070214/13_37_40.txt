  La meg først få si at jeg
har full tillit til Kolbjørn Almlid, som gjør
en uvurderlig stor innsats i en del av landet hvor det i tidligere
tider dessverre har vært styrt altfor
dårlig. Det er også noe av grunnen til
at man er oppe i en så krevende situasjon
som man er nå, særlig knyttet til St. Olavs Hospital. Det
er heller ingen tvil om at med dette grepet som Regjeringa nå gjør,
og foreslår overfor Stortinget, og som jeg håper
Stortinget slutter seg til, vil det bli mer pasientbehandling enn
det ville ha blitt hvis en skulle holdt seg til det balansekrav
som lå der.

Så er det slik at det er styret i
Helse Midt-Norge som må håndtere dette regionalt.
Det vi har sagt, er at pengene skal gå til å redusere
det underskuddet som er i regionen. Det er jo ingen tvil om at det
er et svært stort underskudd, spesielt knyttet
til St. Olavs Hospital. Men det er altså styret som skal
avgjøre hvor de legger inn pengene for å få redusert
underskuddet.

