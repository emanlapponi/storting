  Pasientrettet forskning
i helseforetakene er viktig for å sikre høy
kvalitet på dagens og framtidas behandlingstilbud. Resultater fra
langsiktig forskning bidrar til ny og bedre
diagnostikk og behandling, og ikke
minst, bedre pasientsikkerhet. Dermed legger forskning
grunnlaget for at den behandlinga som gis, er trygg for pasientene,
at den er oppdatert, at vi hele tida bruker
den best tilgjengelige kunnskap, at den gir helsegevinst, og at
den også er kostnadseffektiv. I tillegg bidrar
forskning i helsetjenesten til å øke
kompetansen blant helsepersonell. Det er også viktig.

Norge har i dag lavere forskningsinnsats
i medisin og helsefag enn de andre nordiske landene når
vi sammenlikner antall vitenskapelige publikasjoner, ressursinnsats
og avlagte doktorgrader. Denne regjeringa ønsker å styrke forskning
på helse i tråd med de føringer som er
gitt i forskningsmeldinga. I Soria Moria-erklæringa
er derfor styrket forskning i helsetjenesten også et
viktig mål.

Det er etablert et eget øremerket
tilskudd til forskning i helseforetakene. Deler av det
tilskuddet er basert på at man kan vise til forskningsresultater.
Jeg har også stilt krav til de regionale
helseforetakene om å prioritere pasientrettet
klinisk forskning. Jeg er godt fornøyd med at alle de
regionale helseforetakene prioriterer
forskning og har delt ut midler også utover
de nasjonale øremerkede midlene. Nasjonale måleresultater
viser en positiv trend og en positiv utvikling med økt
forskningsaktivitet i helseforetakene etter sykehusreformen.
Fra 2004 til 2005 økte antall publiserte vitenskapelige
artikler fra de regionale helseforetakene
med hele 10 pst., og i 2005 ble det rapportert inn 130
avlagte doktorgrader fra de regionale
helseforetakene. Det er en gledelig utvikling, som vi ønsker
skal fortsette. De regionale helseforetakene
kan også søke om midler gjennom programplanene
i Norges forskningsråd. I 2007 blir det bevilget 174 mill.
kr til forskning gjennom Norges forskningsråd.

I fjor ble det målt hvor mye ressurser
helseforetakene bruker til forskning. Denne nasjonale studien
viste at det i 2005 ble brukt i alt 1 281 årsverk
på forskning i helseforetakene, eller
ca. 1,4 pst. av totalt antall årsverk. Vi fant også at
fordelinga varierte mellom helseforetakene. Det er viktig
styringsinformasjon for å sikre at nasjonale
mål blir fulgt opp.

Representanten Dagrun Eriksen peker
på de budsjettmessige utfordringene som de regionale
helseforetakene står overfor i 2007, og hvilke konsekvenser
det eventuelt kan ha for forskning i helseforetakene.
Når det gjelder fordeling av ressurser til ulike oppgaver
innad i helseforetakene, skjer det innenfor
de styringsmessige rammene som er satt. Forskning er én
av de fire hovedoppgavene som helseforetakene har. I oppdragsdokumentet
for inneværende år er det lagt til grunn at det
er behov for en fortsatt styrking av forskning i helseforetakene.
Det forutsettes også at det øremerkede
tilskuddet til forskning skal benyttes til nettopp
dette. Jeg har tillit til at forskning i helseforetakene
blir ivaretatt på en god måte, i tråd
med de styringssignaler jeg har gitt for inneværende år.

