  Jeg ønsker først og
fremst å understreke at det er flere behandlingsledd innenfor
spesialisthelsetjenesten som ivaretar behandlingstilbudet til mennesker
med psykisk lidelse eller sjukdom. Spesialisthelsetjenestetilbudet
kan i hovedsak deles i tre:

sjukehusavdelinger

distriktspsykiatriske sentre

privatpraktiserende spesialister med driftsavtale med regionale
helseforetak

Sistnevnte omtales gjerne som private avtalespesialister,
og det er den gruppen behandlere som omfattes av representanten
Giltuns spørsmål, slik jeg forstår det.

Det er et mål at de distriktspsykiatriske
sentrene skal kunne gi spesialisthelsetjeneste til psykisk sjuke,
og gjerne i samarbeid med de private avtalespesialistene.
Sjukehusavdelinger skal være spesialavdelinger med tilbud
innenfor de mest alvorlige tilstander.

Kartlegginger av avtalespesialistenes praksis
viser at det langt på vei har gått seg til et
samarbeid og en arbeidsdeling mellom
de private avtalespesialistene og den offentlige tjenesten – det
gjelder både pasientgrupper og alvorlighetsgrad. Kartleggingene
viser samtidig at samarbeidet og arbeidsdelingen
fungerer svært forskjellig, og at tilgjengelighet og prioriteringspraksis
blant avtalespesialistene ikke alltid er god nok.

I Nasjonal helseplan varslet
Regjeringa at det skulle settes i gang et arbeid med sikte på å endre
rammebetingelsene for å få en bedre
integrering av avtalespesialistene i de regionale
helseforetaks sørge for-ansvar, herunder at vi sikrer riktig
prioritering i tråd med pasientrettighetsloven – altså de
som trenger det mest, skal ha hjelp først – og
prioriteringsforskriften, og at vi også legger
til rette for hensiktsmessig oppgavefordeling mellom avtalespesialister
og helseforetak.

Vi er akkurat nå i gang med et utrednings-
og utviklingsarbeid som skal ligge til grunn for hvordan
vi skal få bedre integrering av de private avtalespesialistene.
Regjeringa vil komme tilbake til denne saken i løpet av
dette året. Jeg understreker at dette gjelder for alle
privatpraktiserende spesialister med driftsavtale med regionale
helseforetak, herunder både psykologer og psykiatere.

Allerede i løpet av dette året
vil det også være etablert et
nytt opplegg for aktivitetsregistrering fra de private avtalespesialistene
i regi av Sosial- og helsedirektoratet. Det vil gi de
regionale helseforetakene langt bedre
anledning til å kunne se helhet og bredde i det eksisterende
behandlingstilbudet enn tilfellet er i dag.

La meg også understreke
følgende: Det er et selvstendig mål å sikre
bedre tilgjengelighet til de privatpraktiserende psykiaterne
og psykologene enn tilfellet er i dag. Pasientene skal ikke
risikere å være nødt til å ringe
rundt og bli møtt av telefonsvarere, ei heller måtte
skrive personlige «søknadsbrev» til den
enkelte behandler. Jeg vil derfor vurdere flere alternativer med
sikte på å løse denne problematikken
på en god måte. En form for en felles inntakssentral
til denne delen av spesialisthelsetjenesten er blant de ting som
jeg nå vurderer.

