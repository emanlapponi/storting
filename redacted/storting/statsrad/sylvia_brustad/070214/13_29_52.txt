  Regjeringa har som kjent besluttet å slå sammen
Helse Sør og Helse Øst. Senest innen
1. juli i år vil det bli etablert et
nytt regionalt helseforetak – med navnet Helse Sør-Øst
RHF – til erstatning for dagens to regionale
helseforetak.

Dette gjør vi med bakgrunn i et åpenbart
behov for bedre samordning av spesialisthelsetjenesten
i hovedstadsområdet spesielt og mellom
dagens Helse Sør og Helse Øst. Vi gjør
det etter en veldig grundig vurdering av ulike alternative
modeller. Jeg er overbevist om at bedre ressursutnyttelse
og samarbeid i hovedstadsområdet vil være
et gode for hele spesialisthelsetjenesten i
de to regionene og også ha positive ringvirkninger
for pasienttilbudet i hele landet.

I det videre prosjektarbeidet vil det bli vurdert – og
jeg understreker vurdert – om det vil være
hensiktsmessig å gjøre noen grensejusteringer
i randsonene mellom Helse Sør og Helse Øst
og de tilliggende helseregioner. I praksis vil det innebære
grenseområdene mellom Helse Øst og Helse
Midt-Norge i den nordlige delen av regionen og mellom
Helse Sør og Helse Vest sør i landet. Men jeg
vil understreke så sterkt jeg kan: Ingen konklusjoner er
trukket, så det er ingen grunn til å få panikk
i denne saken.

Utredningsarbeidet er ikke påbegynt.
Det er derfor ikke konkludert med at det vil bli endringer
på sikt som følge av disse vurderingene, verken
for Flekkefjord sjukehus eller for andre sjukehus.
Vi har kunnskap om, slik også spørreren
er inne på, at det over lengre tid
har vært jobbet med å få til gode
og tverrgående tilbud – på tvers av tidligere
fylkesgrenser. Et godt eksempel er Sørlandet sykehus
og utviklinga av sjukehustilbud på tvers av Agder-fylkene.
Slike erfaringer mener jeg er nyttige å ha med
seg i det utredningsarbeidet vi nå skal gå i gang
med.

