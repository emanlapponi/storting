  Jeg har ikke sett det konkrete avisoppslaget
som representanten Nesvik her viser til. Men jeg føler
meg veldig trygg på at Kolbjørn Almlid og jeg
går i takt – for å si det på den
måten. Det som er mitt budskap, er, som jeg nå har
sagt, at tilleggsbevilgningene skal gå til å redusere
det underskuddet som ellers ville ha oppstått. Så det
er jo ingen tvil om at den største utfordringen i Helse
Midt-Norge er St. Olavs Hospital. Det har styret og styreleder
meldt inn til meg, så det sier seg vel selv at
en del av pengene vil gå dit. Men akkurat hvordan fordelingen
blir internt i regionen, det er det styret som skal håndtere – og
det har jeg tillit til.

Så har jeg bare lyst til å si
at jeg har som helseminister også et ansvar for å sikre
et forsvarlig helsetilbud i hele landet. Så til
tross for at det i tidligere tider har vært styrt dårlig
i Helse Midt-Norge, og særlig ved ett bestemt sjukehus,
må jeg bidra til at vi greier å sikre
pasientbehandlinga. Derfor mente vi det var riktig å gi
penger, også til en region hvor det tidligere
har vært styrt altfor dårlig.





                

