  Når representanten Eriksen
viser til f.eks. utfordringene i Helse Midt-Norge, er det ingen
tvil om at det er riktig. Men jeg føler behov for å understreke
at denne regjeringa har hatt en stor jobb med å rydde opp etter
Bondevik-regjeringa, som ikke på en god nok måte
hadde tatt tak i utfordringene, spesielt i Helse Midt-Norge,
når vi nå ser hva som har blitt avdekket der i
løpet av det drøye året vi har hatt ansvaret. Det
er altså en svært krevende situasjon, fordi det ikke
har blitt grepet fatt i dette på et tidligere tidspunkt.

Når det gjelder det konkrete spørsmålet
omkring satsing på kreftforskning, er jeg enig med spørreren
i at det er et svært viktig område. Det er ingen
tvil om at både Kreftforeningen og også andre
foreninger får utfordringer ved
det vedtaket vi har gjort når det gjelder fjerning av spilleautomater,
men som vi mener er riktig – og det oppfatter
jeg at også Kristelig Folkeparti
er enig i.

Vi har fra Regjeringas side laget
en egen nasjonal strategi for satsing på hvordan
vi skal forebygge, behandle og forske mer på kreft i tida
framover, fordi det dessverre ser ut til å øke.
Jeg kan bare forsikre om at vi har en god dialog
med Kreftforeningen også om dette punktet.





                

