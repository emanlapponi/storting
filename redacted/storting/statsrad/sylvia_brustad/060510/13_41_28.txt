 Behandlingstilbudet til alvorlig overvektige
har blitt vesentlig bedre de senere åra, men
vi er ikke i mål. Jeg forstår veldig
godt at en del pasienter som lider av alvorlig overvekt, selvfølgelig
føler dette som et stort problem. Vi er blitt bedre
når det gjelder kirurgi, og når det gjelder livsstilsendring.
I hver helseregion er det, som representanten sikkert kjenner til,
opprettet egne sentre som har ansvar for å følge opp
denne pasientgruppa spesielt. Ved disse sentrene skal pasienten
bli møtt på en helhetlig måte. De team
som jobber der, er tverrfaglig sammensatt, og pasientene følges opp
gjennom flere faser av behandlinga. Det er en positiv utvikling
som jeg skjønner at også representanten
Dåvøy har merket seg.

Helhetlig tilnærming ved de regionale
sentrene innebærer at hver enkelt pasient først
må gjennom en grundig utredningsfase med medisinsk vurdering.
For de aller fleste vil det være aktuelt å starte
med livsstilsendrende behandling. Det kan gjøres poliklinisk eller
ved egne kurssentre. Behandling som tar sikte på å endre
livsstil, kan føre til at pasienten går
ned mellom 5 og 10 pst. i vekt i løpet av seks
måneder. Et slikt resultat kan i seg selv gi betydelige
helsegevinster.

For enkelte pasienter kan det selvfølgelig være
aktuelt med kirurgisk behandling. Også denne
gruppa av pasienter trenger livsstilsendrende behandling. Dette
får de tilbud om både som ledd i forberedelsen
til operasjonen og som oppfølging etter inngrepet.
Denne behandlingsformen er imidlertid svært krevende og
kan føre til alvorlige bivirkninger, som f.eks.
mangelfullt næringsopptak, diaré og – som
representanten Dåvøy er inne på – overflødig hud.
Selve det kirurgiske inngrepet er også forbundet
med relativt høy forekomst av komplikasjoner. Faren for
alvorlige komplikasjoner er en viktig grunn til at bare
de som har de mest omfattende problemene med sjukelig fedme, skal
få dette tilbudet.

Så må selvfølgelig
her som på andre områder
etterbehandlinga tilpasses individuelt, og vil foregå tett eller
mer sjelden avhengig av hva slags behov pasienten har for oppfølging
over tid. Flere regionale sentre påpeker
at det er en langvarig og krevende prosess å følge
opp en del alvorlig overvektige personer etter kirurgiske
inngrep.

Etter et stort vekttap kan enkelte
pasienter få overflødig hud, slik representanten
Dåvøy peker på. Fagfolk har orientert
meg om at slik hud ofte krymper betydelig av seg selv,
og at det derfor bør gå en viss tid etter
operasjonen før det vurderes om pasienten trenger korrigerende
hudinngrep. Det er også viktig at pasienten har
oppnådd mest mulig stabil vekt før et slikt inngrep
vurderes. Det er med andre ord, slik jeg ser det, et medisinsk-faglig
spørsmål å vurdere om og når
det er aktuelt å utføre den type inngrep.

I den sammenheng vil jeg framholde at disse
pasientene, på lik linje med andre pasienter,
er omfattet av bestemmelsene i pasientrettighetsloven og prioriteringsforskriften.
Her legges det vekt på at det skal gjøres en medisinsk vurdering
av hver enkelt pasient ved tildeling av helsetjenester. Det er altså medisinske
indikasjoner hos den enkelte som skal være avgjørende
for om, når og hva slags behandling som skal tilbys – selvsagt også for
pasienter med store plager på grunn av overflødig
hud.

Behandlingstilbudet til alvorlig overvektige
er fremdeles i en oppbyggingsfase. I 2004 ble det utført
ca. 20 såkalte fedmeoperasjoner, mens flere hundre
pasienter gjennomgikk slike operasjoner i fjor. Flere av de regionale sentrene
har gjort meg oppmerksom på at de har tatt høyde
for at enkelte pasienter vil få problemer
med overflødig hud, og har innledet samarbeid
med plastiskkirurgiske avdelinger. Per i dag er det ikke
ventetid på slik behandling, men andre regionale
sentre viser til at disse pasientene vurderes i henhold til gjeldende
lovverk for tildeling av helsetjenester – på lik
linje med andre pasienter.

Samlet sett mener jeg at de regionale
helseforetakene har tatt tak i arbeidet med å utvikle
kirurgisk og livsstilsendrende behandling til alvorlig overvektige
på en god måte. Vi må likevel
erkjenne at dette behandlingstilbudet ennå er
i en oppbyggingsfase, og det betyr at ikke alle
som gjerne skulle hatt den behandlinga, får den like
fort som de sannsynligvis burde, og at en kan ha kapasitetsproblemer
i enkelte ledd i behandlingsforløpet. Det er ikke
bra nok pr. i dag, men jeg føler meg trygg på at
de regionale helseforetakene har en
plan for hvordan en skal bygge tilbudet ytterligere ut.

