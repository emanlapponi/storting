 De siste åra har det vært
en betydelig vekst i pasientbehandlinga, og ventetidene er kraftig
redusert. På enkelte områder
er det derfor ikke lenger like stort behov for å stimulere
til videre vekst i pasienttilbudet eller til fortsatt like
høy aktivitet. Dette vil nødvendigvis måtte
få konsekvenser for private, kommersielle aktører
som i stor grad har levert dagkirurgiske tjenester. Det er også,
som representanten er godt kjent med, Regjeringas politikk å begrense
bruk av private, kommersielle aktører i spesialisthelsetjenesten,
men jeg vil understreke at de er et veldig nyttig supplement.

Jeg mener det er særdeles
viktig å rette søkelyset mot kapasiteten i helsetjenesten.
Ledig kapasitet i offentlige sjukehus skal utnyttes på best
mulig måte, bl.a. gjennom god arbeidsdeling i sjukehus
og mellom sjukehusene. Jeg har derfor i mine
styringskrav til de regionale helseforetakene
bedt dem om å sørge for å utnytte ledig
kapasitet i offentlige sjukehus på en best mulig måte.
Jeg har også igangsatt et forsøk med
pasienthjelpere, som skal hjelpe folk med å komme fortere
inn til sjukehusbehandling. Denne regjeringa mener at
sentrale velferdsoppgaver primært skal løses gjennom
bruk av offentlige sjukehus. Vi ønsker selvfølgelig ikke
noe forbud mot private løsninger, men vi vil begrense omfanget
av kjøpsavtaler mellom regionale
helseforetak og private, kommersielle sjukehus. Når vi
nå har lagt til grunn at avtaler med private, kommersielle
aktører skal begrenses, er det naturlig at de regionale
helseforetakene kritisk vurderer omfanget på avtaler nettopp
med private, kommersielle leverandører opp mot behovet
de har for tjenester, og behovsdekninga i hver enkelt region. Det
er nettopp det Helse Vest nå har gjort, og som
har ført til at de i år reduserer omfanget av kirurgiske
tjenester kjøpt fra private, kommersielle aktører.

Det har vært en positiv utvikling
i ventetid i Helse Vest. I tillegg er jeg kjent med at flere av
helseforetakene i regionen har god balanse i
behandlingskapasiteten, og at de til dels også har
ledig kapasitet på flere fagområder der de tidligere
måtte supplere med tjenester fra private.

Det er vanskelig å gi
garantier for noe. Det gjelder også på dette
området, selvfølgelig. Men jeg vil minne om at denne
regjeringa sørget for 500 mill. kr mer til sjukehusa for
inneværende år enn den forrige regjeringa,
der Høyre i høyeste grad var med. Det medfører
at vi i år kan behandle vel 20 000 flere pasienter enn
vi ellers kunne ha gjort.

Helse Vest er som kjent i en prosess hvor tildelinga
av nye kirurgiavtaler er klar, men hvor fristen for klage på tildeling
helt nylig har løpt ut. Det er også slik
at de offentlige helseforetakene i Helse Vest nå kan tilby
tjenester med stadig kortere ventetid. For å sikre
at pasienter som trenger det mest, skal få behandling først,
skal pasienter med rett til nødvendig helsehjelp prioriteres
foran pasienter uten slik rett. Jeg vil også minne
om at Regjeringa har gitt klare føringer for at pasientgrupper
innen psykisk helsevern, rus, pasienter med kroniske sjukdommer
og pasienter som trenger rehabilitering og habilitering, skal prioriteres.

Carl I. Hagen hadde
her gjeninntatt presidentplassen.

