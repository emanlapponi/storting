  Etter ulykken på «Scandinavian
Star» er det gjennomført en rekke tiltak i regi
av sjøfartsmyndighetene som har styrket brannsikkerheten til
sjøs. Brannsikkerheten på et skip er i første
omgang avhengig av at det er gjennomført forebyggende tiltak om
bord, og at skipets egen beredskap fungerer. Disse forholdene er
vesentlig forbedret de senere år, noe brannen på passasjerfergen «Prinsesse
Ragnhild» i juli 1999 også viste. Bistand fra
landbasert brannvesen vil derfor være en beredskap som
kommer i tillegg, om nødvendig.

På bakgrunn av ulykken på «Scandinavian
Star» ble brannvernloven i 1993 endret slik at brannvesenet
etter anmodning har plikt til å bistå ved branner
og andre ulykkessituasjoner om bord på skip.

I 1995 ble det opprettet en prøveordning
hvor noen brannvesen ble opplært og utrustet for mer krevende oppgaver
enn den generelle bistandsplikten forutsetter. Prøveordningen
baserte seg på avtaler mellom Direktoratet for brann- og
eksplosjonsvern og kommunene Oslo, Larvik, Kristiansand, Bergen
og Bodø.

Det er samlet investert 4 mill. kr i styrking
av brannberedskapen i de nevnte kommuner. Størsteparten
av midlene har gått til kompetansehevende tiltak. Om lag 200
brannfolk har gjennomført et ukeskurs i redningsinnsats
til sjøs ved Norges Brannskole i Tjeldsund, og ca. 30 ledere
i disse brannvesenene har i tillegg gjennomført et tre
dagers ledelseskurs ved Havarivernskolen i Borre.

Gjennom en femårsperiode har vi således
tilrettelagt for og investert betydelige midler i denne beredskapen. Jeg
forutsetter derfor at de kommunene som har fått utstyr
og opplæring, vedlikeholder dette, for å kunne
følge opp den bistandsplikten som er etablert i brannvernloven. For år
2000 er det også bevilget 500 000 kr til vedlikehold
av utstyr, trening og opplæring av nye mannskaper over
Direktoratet for brann- og eksplosjonsverns budsjett. I tillegg
til dette har vi inngått en femårsavtale med Larvik
kommune som muliggjør en mer langsiktig satsing med hensyn
til opplæring, øvelser og oppdatert utstyr.

  Jeg vet at det har oppstått en konflikt
om en økonomisk kompensasjon for beredskapsoppgaver knyttet
til RITS-innsatsen i noen kommuner, slik representanten Width viste
til. Det spørsmålet er imidlertid et tariffspørsmål,
som etter min mening må finne sin løsning mellom
partene i arbeidslivet. 

For øvrig finner jeg grunn til å understreke
at både jeg og Direktoratet for brann- og eksplosjonsvern
mener at vi med de midlene vi setter inn til vedlikehold av beredskapen,
ivaretar en tilfredsstillende beredskap ved branner og andre ulykkessituasjoner
til sjøs. Det vil være opp til kommunene selv å gjøre
sitt til at denne beredskapen fungerer etter det som er hensikten.
Og jeg gjentar det jeg sa i mitt hovedsvar: Jeg forutsetter at de
kommuner som har fått utstyr og opplæring, vedlikeholder
dette for å kunne følge opp den bistandsplikten
som er etablert i brannvernloven. Til tross for at det er en uenighet
om økonomien i noen av kommunene, er det fortsatt slik
at en har en plikt til å følge opp brannvernloven
i tilfelle det skulle oppstå ulykker, også til
sjøs. 

  Jeg er helt enig med representanten Width
i at det aller viktigste er å forebygge for å prøve å hindre
at slike tragiske ulykker skjer. 

Når vi snakker om ulykker til sjøs,
er det viktig at det skjer forebygging om bord på skipene,
men det er selvfølgelig også viktig at vi har
et oppegående brannvesen i vid forstand som fungerer dersom
ulykken allikevel skulle være ute, og som kan trå til
når eventuelle ulykker skjer.

Når det gjelder det konkrete spørsmålet
i forhold til RITS-mannskapene, må jeg gjenta det jeg sa:
Det at det er oppstått en uenighet om en økonomisk
kompensasjon i noen av kommunene, betyr ikke at de ikke har et ansvar dersom
det skulle oppstå ulykker. Spørsmålet
om den økonomiske kompensasjonen er altså et spørsmål
partene imellom som ikke jeg på vegne av Kommunaldepartementet
kan gå inn og bestemme. Jeg mener at det må partene
finne en løsning på. Men det ligger et ansvar
hos de berørte kommuner – uavhengig av den uenigheten – til å trå til
dersom ulykker skulle skje. Vi bruker mye penger på forebygging,
og det kommer vi selvfølgelig også til å fortsette
med i tida framover.





                

  I de generelle retningslinjene for SNDs virksomhet
heter det – som representanten Lund helt sikkert kjenner
til – at prosjekter SND støtter, må kunne
stå på egne ben etter støtte. Etter det
jeg forstår, har SND i denne saken vært sterkt
i tvil om det vil være mulig å oppnå slik
lønnsomhet, selv om prosjektet ble gitt høyeste
lovlige tilskuddssatser. Grunnen til det er bl.a. at vi er inne
i en periode med lave fiskekvoter, og det er allerede stor regional
overkapasitet på mottakssiden.

Samtidig heter det i de fiskeripolitiske retningslinjene at
SND bør søke å bidra til å finne
løsninger for mottak av fisk i fiskerisamfunn der et eget
mottak er av avgjørende betydning for sysselsetting og
bosetting. Etter det jeg har fått opplyst, har SND derfor
sagt seg villig til å vurdere et mindre prosjekt enn det
som er fremmet, der en eventuelt inngår et samarbeid med
andre aktører om videreforedling. Kanskje vil det være
mulig å oppnå en tilfredsstillende lønnsomhet
på den måten. 

Det er SNDs selvstendige ansvar å treffe
beslutninger i enkeltsaker. Jeg har stor tro på at SND
i et samarbeid med lokale aktører vil finne fram til løsninger
som kan bidra til å sikre Ingøy-samfunnets framtid.

  La meg først si at jeg deler representanten
Lunds syn på at det er viktig å opprettholde bosetting
og bevare sysselsetting også i distriktene, så det
er vi ikke uenige om. 

Når det gjelder spørsmålet
om SNDs retningslinjer, føler jeg på en måte
at det er en litt annen debatt, som det selvfølgelig også kan
være viktig å ta, men som jeg ikke vil gå inn
på her og nå. Til det konkrete spørsmålet
som representanten har tatt opp i forhold til fiskebruket på Ingøy
i Måsøy, må jeg bare gjenta det jeg har
sagt, at SND har sagt seg villig til å prøve å gå inn
og finne en løsning ved et litt mindre prosjekt enn det
som opprinnelig er fremmet, der en også kan inngå avtaler
med andre aktører om videreforedling. Jeg har stor tro
på at dette vil kunne føre til at SND i samarbeid
med andre aktører vil finne fram til en løsning
som gjør at vi kan bidra til å sikre
dette samfunnets framtid.

  Jeg må understreke at avgjørelsen
i slike enkeltsaker tilligger det SND å ha. Det er klart
at retningslinjene i forhold til SND er en viktig diskusjon i seg
selv, men jeg føler at det er en litt større diskusjon
som vi ikke kan ta konkret i forhold i denne saken. Jeg er selvfølgelig
kjent med at det har vært en viss uenighet mellom SND lokalt
og SND sentralt i denne saken, men jeg tror det er mulig å finne
en løsning på den. Om det ikke blir akkurat slik
det var tenkt fra begynnelsen av, tror jeg det er mulig å finne
en løsning – som da er litt mindre omfattende
enn det som var planlagt, men som kan være et godt bidrag
for å sikre bosettingen. 





                

