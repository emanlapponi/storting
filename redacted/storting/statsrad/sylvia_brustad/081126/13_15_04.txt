 Staten har i eierskapsmeldinga fastslått at statens hovedmål med eierskapet i Telenor er «å bidra til en god langsiktig industriell utvikling av selskapet», og at Regjeringa «vil opprettholde eierandelen» i selskapet. Telenor ser utvikling av virksomhet i India som et bidrag til en langsiktig industriell utvikling for selskapet. Dette er således i tråd med formålet med statens eierskap i Telenor.


På spørsmålet fra representanten Hansen om Regjeringa som eier vil «foreta en uavhengig finansiell vurdering av oppkjøpet og emisjon», vil jeg vise til at Regjeringa har vurdert Telenors forespørsel om å delta i en kapitalforhøyelse i selskapet ut fra sitt ståsted, nemlig som en eier i Telenor som ønsker å bidra til selskapets industrielle utvikling i et lengre tidsperspektiv. I denne vurderinga har vi sjølsagt benyttet oss av både ekstern finansiell og juridisk uavhengig rådgivning. Andre eiere i Telenor kan sjølsagt vurdere dette annerledes – jeg registrerer at flere gjør det – bl.a. på grunn av andre tidsperspektiv og andre mål med eierskapet. Dette tar jeg til etterretning.


Det er styret i selskapet som har ansvaret for de forretningsmessige vurderingene. Basert på de råd vi har mottatt, og vår egen vurdering, har vi konkludert med at dersom Telenors styre fremmer forslag om en emisjon med utgangspunkt i et kapitalbehov som oppstår fra investeringa i India, er Regjeringa villig til å foreslå for Stortinget at staten, under visse forutsetninger, tar sin forholdsmessige andel av en aksjeemisjon som et ledd i finansieringa.


Men det er ikke en eiers oppgave å overta selskapets ansvar for den konkrete prosjektvurderinga. Det er og forblir ansvaret til Telenors administrasjon og styre. Det er derfor ikke aktuelt for staten å gjøre noen ny eller nærmere gjennomgang av prosjektet som sådant.


På bakgrunn av at Telenor har publisert at selskapet nå har «besluttet å vurdere alternative måter å finansiere investeringen på, inkludert den tidligere annonserte emisjonen», vil jeg gjenta at staten – slik jeg også redegjorde for i et svarbrev til representanten Torbjørn Hansen den 11. november i år – under visse vilkår vil kunne delta i en eventuell emisjon. Det ligger fast, men det er opp til selskapet å vurdere om det er hensiktsmessig å gjennomføre emisjonen som planlagt, eller eventuelt å fremme andre forslag. Som jeg også uttrykte i det nevnte brevet, vil staten – på linje med de øvrige eierne – forholde seg til de forslag som styret fremmer, og nå avventer vi Telenors konklusjoner.


