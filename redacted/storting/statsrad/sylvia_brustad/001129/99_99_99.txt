  Stortinget bestemte ved behandling av St.prp.
nr. 44 for 1998-99 at det var behov for en videre utredning av hvilke
konsekvenser en grenseregulering vil ha for øyene
Kvamsøy og Sandsøy, før det tas standpunkt
til overflytting av Åram krins fra Sande til Vanylven kommune, jf.
Innst. S. nr. 174 for 1998-99.

På oppdrag fra departementet har fylkesmannen
i Møre og Romsdal forberedt gjennomføringa av
utredningsarbeidet. Senter for samfunnsforskning fikk den     5.
oktober i år tilsagn fra departementet om å foreta
utredninga. Denne skal vise konsekvenser for samhandling, levevilkår
og kommunal tjenesteyting i krinsene Åram, Sandsøy og Kvamsøy
ved en eventuell overflytting av Åram krins til Vanylven kommune.

Senter for samfunnsforskning vil sluttføre
prosjektet innen årsskiftet, og etter en høring
av kommunene tar jeg sikte på å få en
rask avgjørelse i saka. Jeg vil orientere Stortinget om
beslutninga i kommuneøkonomiproposisjonen i mai neste år.

  Jeg kan forsikre om at alle sider av saka
vil bli vurdert før endelig beslutning fattes, og jeg kan
også forsikre om at den avgjørelsen skal bli tatt
så raskt det er praktisk mulig.





                

  Jeg har nedsatt en hurtigarbeidende
tverrdepartemental arbeidsgruppe som skal vurdere behovet for forenklinger
og oppmjukinger av arbeidstillatelsesregelverket både på kort
og lang sikt. Det er imidlertid viktig, tror jeg, å se
de ulike sidene ved arbeidsmarkedspolitikken og innvandringspolitikken
i sammenheng. Dersom det er aktuelt å gjennomføre
tiltak som innebærer endringer i prinsippene for innvandringspolitikken
eller bestemmelser i utlendingsloven, vil saka bli forelagt Stortinget
på vanlig måte.

En hovedregel og et grunnleggende prinsipp
i utlendingsloven pr. i dag er at arbeidstillatelse må foreligge før
innreise, jf. lovens § 6 fjerde ledd. Det betyr
at en utlending må ha søkt tillatelse fra hjemlandet
og fått innvilget tillatelse før innreise til
Norge. Det er mange fornuftige hensyn som ligger bak denne regelen,
men det er også mulig at regelen kan bidra til å hindre
rekruttering av arbeidskraft. Arbeidsgruppa vil sjølsagt
også vurdere behovet for justeringer i denne regelen.

Utenlandske studenter som avslutter et lengre
studium her, vil i mange tilfeller representere en fagutdannelse som
Norge har bruk for. De anses som «spesialister». Hovedregelen
om at utenlandsstudenter må oppholde seg fem år
i hjemlandet før de kan få innvilget tillatelse
som spesialist i Norge, ble justert sist vår for studenter
som sjøl finansierer sine studier her. Bistandselementet
og hensikten med at utenlandsstudentene skal gis relevant kompetansegivende
utdanning som de skal kunne nyttiggjøre seg i sine hjemland,
er ikke så framtredende for sjølfinansierende
studenter som for de øvrige. Disse kan nå få arbeidstillatelse
som spesialist etter fullførte studier, uten krav til karantenetid.

Når det så gjelder de som
får sine studier finansiert av norske midler, er hovedregelen
fortsatt at de må være fem år i hjemlandet
før de kan få arbeidstillatelse som spesialist
her. Men dette går nå arbeidsgruppa gjennom, og
Regjeringa vil sjølsagt på bakgrunn av det arbeidsgruppa
kommer til å foreslå, ta stilling til det, og
se på om det også på dette punktet er
behov for en oppmjuking.

Vi har ingen hjemmel for midlertidig å suspendere
det eksisterende regelverket, verken for studenter eller andre utlendinger
som ønsker tillatelse. Det gjelder også reglene
om karantenetid. Men, som jeg har sagt, Regjeringa kommer til å gå gjennom
dette meget raskt. Vi er i gang, og vi kommer til – i den
grad det er nødvendig å gå til Stortinget
med det – å komme tilbake til Stortinget i løpet
av våren med noen forslag til oppmjukinger, justeringer
eller eventuelt endringer av regelverk.

Lodve Solholm hadde
her teke over presidentplassen.

  Som representanten Løvik sjøl
sa, kan jeg ikke kommentere den spesielle enkeltsaken, men jeg tror
nok at det på generelt grunnlag kan finnes – og
det har jeg jo sett og hørt sjøl – en
del eksempler på saker som virker litt firkanta på folk
flest, og det må jeg si jeg har forståelse for.
Derfor er jeg også enig i det som representanten Løvik
og andre har tatt opp i mange sammenhenger, nemlig at vi har en
skrikende mangel på arbeidskraft innenfor mange sektorer
i Norge. Jeg tror heller ikke at vi greier å løse
det bare ved hjelp av grep her hjemme, ved å få flere
i jobb på ulikt vis, men at vi også er nødt
til å åpne for å få noen flere
hit fra andre land. 

Men det regelverket som fins, er der inntil
vi lager et annet, enten gjennom lov og forskrift eller ved at man justerer
praksis osv. Det er sjølsagt også slik at vi er
nøye på å følge opp praktiseringa
av det regelverket vi har. Men vi kan ikke gjøre noe annet
enn å følge de lover og regler som også Stortinget
har sluttet seg til. Men, som sagt, jeg er innstilt på å komme
tilbake til Stortinget med noe på dette området
i løpet av nær framtid.





                

  Husbanken har flere ordninger som brukes til å finansiere
kjøp av brukt bolig. De aktuelle ordningene er etableringslån
og boligtilskudd som tildeles via kommunene, og kjøpslån
som tildeles direkte fra Husbanken. Etableringslån og boligtilskudd
er toppfinansieringsordninger som kan gå både
til kjøp av brukt bolig og til oppføring av nye
boliger. Etableringslån kan utgjøre opp til 90
pst. av kjøpesummen, mens boligtilskuddet vanligvis utgjør
mellom 10 og 30 pst. Kjøpslån er et grunnlån
som utelukkende går til kjøp av brukt, sjøleid
bolig, og som utgjør opp til 80 pst. av lånegrunnlaget.
Når det gjelder etableringslån, går to
tredjedeler av utlånene til kjøp av brukt bolig.

Dette mener jeg er gode og treffsikre ordninger
som bidrar til å lette boligfinansieringa for ungdom spesielt, men
også for enslige forsørgere, sosialt vanskeligstilte
og andre med lav inntekt eller liten egenkapital. I mange tilfeller
samarbeider Husbanken og kommunene om finansieringspakker der Husbanken
sørger for grunnfinansieringa med kjøpslån
og kommunene sørger for toppfinansieringa med etableringslån
og eventuelt boligtilskudd. På denne måten kan
boligsøkeren rett og slett få fullfinansiert boligen
med husbankmidler.

Etableringslån og kjøpslån
har blitt prioritert innenfor Husbankens lånerammer de
siste årene, og fra 1996 til 1999 økte Husbankens
utlån av etableringslån og kjøpslån
fra 1,6 milliarder kr, eller 18 pst. av ramma, til 2,7 milliarder
kr, eller 30 pst. av ramma. I 1999 var det om lag 8 100 husstander
som fikk etableringslån, 2 300 husstander fikk kjøpslån
og om lag 1 500 husstander fikk boligtilskudd til etablering i egen
eierbolig. Av disse husstandene er svært mange unge førstegangsetablerere. 

Disse tallene viser etter min mening at Husbanken
i stor grad er en bank for førstegangsetablerere, eller
en såkalt førstehjemsbank. Regjeringa ønsker å gå videre
i denne retninga ved å videreutvikle virkemidlene slik
at de når enda flere førstegangsetablerere. Jeg
viser i den forbindelse til tiltakspakken «En solidarisk
boligpolitikk», som jeg har lagt fram. Med økninga
i låneramma på 2 milliarder kr
som Regjeringa har foreslått, og Stortinget har sluttet
seg til, kan Husbanken satse enda mer på etableringslån
og kjøpslån og bl.a. godta høyere kostnader
og dermed øke låneutmålinga. Jeg har
som mål at opp til 50 pst. flere enn de 8 000
som i dag får etableringslån, skal få slikt
lån. Jeg ønsker også å lempe
på behovsprøvinga. Dessuten vil jeg åpne
for at kommunene kan fullfinansiere boliger med etableringslån,
dvs. at 90 pst.-regelen oppheves. Regjeringas forslag om
også å øke tilsagnsramma for boligtilskuddet
med 152 mill. kr vil sammen med en satsing på etableringslån
og kjøpslån styrke kommunenes muligheter til å gi
unge og vanskeligstilte med svak økonomi tilbud om lån,
tilskudd og boligløsninger som er tilpasset deres boligbehov
og økonomiske evne.

  Det er ikke slik at det er noe forbud om en
er skilt eller enslig, mot å benytte seg av de ordninger
som Husbanken har, hvis en ellers kommer inn under de kriterier
som gjelder. Et av kriteriene er at en har låg inntekt,
men det er klart at dette vil bli vurdert i hvert enkelt tilfelle.
Men en forsøker å nå så mange som
mulig av vanlige folk og de med dårlig betalingsevne
gjennom de ordninger som Husbanken har. Jeg mener som sagt at gjennom
det som Regjeringa har foreslått og Stortinget har sluttet
seg til, vil flere få mulighet til å kunne få fra
den ordninga for neste år.





                

