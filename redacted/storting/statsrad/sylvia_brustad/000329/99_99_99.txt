 Et borettslag er et privat selskap. Beboerne
er medeiere i selskapet samtidig som de har en leierett til hver
sin bolig. Eiendomsretten til bygningen tilligger borettslaget,
herunder også myndigheten til å tillate oppføring
av parabolantenner på balkonger og terrasser. Beboernes
leierett gir ikke rett til å montere parabolantenner på verandaene
uten særskilt tillatelse fra borettslaget. I henhold til
husleieloven § 5-4 annet ledd må beboerne
derfor søke borettslagets styre om tillatelse til å sette
opp parabolantenne med mindre slik tillatelse er innført
gjennom vedtektene.

Når borettslaget skal ta stilling
til søknad om oppføring av parabolantenner, skal
det ikke foretas 

usaklig

 forskjellsbehandling.
Dette innebærer at borettslaget bare kan gi tillatelse
til oppføring av slik antenne til visse grupper og forby
andre å sette opp antenne dersom dette er saklig begrunnet.
Hva som er saklig forskjellsbehandling, må baseres på en
helt konkret vurdering. Departementet kjenner ikke til rettspraksis
om forskjellsbehandling i forbindelse med oppføring av
parabolantenner. En andelseier som mener at han er usaklig forskjellsbehandlet,
kan be generalforsamlingen endre styrets vedtak. Dersom generalforsamlingen
ikke vil gjøre dette, og han ønsker å forfølge
saken, må han anlegge sak mot borettslaget. Det er domstolene
som må avgjøre slike tvister – departementet
har ikke avgjørelsesmyndighet i slike spørsmål.

  Jeg kan ikke ta stilling til den konkrete
saken, men, som jeg sa i mitt hovedsvar, det er borettslaget som
må avgjøre slike ting. Og dersom det er én
som føler seg forskjellsbehandlet i et borettslag, må vedkommende
be generalforsamlingen om eventuelt å endre styrets vedtak.
Jeg har ikke noe mer å legge til. 

  Jeg verken kan eller vil gå inn og
styre hvert enkelt borettslag i forhold til oppføring av
parabolantenner. Det er det opp til borettslagene å styre
med. Som jeg også sa i mitt hovedsvar, skal det gode grunner
til for å forskjellsbehandle, men jeg har ingen mulighet
eller forutsetning for å gå inn i den konkrete
saken. Som jeg også sa: Er det noen som føler
seg forskjellsbehandlet, må det tas opp med borettslaget,
og da eventuelt gjennom generalforsamlingen for å endre
styrets vedtak. 

Men jeg vil vel også si at jeg vil
advare mot at de fleste saker gjøres til en sak om rasisme
eller ikke rasisme. Dette er en sak som må tas opp med
vedkommende borettslag, og som jeg som kommunalminister ikke har noen
mulighet til å gripe inn i.





                

