  Nei, selvfølgelig mener
jeg ikke det. Selvfølgelig mener denne
helseministeren og denne regjeringa at alle
som trenger det, skal få hjelp. Vi har et lovverk, som også er
vedtatt av Stortinget, som sier noe om hvilke rettigheter
pasienter har, enten det er fordi de er rusmiddelavhengige, eller
fordi de av andre grunner trenger hjelp i helsevesenet.

Så er det slik at helseforetakene
nå prøver å få til en mer likeverdig
behandling. Det er bra. Det er også slik at de
retningslinjene det her er snakk om, skal evalueres etter ett år,
slik at det er mulighet til å gjøre justeringer
dersom det er nødvendig. Men det må være
helt klart: Alle skal få den hjelp og behandling
de trenger, enten det er i sjukehus eller i kommunene.
Det skal være individuelle vurderinger, og det er ingenting
i dette som tilsier, slik som noen hevder, at en f.eks.
må være rusfri for å få behandling.
Her må det foretas individuelle vurderinger. Det er selvfølgelig ikke
slik at vi står for en politikk der man ikke
skal ta hensyn til at folk skal få den hjelpen de trenger. Alle
skal få det, punktum!





                

