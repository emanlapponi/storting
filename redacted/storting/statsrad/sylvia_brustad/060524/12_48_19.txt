  Som en følge av rusreformen fikk
de regionale helseforetakene ansvar for
tverrfaglig spesialisert behandling for rusmiddelmisbruk fra 1.
januar 2004. Med dette fikk rusmiddelavhengige pasientstatus på lik
linje med andre pasientgrupper innen spesialisthelsetjenesten,
og det var også helt nødvendig. Fra
1. september samme år ble det gjort noen generelle
endringer i pasientrettighetsloven. For det første skal
det være rett til vurdering innen 30 virkedager,
og dersom det gis rett til nødvendig helsehjelp, skal det
gis en individuelt fastsatt frist for når behandling senest
skal påbegynnes. Disse endringene i pasientrettighetsloven
omfattet også rusmiddelavhengige.

En viktig intensjon med
rusreformen var å knytte ansvaret for behandling av rusmiddelavhengige
sammen med ansvaret for den øvrige spesialisthelsetjenesten.
Målet var bl.a. at samhandlingen mellom rusfeltet
og øvrig spesialisthelsetjeneste skulle bli bedre.

Erfaringene så langt viser at det
fortsatt er store forskjeller mellom helseregionene og
innad i helseregionene med hensyn til hvordan pasientrettighetene
blir praktisert. Tall viser at andelen rusmiddelavhengige som får
innvilget rett til nødvendig helsehjelp, varierer fra under
50 pst. og opp til 90 pst. mellom de fem helseregionene.
Jeg vil for ordens skyld nevne at slike forskjeller er
et generelt problem for alle typer spesialisthelsetjenester, ikke bare for
rusmiddelavhengige. Dette er ikke bra nok! Derfor er det
i årets bestillerdokument til de regionale
helseforetakene – og i Nasjonal helseplan
som ble sendt ut på høring i går – stilt
krav om at de skal sette i gang tiltak for å sikre en
mer enhetlig tildeling av rett til nødvendig helsehjelp. Det
er positivt at de regionale helseforetakene
har gått sammen for å oppnå det.

Jeg har registrert at de
regionale helseforetakene i sitt arbeid
på dette feltet har skapt reaksjoner
og debatt, noe som bl.a. avspeiles i et oppslag i Dagbladet i dag.
Helse- og omsorgsdepartementet har nylig hatt møte med
de regionale helseforetakene, der
vi er blitt orientert om prosessen som har vært i forbindelse
med utarbeidelsen av disse retningslinjene. I den forbindelse har
departementet påpekt viktigheten av at vurderingene gjøres
på en rettslig korrekt måte i forhold
til pasientrettighetene og prioriteringsforskriften, nettopp
for å ivareta hver enkelts individuelle behov
for tjenester. Jeg forutsetter sjølsagt at dette også blir
praksis overfor den enkelte rusmiddelmisbruker som henvises til
spesialisthelsetjenesten.

Rusmiddelavhengige skal, som alle
andre pasienter, få vurdert sitt behov for helsehjelp,
og de skal få de spesialisthelsetjenestene de trenger og
har rett til. Det er spesialisthelsetjenestens ansvar å sørge
for likeverdige helsetjenester også til denne pasientgruppen.

Vi skal selvfølgelig ikke
ha et system som fører til at de som har det største
behandlingsbehovet, ikke får hjelp. Dette ville være
stikk i strid med hva denne regjeringa ønsker å oppnå.
Rusfeltet er et høyt prioritert område. Som
kjent har jeg i årets bestillerdokument bedt om at den prosentvise
veksten i ressursbruken i våre sjukehus
skal være større når det gjelder
rus og psykiatri, enn når det gjelder somatikk.

Til slutt vil jeg nevne at Regjeringa vil legge
fram en egen handlingsplan for rusfeltet, for ytterligere å styrke innsatsen
på dette viktige området.

