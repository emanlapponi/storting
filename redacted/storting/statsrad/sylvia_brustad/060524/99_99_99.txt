  Kommunene har, over tid, lagt større
vekt på å yte tjenester i innbyggernes egne
hjem og i kommunale boliger, samtidig som de har lagt mindre
vekt på tradisjonell institusjonsomsorg. Det skyldes dels
den faglige utviklinga på pleie- og omsorgsfeltet, men
det er også, slik jeg forstår det, en kommunal
strategi for å utnytte ressursene bedre. Denne utviklinga
har støtte både i Handlingsplanen for eldreomsorgen
og i Opptrappingsplanen for psykisk helse. I begge disse planene
er det lagt til rette for en omfattende satsing på omsorgsboliger.

Jeg oppfatter at dette i hovedsak er en lagsiktig
utvikling som er godt faglig begrunnet. Jeg mener også at
det er fornuftig at kommunene vurderer hvordan tilbudet til befolkninga
kan ytes på en best mulig måte i forhold
til utnyttelse av de økonomiske ressursene. På den
andre siden er det selvfølgelig uheldig dersom
hensynet til å få størst mulige overføringer
fra staten skal styre hvordan kommunene organiserer sin tjeneste.
Som representanten helt sikkert kjenner godt til, ble en sak om
finansiering og brukerbetaling for pleie- og
omsorgstjenester sendt på høring av det daværende
Sosialdepartementet i mars 2004. Det er en sak som ennå ikke
er lagt fram for Stortinget. Jeg kan i den anledning opplyse
at pleie- og omsorgstjenestenes utforming og det nasjonale finansieringssystemet
for kommunal tjenesteproduksjon
er tema i stortingsmeldinga om framtidas omsorgstjenester,
som kommer til Stortinget til høsten. Spørsmål
om finansiering og brukerbetaling vil også bli
særskilt omtalt i den meldinga. Da vil man få rikelig
anledning til å gå enda dypere inn i
den problematikken som jeg skjønner representanten også er opptatt
av.

  Jeg skal gå gjennom det og komme
tilbake til Stortinget på en egnet måte
slik at vi får diskutert det i en breiere sammenheng.

