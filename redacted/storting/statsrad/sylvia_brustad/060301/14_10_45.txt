 La meg først få si at jeg
er helt enig med representanten Lønning i at ventetida
på poliklinisk behandling for barn og unge som trenger
hjelp innenfor psykiatrien, uten tvil er altfor
lang. Den varierer også mellom helseregionene.
De siste tallene ved utgangen av 3. tertial 2005 viser at ventetida
for barn og unge som har fått påbegynt
behandling, var 87 dager, hvilket er åtte dager
lenger enn for et år siden. Det er pr. i dag 3 639 barn
og unge som venter på behandling. Dette er 175
flere enn for et år siden. Tallene viser også at
veksten i antall nyhenvisninger nå er i ferd
med å avta. 6 106 barn og unge søkte
hjelp i 3. tertial 2005, hvilket er 6 pst. færre enn for
et år siden. Den sterke økningen i antallet nyhenvisninger
av barn og unge de senere årene er
den fremste årsaken til at ventetida ikke er
redusert.

Det er et mål for helsepolitikken
at befolkningen skal gis likeverdig tilgang til viktige helsetjenester,
uavhengig av bosted og sosiale forhold. Regjeringa ønsker
derfor å styrke retten til helsehjelp for barn
og unge med psykiske lidelser og unge rusmiddelmisbrukere.
Dette er utsatte og sårbare grupper som ikke
alltid har fått et tilfredsstillende tilbud innenfor
spesialisthelsetjenesten. Jeg vil bekrefte og si så klart
jeg kan: Barn og unge skal prioriteres.

I bestillerdokumentene for 2006 til de regionale
helseforetakene har jeg gitt helt klare signaler om at økt
tilgjengelighet og kortere ventetid for behandling av barn og unge
i spesialisthelsetjenesten skal prioriteres. Ventetid for vurdering
bør ikke overskride ti dager. God tilgjengelighet
skal sikres ved å utvide åpningstida på poliklinikkene
og gjennom ambulante team. Helseforetak med lav dekningsgrad i tilbudet
til barn og unge må gjennomgå sitt tjenestetilbud
og iverksette tiltak for å sikre
at målet om at 5 pst. av barnebefolkningen skal få tilbud
om behandling innen psykisk helsevern, blir nådd
innen 2008.

Jeg har gitt klare styringssignaler gjennom
bestillerdokumentene og foretaksmøtene om at omfanget av
avtaler med private kommersielle aktører skal begrenses,
slik representanten er kjent med. Dette skjer som et ledd i oppfølgingen
av Soria Moria-erklæringa. Offentlige midler skal først
og fremst brukes til å behandle pasienter, ikke til å gi
overskudd til kommersielle aktører. Jeg kjenner ikke
til at det er stor pågang blant kommersielle aktører for å etablere
nye tilbud innen psykisk helsevern til barn og unge. Eventuell
ledig kapasitet i foretakene skal utnyttes best mulig, bl.a. gjennom
god arbeidsdeling i og mellom sjukehusene. Det er de regionale
helseforetakenes ansvar å sørge for dette. Etter
endring i pasientrettighetsloven ble retten
til fritt sjukehusvalg innen psykisk helsevern for barn
og unge innført i 2004.

Ventetida for poliklinisk behandling for barn
og unge i psykisk helsevern skal ned, og det vil jeg følge
opp. I desember 2005 satte jeg derfor ned en arbeidsgruppe som skal
vurdere hva som er akseptabel ventetid for barn og unge
med psykiske lidelser og for unge rusmiddelmisbrukere
under 23 år. Arbeidsgruppa skal se på ventetid
både for vurdering og for behandling og foreslå hvordan
en særskilt ventetidsgaranti kan utformes og etableres.
Den skal også foreslå gode
mål for produktivitet. Arbeidsgruppa ledes av direktør
for Psykiatrien i Vestfold helseforetak Stein-Are Agledal. Den er
bredt sammensatt, med kompetanse innen medisinske
disipliner, psykologi, jus, etikk, rus og brukerkompetanse. Frist
for avlevering av dette arbeidet er satt til 1. juni 2006.

Jeg ser fram til å sette meg inn i
hva arbeidsgruppa kommer fram til. Målet er at vi skal
kunne utnytte kapasiteten innenfor psykisk helsevern
i offentlig sektor bedre enn vi gjør i dag, slik
at barn og unge får raskere behandling.

