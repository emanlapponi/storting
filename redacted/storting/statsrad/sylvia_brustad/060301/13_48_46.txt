 I 2004 økte antall søknader
om individuell refusjon for utgifter til legemidler. Saksbehandlingstida økte også og
var da på 4,8 uker i gjennomsnitt. Det var en vanskelig
situasjon for både pasienter, leger og trygdeetat.
I september 2004 satte derfor Rikstrygdeverket i gang et prosjekt
for å søke å løse disse
problemene. Målet var å bygge ned restansene og
få raskere saksbehandling med god kvalitet. Stortinget
bevilget, som representanten helt sikker er kjent med, ekstra midler
til formålet.

Rikstrygdeverket satte i gang flere tiltak.
Det innebar bl.a. å øke bemanninga på disse
sakene. Retningslinjene ble gjennomgått og lagt ut på Internett,
slik at det skulle være mer synlig for folk.
Saksbehandlerne har fått bedre opplæring,
og kvaliteten på arbeidet følges nå bedre
opp. Leger og brukere sender søknadene direkte til et legemiddelkontor
i sitt fylke, og ikke til det lokale trygdekontoret, slik
at man kutter den omveien.

De viktigste resultatene
av dette er

en kraftig reduksjon
i saksbehandlingstida – og det er jeg veldig glad for,
den ble nesten halvert fra 2004 til 2005

at restansene er bygd ned og nå tilsvarer ca. 8
dagers saksbehandlingstid

at det er blitt høyere kvalitet i saksbehandlinga

Veksten i søknadene har ikke
fortsatt etter 2004, og jeg opplever at trygdeetaten nå har
god kontroll med situasjonen. Prosjektet ble avsluttet i 2005, men
Rikstrygdeverket vil følge opp videre for å sikre
at saksbehandlingstida ikke øker igjen – og
det er viktig. Det vil bli en utfordring fordi
NAV-reformen også vil stille store krav til etaten. Jeg
vil derfor ha dette under oppsikt og arbeide for at trygdeetaten
kan opprettholde disse positive resultatene
når det gjelder behandlingstid.

