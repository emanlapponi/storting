  Jeg vil hilse velkommen en debatt om hvordan
vi best mulig skal legge til rette tilbudet for fødende.
Det synes jeg kanskje vi har diskutert for lite, også i
dette huset.

En sammenhengende svangerskaps- og fødselsomsorg er
selvfølgelig viktig for kvinnene, men det er også viktig for
hvordan ungene får det videre. Det er også viktig
for familiene i en sårbar
periode.

Den desentraliserte og differensierte modellen
for fødselsomsorg er, som representanten kjenner godt til,
vedtatt av Stortinget. Kvinner med normale svangerskap og fødsler
har mange steder i landet hatt tilbud ved fødestuer, mange
steder med svært gode resultater – i
de fleste tilfeller, vil jeg understreke. Nå er den samme
differensieringen mellom normalfødsler og risikofødsler også i
gang i byene. Eksemplet fra Ullevål universitetssykehus,
med en egen ABC-enhet for lavrisikofødende, kan tyde
på at denne type differensiering også er
et attraktivt tilbud for de fødende
og deres familier, og det synes jeg er interessant.

Pasientenes rett til å velge sjukehus
gjelder også ved forhåndstildeling av
fødeplass. Pasientene skal prioriteres likt, uavhengig
av hvor de bor. Dersom det ønskede sjukehuset av kapasitetsmessige årsaker ikke
kan gi den fødende et forsvarlig tilbud på det
aktuelle tidspunktet for fødselen, må pasienten
få informasjon om dette i tide, slik at hun kan få tilbud
om fødeplass ved et annet sjukehus. Det bør skje
på forhånd, ikke når fødselen
nærmest er i gang.

Sjukehusets informasjon til pasienten må baseres
på en konkret vurdering av kapasiteten og antallet
pasienter som allerede er tildelt fødeplass i den perioden
vedkommende pasient forventes å føde. Dersom en
kvinne som har fått slik informasjon, er gjort oppmerksom
på at hun løper en risiko for å bli henvist
til et annet sjukehus når hun kommer for å føde,
allikevel vil stå på venteliste ved det aktuelle
sjukehuset, kan selvfølgelig ikke sjukehuset nekte
henne det. Jeg vil anta at de fleste kvinner som har mottatt
slik informasjon, vil foretrekke å få tildelt
fødeplass ved et annet sjukehus med forventet tilstrekkelig
kapasitet.

Fødende som er satt på venteliste
ved et sjukehus, har ikke krav på å bli
mottatt ved det aktuelle sjukehuset dersom kapasitetssituasjonen
når hun skal føde, er slik at sjukehuset ikke
kan gi henne forsvarlig fødselshjelp. I et slikt tilfelle
må pasienten henvises videre til et sjukehus som har kapasitet
til å gi forsvarlig fødselshjelp. Noe av hensikten
med fritt sjukehusvalg er å gi pasientene valgmulighet
innenfor det tilgjengelige tilbudet ved sjukehusene.

Helse Øst har redegjort for meg for
at bestemmelsene i pasientrettighetsloven følges ved tildeling
av fødeplasser ved Ullevål universitetssykehus.
Det meldes videre om at det vil bli arbeidet med utfordringer
knyttet til den store pågangen til Ullevål. Det
planlegges å evaluere grunnene til
at denne pågangen er så stor, som et grunnlag for å vurdere
utviklingen av tilbud ved andre sjukehus i området.

Fødende i Oslo-området kan
velge mellom fem sjukehus i rimelig geografisk nærhet.
Jeg har tillit til at Helse Øst vil utvikle
helheten i dette tilbudet, slik at kvinnenes ønsker
i størst mulig grad kan imøtekommes. Jeg vil også følge
med i denne utviklinga i tida framover, og om nødvendig
bidra til en prosess når det gjelder praktisering og forståelsen
av pasientrettighetsloven i forhold til de fødendes rettigheter.

