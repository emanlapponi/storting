  Jeg er ikke kjent med at det skal være
dårlig progresjon i dette arbeidet. Det er klart at det
skal gå raskt, enten det er forhåndsgodkjente eller
individuelle søknader vi har med å gjøre. Men
det skal jeg selvfølgelig sjekke opp. Jeg bare
gjentar at vi fortsatt skal ha under oppsikt at saksbehandlingstida er
så kort som mulig, til beste for brukerne, på alle
typer søknader innenfor dette området.

  Verdens 58. helseforsamling vedtok i mai 2005
en resolusjon om problemer forårsaket
av skadelig bruk av alkohol. Resolusjonen inneholder en rekke operative
punkter. De fleste er rettet mot WHOs sekretariat. Det forventes
at WHOs generaldirektør vil legge fram grunnlaget for en
ny resolusjonstekst til helseforsamlingen i 2007 hvor bl.a. ulike
tiltak for å redusere skadene vil bli gjennomgått
og vurdert i forhold til effekten av det.

Norge har i samarbeid med
de andre nordiske land i mange år vært
med på å få større oppmerksomhet
i WHO om alkoholrelaterte problemer. Det er særlig innen
WHOs regionalkomite for Europa at spørsmålet
har vært viet oppmerksomhet. I 2005 vedtok regionalkomiteen
et eget rammeverk for alkoholpolitikken i Europa.

Høsten 2004 tok Norge initiativ
til et nordisk samarbeid om alkoholpolitiske
spørsmål. Under det nordiske helse- og sosialministermøtet
i København i oktober 2004 ble det vedtatt en ministerdeklarasjon
der det oppfordres til

«en
styrking av det nordiske samarbeidet for å redusere
bredden og dybden i alkoholrelaterte problemer
og skader».

I ministerdeklarasjonen vedtok man å arbeide
for at alkohol skulle komme opp som et selvstendig resolusjonspunkt
på helseforsamlingen i 2005.

Jeg vil peke på særlig
tre forhold som grunnlag for det nordiske initiativet. For det første
representerer       – som spørreren også er
særdeles opptatt av, vet jeg – alkohol en betydelig
risikofaktor i forhold til helse. Ifølge WHOs egne
tall for 2000 står alkoholrelaterte dødsfall og
uførhet for 4 pst. av den totale sykdomsbyrden. På verdensbasis
forårsaker alkohol omtrent like mye helsetap
i form av tapte leveår som tobakk, og alkohol var den femte
viktigste av 26 risikofaktorer som ble undersøkt.

For det andre innebærer
den alminnelige internasjonalisering med økt reisevirksomhet,
flytting osv., at effekten av ensidig tiltak på nasjonalt nivå reduseres.
Dette betyr behov for økt internasjonalt samarbeid
både om hvilke virkemidler en setter i verk, og om hvilke
problemer som faktisk er.

For det tredje har de nordiske EU-medlemmene
fått svekket effekten av egen avgiftspolitikk som følge
av EUs innførselsregler, noe som har bekymret alle
de nordiske EU-medlemmene. Dette har ikke direkte relevans
for WHO, men har bidratt til økt interesse i alle
de nordiske hovedstedene for et samarbeid på dette
området.

Regjeringa vil videreføre det nordiske
samarbeidet på det alkoholpolitiske
området. Det er en løpende kontakt på nordisk
embetsmannsnivå om forberedelsene til helseforsamlingen
i 2007. I denne sammenheng vil det også bli vurdert
kontakt med medlemsland fra andre WHO-regioner. Det kan
nevnes at i forbindelse med utviklingen av det norsk-franske helsesamarbeidet
har vi fra norsk side foreslått at alkoholpolitiske
spørsmål bringes inn som et av temaene allerede
i 2006.

Det pågår et løpende
samarbeid om alkoholrelaterte problemer
på tjenestemannsnivå i Europa. Det gjelder både
i WHO-regionens regi og i EU-regi. I EU er dette knyttet
til kommisjonens arbeid med utarbeidelsen av en såkalt
kommisjonskommunikasjon om alkoholpolitikk. Norge deltar også i
en ekspertkomite i Det helse- og sosialpolitiske partnerskap under
EUs nordlige dimensjon. Jeg vil også trekke fram
at Helse- og omsorgsdepartementet, i nært samarbeid
med Sosial- og helsedirektoratet, har i gang et arbeid for å få fram
prosjekter om alkohol- og narkotikarelaterte problemer
i nye EU-land, gjennom EØS-finansieringsordningene.

Regjeringa legger vekt på aktiv norsk
deltakelse i alle disse prosessene for å sikre
at norske og nordiske interesser blir
ivaretatt, og at man på lengre sikt kan utvikle
bredere internasjonale strategier for å få redusert
alkoholrelaterte skader.

