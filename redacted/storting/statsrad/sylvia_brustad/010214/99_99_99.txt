  Ut fra det jeg kjenner til, har UDI håndtert
denne saken i tråd med gjeldende regler. Det
er riktig i henhold til dagens regelverk at studenter
som sjøl ikke har finansiert sine studier i Norge, ikke
kan få arbeidstillatelse som spesialist i Norge før
etter fem års opphold i hjemlandet. Dette er begrunnet
bl.a. med bistandspolitiske hensyn. 

Som jeg har opplyst om ved flere anledninger,
bl.a. i forrige ukes spørretime, arbeider departementet
med ulike forslag til forenkling av regelverket, slik at det skal
bli mer fleksibelt også i forhold til spørsmålet
om studenter.

Jeg er klar over at mange av de utenlandske
studentene som har fått sin utdanning finansiert av norske
myndigheter, ikke reiser tilbake til hjemlandet, men isteden tar
jobb i et annet vestlig land. Ofte har disse studentene en kompetanse
vi absolutt har bruk for også i Norge. Jeg vil derfor vurdere
særskilt om karantenebestemmelsen for utenlandske studenter
bør oppheves.

På denne bakgrunn har jeg gitt instruks
til politiet om at personer som omfattes av karantenereglene, ikke
skal uttransporteres før en slik vurdering er foretatt.

Avslutningsvis vil jeg minne om den arbeidsgruppa
jeg har nedsatt under ledelse av statssekretær Øystein
Mæland i Justisdepartementet. Denne gruppa ser som kjent
spesielt på regelverket i tilknytning til rekruttering
av arbeidskraft fra utlandet. Det hører under gruppas mandat å vurdere å oppheve
karanteneordninga for studenter. Som tidligere nevnt er det forventet
at arbeidsgruppa vil komme med sine forslag i løpet av
mars måned.

  På bakgrunn av de vedtak som Stortinget
sjøl har fattet, gjort gjeldende fra 1. januar i år,
har ikke statsråden anledning til å gå inn
i enkeltsaker og selvfølgelig heller ikke anledning til å bruke skjønn
i enkeltsaker. Det gjelder også i forhold til den konkrete
saken som her tas opp. Etter 1. januar er det altså slik
at statsråden ikke har noen instruksjonsmyndighet i enkeltsaker,
verken overfor Utlendingsdirektoratet eller Utlendingsnemnda. 

Men – som jeg sa i mitt hovedsvar – på generelt grunnlag
er jeg særdeles opptatt av også denne problemstillinga.
Jeg ser at innenfor mange områder trenger vi mer kompetanse,
og vi trenger flere folk. Det er også bakgrunnen for at
jeg – som jeg redegjorde for i stad – har gitt
instruks til politiet om at ingen studenter som er omfattet av karantenereglene,
skal uttransporteres før en vurdering av karantenebestemmelsen
er foretatt. Det arbeidet er vi nå i sluttfasen av, og
vi regner med å kunne komme tilbake med noe om det i løpet
av mars. Men inntil da skal altså ingen som er omfattet
av dette, sendes ut.

  Jeg vil, som jeg har sagt, ikke kommentere
denne enkeltsaken, men ut fra den informasjon jeg har, har UDI fulgt
regelverket i denne konkrete saken. 

Men som jeg også sier: Jeg mener det
på generelt grunnlag er grunn til å gå gjennom
det. Og jeg skal – som jeg sa – komme tilbake
med mine vurderinger av det og mine forslag i løpet av
veldig kort tid. Inntil den vurderinga er foretatt, skal altså ingen
som er omfattet av karantenebestemmelsen, bli sendt ut. 





                

  Når en person er nektet tillatelse
til å oppholde seg i Norge, f.eks. etter avslag på søknad
om asyl, plikter vedkommende å forlate landet frivillig.
Politiet skal etter utlendingsloven om nødvendig føre
vedkommende ut med tvang. I noen tilfeller vet vi at utlendinger
blir værende i landet til tross for at de er nektet tillatelse
til å oppholde seg her. Årsakene til dette kan deles i
to hovedtilfeller:

1.		Hjemlandets myndigheter vil ikke
ta imot egne borgere som ikke vil reise frivillig. 

2.		Utlendingens identitet er uavklart. Dette kan omfatte både
vedkommendes identitet og/eller nasjonalitet.

De aller fleste kan reise tilbake til hjemlandet.
Disse sitter med andre ord sjøl med nøkkelen til
løsningen av sin egen situasjon.

Vårt utgangspunkt er at alle land
bør påta seg en folkerettslig forpliktelse
til å ta imot egne borgere, sjøl om de ikke ønsker å returnere
til sitt hjemland. Norge har, i likhet med svært mange
andre vestlige land, returproblemer i forhold til noen land, herunder
Etiopia. Dette spørsmålet blir diskutert i flere
internasjonale fora der Norge deltar. Hensikten er å bli
enige om en forståelse med Etiopia om retur av etiopiske
borgere. 

Jeg vil nevne at personer med endelig negativt
vedtak kan fortsette å bo på statlige mottak og
motta samme økonomiske støtte som asylsøkere
når det ikke er mulig å sende dem tilbake til
hjemlandet. For at en utlending med endelig negativt vedtak etter
utlendingsloven skal kunne få midlertidig arbeidstillatelse,
er det en forutsetning at utlendingen sjøl ikke er skyld
i at avslaget ikke kan iverksettes. 

Vi vil fortsette å arbeide for at
vi kan gjennomføre returer til de landene hvor dette er
et problem i dag. 

  Jeg kan ikke gå god for de tallene
som representanten Svarstad Haugland her viser til, når
det gjelder hvor mange som har identiteten i orden eller hvor mange
som ikke har det. Men meg bekjent er det iallfall slik at for en
del av dem vi her snakker om, hadde det vært en absolutt
fordel, for å si det mildt, om de selv hadde bidratt til å avklare
sin egen identitet og sørget for at de hadde reisedokumenter
og pass. Det ville ha bidratt til å løse saken
for noen av dem.

Som jeg sa, har vi fra norsk side et nært
samarbeid – og dialog – med de landene det her
snakkes om, for å prøve å få løst
også denne situasjonen. Og det mener jeg vi må videreføre.

  Jeg kan ikke kommentere de enkelte sakene,
og jeg kjenner selvfølgelig heller ikke bakgrunnen for
hver enkelt av dem vi her snakker om. Men etter det jeg har fått
opplyst, er det når det gjelder en god del av dem, bl.a.
snakk om manglende definisjon av hva som er identiteten, manglende
bidrag til å få avklart det, og det er heller
ikke alltid de har vært opptatt av å skaffe de
nødvendige reisedokumenter. Hvis de bidrar til å få disse
to forholdene i orden, vil saken for en del av dem vi her snakker
om, være løst på den ene eller den andre
måten. 

Så min appell til dem som omfattes
av akkurat dette, vil være at de bidrar til å løse
sin egen situasjon ved å få fram reisedokumenter
og klargjøre sin egen identitet. Og så vil vi,
som jeg sa, fortsette dialogen og samarbeidet med de land det gjelder,
for å prøve å løse dette problemet.





                

