 Det er ikke i alle debatter vi opplever at det er bred enighet, men det har jeg, i likhet med representanten Lønning, opplevd i denne debatten, og det er bra i en så viktig sak.




Så er jeg også enig med representanten Lønning i forhold til hva Ballo sa her, at det er helt klart at det er utfordringer i sjukehusvesenet knyttet til dette og knyttet til det å bruke elektroniske verktøy, men det er langt fra noen steinalder. Det utvikles stadig nye ting som har kommet betydelig lenger enn det vi finner i en del av primærhelsetjenesten, men det er ikke det viktigste her. Det viktigste er at vi har et ganske klart regelverk. Men det skal bli bedre. Jeg kan forsikre om at vi sender på høring et uttrykkelig forbud mot urettmessig tilgang til pasientjournaler, slik det er etterlyst. Vi skal sørge for at personell får tilstrekkelig informasjon både om regelverk og om hvordan det skal praktiseres, og hva som skjer dersom det ikke blir praktisert på den måten det skal. Vi skal også sørge for at det blir laget enda mer informasjonsmateriell for alle dem som bør vite mer om dette, at vi får en standardisering av vite-løsninger, slik at vi på den måten også har en bedre kontroll, at vi nå gjennomfører seminarer og samlinger med berørte i sjukehus, også private, og at vi selvfølgelig også kommer til å bruke foretaksmøtene når det er hensiktsmessig, for å forsikre oss om at dette følges opp. Jeg skal garantere at dette kommer til å bli fulgt opp.




