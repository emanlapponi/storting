 Som representanten Hansen påpeker i sitt spørsmål, har Regjeringa ambisjoner om – og har gjennomført – en stor satsing på bredbåndsutbygging. Vi er også opptatt av å sikre konkurransen i telemarkedet.


Når det gjelder Statkrafts oppgaver, vil jeg for det første vise til at Regjeringas mål med eierskapet i Statkraft og rammene for selskapets virksomhet er gitt i eierskapsmeldinga fra 2006.


Som representanten er godt kjent med, skal Statkrafts virksomhet drives på et kommersielt grunnlag. Selskapets hovedoppgave er å være en effektiv produsent av kraft i Norge, og vekst i Norge må sjølsagt skje innenfor de rammer konkurransemyndighetene setter for videre oppkjøp. Regjeringa forventer videre at Statkrafts styre innenfor en forretningsmessig ramme har høye ambisjoner for selskapets forsknings- og utviklingsaktiviteter også i Norge.


Som kjent kjøpte Statkraft i perioden 1999–2002 betydelige eierandeler i de regionale kraftselskapene da kommunale eiere solgt seg ned. Et flertall i Stortinget så det som viktig å sikre norsk eierskap til disse selskapene og gav derved, som kjent, Statkraft finansielt grunnlag for å gjennomføre oppkjøpene ved å bevilge egenkapital til selskapet. Hensikten var å sikre et konkurransekraftig norsk selskap for kraftproduksjon og å unngå at norsk vannkraftproduksjon kom på utenlandske hender.


De regionale kraftselskapene har i dag utviklet en rekke ulike virksomheter med basis i sin nettvirksomhet. Flere av selskapene er bl.a. aktive i bredbåndsmarkedet, slik som representanten godt kjenner til. Både Agder Energi og BKK, hvor Statkraft har betydelige eierandeler, er også, som kjent, medeiere i Bredbåndsalliansen. Bredbåndsalliansen kjøpte nylig statens aksjer i BaneTele, og ble dermed eneeier av dette selskapet. Investeringene som har skjedd gjennom Bredbåndsalliansen, er et betydelig løft for de deltagende kraftselskapene. Jeg vil også vise til pressemelding fra styret i BKK 26. mars, der det heter at styret vedtok å fortsette den lønnsomme fibersatsinga i bedriftsmarkedet.


Det er viktig for Regjeringa at regionale kraftselskaper kan vokse og bidra til mangfold i energimarkedet. Statkrafts engasjement i de regionale selskapene må sjølsagt skje innenfor en forretningsmessig ramme, men jeg er opptatt av – og jeg forventer – at Statkraft utøver sitt eierskap slik at det bidrar til en god og positiv utvikling i disse selskapene.


Det er, som kjent, Statkrafts styre og ledelse som løpende avgjør hvilke forretningsmessige disposisjoner selskapet skal foreta. Dette gjelder også for Statkrafts eierskap i de regionale selskapene, herunder hvilke bredbåndsaktiviteter det er naturlig å være engasjert i. Departementets rolle som eier er å trekke opp overordnede retningslinjer for virksomheten og å treffe eierbeslutninger i saker som behandles på foretaksmøtet.


Regjeringa ser de regionale selskapene som viktige aktører i sine markeder. Jeg vil på den bakgrunn sjølsagt følge nøye med i hvordan Statkraft framover utøver sitt regionale eierskap. Det gjelder sjølsagt også i forhold til BKK.


