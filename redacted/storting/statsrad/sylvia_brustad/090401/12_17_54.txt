 Når jeg ikke vil svare enda klarere på det i dag, er det fordi det pr. i dag ikke er noen aktuell problemstilling. Som eier tar vi, utover det som sjølsagt ligger i førende dokumenter, f.eks. eierskapsmeldinga, stilling til det i hvert enkelt tilfelle. Det betyr at hvis den problemstillinga skulle komme opp som en aktuell problemstilling, f.eks. knyttet til BKK, vil vi foreta de vurderinger som er nødvendige.


Men pr. i dag er det meg bekjent ikke en aktuell problemstilling. Det er styret og ledelsen som i så fall må fremme det og fremme det videre i systemet. Det er mange hensyn som skal ivaretas i en slik avgjørelse. Det kommer vi tilbake til dersom det skulle bli aktuelt.


For øvrig må jeg bare understreke at vi er svært opptatt av de regionale selskapenes rolle i Norge. De er viktige av industrielle grunner og av andre grunner, og er viktige motorer i sine regioner, enten de ligger i Bergen eller andre steder i landet. Det må sjølsagt tas hensyn til når en skal vurdere mange spørsmål i tida framover. Jeg forventer at Statkraft fortsetter å jobbe meget aktivt i positiv forstand når det gjelder de regionale selskapene.






                

