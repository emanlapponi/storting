  Hendelser det vises til her, er svært
tragiske. Av hensyn til mennesker som sliter med psykiske lidelser,
og av hensyn til behandlingsapparatet, føler jeg også behov
for å minne om at det er bare en svært
liten andel av de kriminelle handlingene som har sammenheng med
psykisk lidelse og handlinger i det psykiske helsevern.

Bare en mindre andel av dem som har
en psykiatrisk diagnose, anses å ha en alvorlig lidelse.
Av totalt drøyt 21 000 pådømte
forbrytelser i 2000 ble kun 18 begått av personer som ble
vurdert som utilregnelige. Av 53 drapsdømte ble seks personer etter
en rettspsykiatrisk vurdering ansett som utilregnelige. Dette er
ifølge tall fra den rettsmedisinske kommisjon.

Jeg synes også vi som politikere
har et ansvar for ikke å skape stigmatiserende
holdninger overfor en gruppe mennesker. Dette fører til
at mennesker med, i dette tilfellet, psykiske lidelser kan få et enda
mer negativt selvbilde. Vi bør alle bidra til
informasjon om at de fleste psykiatriske pasienter ikke
er farlige.

Helsetjenesten
har ansvar for å sørge for at mennesker med psykiske
lidelser får de tjenester de trenger. Spørsmålet
inviterer til å kommentere vurdering av farlighet, og håndtering
av farlige og ustabile personer særskilt, noe jeg nå vil
gjøre – for det er noe vi også tar
på største alvor.

Dersom det er mistanke om at personer med alvorlige sinnslidelser
representerer en fare for seg selv eller andre, har
psykisk helsevern et ansvar for å behandle deres
lidelse og i tillegg vurdere risiko for andre mennesker.
Rutiner og samarbeid mellom politiet
og helsevesenet og mellom sjukehusene
og det kommunale hjelpeapparatet har mange steder ikke
vært godt nok. Det mener jeg er helt åpenbart.
Politidirektoratet og Sosial- og helsedirektoratet har nå derfor
etablert et fast samarbeidsforum der de møtes hvert
kvartal, og de er i disse dager i ferd med å sluttføre et
felles rundskriv som gir føringer for samarbeid mellom helsetjenesten
og politiet. Dette mener jeg er avgjørende viktig
for å forebygge farlige handlinger og for også å kunne
ta vare på dem som er sjuke.

Jeg kan også informere representanten
Giltun om at vi nå har et arbeid på gang, et samarbeid mellom
Helse- og omsorgsdepartementet og Justisdepartementet, for å se
på tilbud som er bedre enn det vi har i dag,
og som vi kan gi til mennesker som faller litt mellom
to stoler, og som trenger litt andre tilbud enn det vi
kan stille opp med i dag.

De langt fleste med alvorlige psykiske lidelser
oppholder seg til daglig i sitt hjem i kommunene. Det brukes store
ressurser både i kommunene og på spesialisthelsetjenestenivå samtidig
som det satses på kompetanseheving og forskning. Det er
helt nødvendig. De regionale
helseforetakene er bedt om å etablere kontakt
med relevante ansvarlige instanser på regionalt nivå.
Jeg er gjort kjent med at flere helseforetak og kommuner/bydeler
har inngått samarbeidsavtaler vedrørende behandling
av pasienter innenfor sitt opptaksområde.
Videre er det i rundskriv fra 2004 om utskrivningspraksis listet
opp tiltak som skal sikre pasienter en helhetlig behandling.
Det er også avgjørende viktig at det
blir utarbeidet individuelle planer for pasienter for å sikre
samhandling om tjenester til pasienten – at folk ikke bare
skrives ut uten at man vet at de følges opp, hvis det er
nødvendig.

Jeg mener at systematisk innsats
og gode samarbeidsrutiner mellom etater er svært
viktig. Vi ser f.eks. i Oslo et fast etablert
samarbeid mellom politi og psykiatri,
og et samarbeid mellom Helse Nord
og statsadvokatene i Nordland og i Troms og Finnmark. Det er nå også gjennomført egen
opplæring av personell i alle asylmottak for å bedre kompetansen
i forhold til risikovurderinger.

Avslutningsvis vil jeg understreke at det å vurdere
en pasients farlighet i forhold til seg selv eller andre,
ifølge fagfolk dessverre ikke
er en eksakt vitenskap. Kompetansemiljøer i Norge
og i andre land arbeider kontinuerlig med å etterprøve
de verktøy man har for å gjøre vurderingene enda
sikrere. Kompetansesentrene for sikkerhets-, fengsels- og rettspsykiatri
har jevnlige kurs for psykologer og psykiatere – akuttpsykiatri
og sikkerhetspsykiatri – for å kunne vurdere risiko
for farlig atferd og hvordan man kan unngå aggressive utbrudd.
Legeforeningen arbeider nå også med
en egen veileder i forhold til behandling av farlige pasienter.
Jeg mener det er viktig at fagpersonell som er i kontakt
med potensielt farlige pasienter, skal være trygge. Jeg
vil derfor bidra til at foreliggende informasjons-
og veiledningsmateriell for helsepersonells trygghet blir vurdert,
og sørge for at det blir godt nok implementert i alle
ledd. Det har særlig vist seg vanskelig å forutsi
farlighet hos pasienter som ikke tidligere har reagert
med voldelig atferd, slik vi har sett eksempler
på den siste tida. Lidelsen kan ifølge fagfolk
oppstå akutt eller utvikle
seg over svært kort tid. Det betyr at selv med grundig
undersøkelse greier ikke psykiatrien med 100
pst. sikkerhet å identifisere alle pasienter
som kan representere en risiko for andre. Dette er derfor et sentralt
element ved vurderingen av denne gruppen pasienter som vi er nødt
til å holde høyt hele tida.

I rundskriv om utskrivningspraksis fra 2004
er rutinene ved utskrivning fra psykiatrien nærmere presisert,
bl.a. ved at det skal vurderes om det er behov for å gjøre
formelle farlighetsvurderinger for hver enkelt.

I bestillerdokumentet for 2006 til helseforetakene
har jeg lagt vekt på at behandlingstilbudet til mennesker
med psykiske lidelser skal trappes videre opp, og alle
regionale helseforetak skal i løpet
av første tertial i år gjennomgå akuttjenestetilbudet
for voksne for å sikre at tilgjengelighet og
kvalitet blir ivaretatt. Jeg mener å ha gitt
beskjed til helseforetakene om det, og at antall sengeplasser må vurderes
og oppjusteres, fordi vi ser at det er en gruppe mennesker som ikke
blir godt nok ivaretatt i det systemet vi har i dag, og som sannsynligvis
trenger mer behandling enn det vi pr. i dag er i stand til å gi.

