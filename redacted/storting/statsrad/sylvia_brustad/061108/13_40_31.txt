 Endringene i pasientrettighetsloven med ikrafttredelse
i september 2004 innebar som kjent en styrking av pasientenes lovfestede rettigheter,
bl.a. i forhold til individuell frist for behandling i spesialisthelsetjenesten
og subsidiær rett til helsehjelp ved brudd på denne
fristen.

Bestemmelsen som representanten Giltun viser
til, skal sikre at pasienter får oppfylt rett
til nødvendig helsehjelp umiddelbart etter fristbrudd.
Omfanget av bruk av private tjenesteytere gjenspeiler således ikke
hvorvidt pasienter får oppfylt sine rettigheter.
Jeg vil understreke at jeg vurderer påstandene som har
kommet fram i Aftenposten, som svært alvorlige. Jeg følger
dette opp gjennom at departementet har bedt Helse Øst om
en skriftlig redegjørelse om saken, og Helse Øst
har fått en svarfrist på to uker. Departementet
er også kjent med at Helsetilsynet i Oslo
og Akershus har valgt å åpne tilsynssak ved Akershus
universitetssykehus om denne saken. Jeg har bedt Helsetilsynet i Oslo
og Akershus om å bli orientert om utfallet av denne tilsynssaken.
Jeg vil på denne bakgrunn foreta en nærmere vurdering
av saken når redegjørelsen fra Helse Øst
og konklusjonen fra Helsetilsynet foreligger.

