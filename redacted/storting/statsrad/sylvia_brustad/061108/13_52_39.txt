 Kommunene har, som spørreren er godt
kjent med, over tid lagt større vekt på å yte
tjenester i innbyggernes egne hjem og kommunale boliger
og mindre vekt på tradisjonell institusjonsomsorg.
Dette følger som kjent av en faglig utvikling, men det
er også selvfølgelig en kommunal strategi
for å utnytte ressursene på en bedre
måte.

Jeg oppfatter at dette i hovedsak er en langsiktig
utvikling med en god faglig begrunnelse, nemlig at folk kan få bo
hjemme så lenge de selv ønsker det og
det er muligheter for det, og at vi legger stor vekt på hva
brukerne selv ønsker. Det er også fornuftig
at kommunene vurderer hvordan tilbudet til befolkningen kan ytes
på best mulig måte i forhold til utnyttelse
av de økonomiske ressursene, men at en tar hensyn til hva
brukerne selv ønsker.

Det er som kjent gjennom handlingsplanen for
eldreomsorgen og opptrappingsplan for psykisk helse bygd nærmere
25 000 omsorgsboliger. Omsorgsboligene er bygd slik at de kan benyttes
til heldøgnstjenester, og i 2005 hadde så mye
som 15 000 av omsorgsboligene personale fra omsorgstjenesten til
stede hele døgnet. Det er likevel en
stor utfordring å sikre at
omsorgsboligene oppleves som trygge og gode tjenestetilbud
til personer med omfattende omsorgsbehov. Dette handler ikke
minst om kommuneøkonomien, som må gi rom for å ansette
nok folk i denne viktige tjenesten.

Når det så gjelder representantens
spørsmål, oppfatter jeg at det her dreier
seg om kommuner som uten å endre bygningsmessige
forhold endrer organiseringa av tjenestetilbudet fra sjukehjem til
hjemmetjenester. Dette kan selvfølgelig ha sammenheng med
at staten finansierer bostøtte, hjelpemidler, legemidler
på blå resept og deler av legetjenesten for brukere
utenfor institusjon, mens tilsvarende utgifter er kommunenes ansvar
dersom tjenestene ytes i sjukehjem. Isolert sett medfører
dette riktignok at omgjøring av sjukehjem til omsorgsboliger
utløser en viss statlig finansiering. I den grad kommunene
som omgjør sjukehjem til boliger med hjemmetjenester, har
mottatt tilskudd til bygging av sjukehjem, avkorter Husbanken tilskuddet
i tråd med dette.

Først vil jeg understreke at forutsetningen
for omgjøring av vedtak fra sjukehjem til hjemmebaserte
tjenester skal være at tilbudet er like
godt som før. Dersom kommunen omgjør sine
sjukehjemsplasser, må behovene til hver enkelt beboer vurderes
på nytt, og det må fattes nye enkeltvedtak for alle
beboere i sjukehjemmet. Den enkelte har som
kjent adgang til å klage på vedtaket.

Det er selvfølgelig uheldig dersom
hensynet til å maksimere overføringene fra staten
styrer kommunenes organisering av tjenesten og tilbudet til innbyggerne. Regjeringa
har i St.meld. nr. 25 for 2005-2006, om framtidas omsorgsutfordringer,
drøftet problemstillinga og ulike alternativer for mer
lik behandling av tilbud som ytes i sjukehjem og omsorgsboliger.
Så langt har Regjeringa funnet at ulempene ved dagens ordning ikke
forsvarer å gjennomføre en omfattende ny reform.
Hensynet til at brukerne ikke skal komme svekket ut etter
en omlegging, tilsier at dagens ordning inntil videre bør opprettholdes.
Men det bør være faglige hensyn, dvs. brukernes
beste, som skal ligge til grunn for tilbudene, og ikke økonomiske
hensyn. Jeg vil derfor understreke at dette er en utvikling både
jeg og Regjeringa vil følge veldig nøye, og når
vi nå i den meldinga – representanten Dåvøy
er saksordfører – også har
signalisert at vi ønsker et nytt investeringstilskudd
for å bygge sjukehjemsplasser og omsorgsboliger og det
som det måtte være behov for i tida
framover, er det ingen tvil om at dette er noe vi er meget oppmerksomme
på.

