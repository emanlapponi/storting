 Jeg kan bekrefte at Regjeringa på ulikt
vis, dvs. gjennom en egen rehabiliteringsstrategi og også i
forbindelse med oppdragsdokumentet overfor de regionale
helseforetakene, selvfølgelig også vil
være opptatt av rehabilitering, og at vi får til det
i praksis i alle deler av landet.

Når det gjelder saka i Finnmark
spesielt, er det, som jeg sa i mitt første svar,
på møtet 12. desember dette avgjøres.
Jeg har bedt Helse Nord forsikre seg om at dersom det skulle bli
omlegginger, må «sørge for»-ansvaret
ivaretas. Det betyr at en da må sørge for at en
har tilbud som gjør at de pasienter som trenger det, faktisk
får et tilbud. Så er det opp til de regionale
helseforetakene innenfor rammene av det å organisere
det på den måten de mener er best. Men
poenget er at pasientene som trenger det, skal ha et tilbud, og
Helse Nord må passe på at det faktisk skjer.





                

