 Norge har lang tradisjon for å bruke
vaksiner for å forebygge smittsomme sjukdommer hos barn
og voksne. Tidligere var, slik spørreren kjenner godt til,
enkelte vaksiner, som f.eks. vaksine mot kopper og vaksine mot tuberkulose,
påbudt. I dag er som kjent all vaksinasjon frivillig. Hensikten
med å tilby vaksiner i et nasjonalt vaksinasjonsprogram
er å hindre alvorlig sjukdom og død
hos den enkelte, men også å øke den
generelle immuniteten i befolkningen for å forebygge smitte.

I dag er det nasjonale vaksinasjonsprogrammet
forankret i lov av 5. august 1994 om vern mot
smittsomme sjukdommer og i forskrift av 3. april 2003
om kommunens helsefremmende og forebyggende arbeid i helsestasjons- og
skolehelsetjenesten. I henhold til dette regelverket
skal kommunen tilby alle førskolebarn og barn i grunnskolealder
vaksinasjon i henhold til et nærmere bestemt
barnevaksinasjonsprogram. Det er som kjent helsestasjons- og skolehelsetjenesten
som skal informere om og gjennomføre vaksinasjon i henhold
til programmet. Nasjonalt folkehelseinstitutt gir nærmere
bestemmelser om det faglige innholdet i programmet, herunder hvilke
vaksiner som skal inngå, målgrupper og hyppighet
for vaksinering.

Vaksinene i programmet skal forebygge en rekke
sjukdommer hos barn, herunder stivkrampe, difteri, kikhoste, hjernehinnebetennelse,
tuberkulose, poliomyelitt og flere andre barnesykdommer.
Senest ble som kjent pneumokokkvaksinen Prevenar, som bl.a. skal
forebygge lungebetennelse, hjernehinnebetennelse og andre
infeksjoner forårsaket av pneumokokker inkludert i vaksinasjonsprogrammet
fra 1. juli i år.

I dag er ifølge barnevaksinasjonsprogrammet
vaksinasjonsdekningen hos barn på over 90 pst. Å arbeide
for høy vaksinasjonsdekning har vært og er fortsatt
et viktig satsningsområde.

Det viktigste tiltaket
for å øke tilliten til barnevaksinasjonsprogrammet
er målrettet informasjon til brukerne. Helsepersonell ute
i kommunene er nøkkelpersoner for å styrke denne
tilliten. Det er de som har den direkte kontakten med foreldre
og barn, og det er den lokale helsesøster
og lege som oppfattes som mest troverdig av foreldre som
vurderer om de skal la sine barn vaksineres. Det er derfor
helt avgjørende at helsesøstre
og leger er godt informert og beholder tryggheten i forhold til
vaksinene i barnevaksinasjonsprogrammet. Deres kunnskap
må bygge på fagkunnskap og korrekt informasjon,
slik at de på en god måte kan formidle informasjon
om de sjukdommer det vaksineres mot, både konsekvensene
ved å gjennomgå sjukdommene og eventuell
risiko ved vaksinasjon.

Det gjøres i dag mye godt arbeid, både
på sentralt hold og i kommunene, for å sikre
så høy vaksinasjonsdekning som mulig. Arbeidet
med kunnskapsformidling, informasjon og støtte til helsepersonell
i kommunene vil også bli intensivert i den nærmeste
framtid.

Jeg vil understreke viktigheten av at foreldre
har tillit til de vaksinene som tilbys barna i regi av
barnevaksinasjonsprogrammet. Det er derfor viktig at alle
spørsmål som ble reist bl.a. i TV 2s Dokument
2-programmer henholdsvis 9. og 16. oktober, og omtalt i Dagens Medisin 12.
oktober, fullt ut blir belyst. Folkehelseinstituttet er tidligere
blitt bedt om å komme med en skriftlig redegjørelse for
disse forholdene. Redegjørelsen fra Folkehelseinstituttet
er på vei til mitt bord nå, og jeg vil umiddelbart
gå nøye gjennom denne for å vurdere
hvilken oppfølging vi skal ha videre.

Solveig Horne hadde
her overtatt presidentplassen.

