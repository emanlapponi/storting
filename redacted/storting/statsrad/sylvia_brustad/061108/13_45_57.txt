 Jeg er helt enig med spørreren i at
det er veldig viktig at rehabiliteringstilbudet for slagpasienter
kommer i gang så fort som overhodet mulig når
pasientens tilstand tillater det. Hvor rehabiliteringstilbudet innafor
spesialisthelsetjenesten skal ivaretas, er det det regionale
helseforetaket som er nødt til å vurdere. Slagpasienter
kan få behandling i rehabiliteringsavdelinger, eller
de kan gis tilbud i egne poster eller seksjoner
for rehabilitering, f.eks. knyttet til medisinsk avdeling. Her har
vi variasjoner. Mange slagpasienter har også behov
for rehabiliteringstilbud i kommunen. I denne fasen kan råd
og veiledning fra spesialisthelsetjenesten være
veldig viktig.

Enkelte pasienter kan ha problemstillinger
som er så krevende eller sjeldne at det kan være
behov for innleggelse i universitetssjukehus.

Helse Nord har orientert meg om at SINTEF på oppdrag
av Helse Finnmark HF har utarbeidet en rapport om driften ved Kirkenes
Sykehus. I rapporten, som ble lagt fram i juli i år,
foreslås en rekke effektiviseringstiltak. Ett av tiltakene
er at pasienttilbudet ved avdeling for fysikalsk medisin og rehabilitering
søkes innlemmet i medisinsk avdeling. Dette innebærer
en omorganisering, men etter det jeg har blitt orientert
om, ikke en nedlegging av rehabiliteringstilbudet.

Administrasjonen i Helse Finnmark HF arbeider
nå med budsjettet for 2007 og vurderer mange ulike tiltak. Budsjettsaka
skal fremmes for styret i Helse Finnmark i møte
12. desember. Helse Nord RHF har bekreftet at de vil følge nøye
med på hvilke tiltak som foreslås, og spesielt
vurdere om «sørge for»-ansvaret ivaretas
ved eventuelle omlegginger. Det er helt avgjørende.

Jeg har videre blitt orientert om at Helse
Nord har en langsiktig satsing for å styrke kronikeromsorgen,
herunder rehabiliteringsvirksomheten.

Jeg legger vekt på at rehabiliteringstilbudet
til slagpasienter blir organisert på en hensiktsmessig
måte, slik at de som trenger tilbudet, får det.
I et spesialisert tilbud må det være
tilstrekkelig kompetent personale og nødvendig medisinsk
utstyr.

Jeg forutsetter at slagpasienter fra Finnmark
får nødvendig rehabilitering både
innenfor spesialisthelsetjenesten og i kommunen,
og at Helse Nord har en oppfølging med dette som utgangspunkt.

