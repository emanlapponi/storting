  Først vil jeg gjøre oppmerksom
på at jeg tidligere har besvart dette spørsmålet
i et brev til Stortinget av 30. oktober i år, som svar
på spørsmål fra representanten Lisbet
Rugtvedt.

Som jeg viste til i dette svaret, har Utlendingsdirektoratet
til å begynne med prioritert behandlinga av de enkle sakene
når de har behandlet søknader om asyl fra personer
fra Kosovo som har hatt kollektiv beskyttelse. Enkle saker er saker
hvor en f.eks. ikke behøver å innhente flere opplysninger.
Når UDI nå begynner å behandle de øvrige
sakene, er det grunn til å tro at innvilgelsesprosenten etter
hvert vil bli noe høyere.

Når det så gjelder forholdet
mellom norske og svenske utlendingsmyndigheters praksis, er situasjonen
ellers at en i all hovedsak vurderer søknader om asyl fra
kosovoalbanere på samme måte.

Bakgrunnen for at det likevel er forskjell
mellom Norge og Sverige, er at mange av de søkerne som
har fått oppholdstillatelse i Sverige, – hvorav
det i flere tilfeller dreier seg om barnefamilier – har
vært der i fire-fem år. Disse personene er ikke
gitt asyl, men har fått opphold på humanitært
grunnlag på grunn av tilknytning til Sverige og ikke som
følge av at de anses for å ha et behov for beskyttelse.
I Norge har vi ikke mange slike gamle søknader om asyl
fra kosovoalbanere. Grunnen til det er at kosovoalbanere
som kom til Norge før 1. januar 1997, ble innvilget oppholdstillatelse
etter beslutning fra den forrige regjeringa. En del søkere,
herunder en del barnefamilier som kom hit etter l. januar 1997,
ble også innvilget oppholdstillatelse før kollektiv
beskyttelse ble innført i april 1999.

  Behandlingen av sakene med hensyn til kosovoalbanere
går fortløpende og på høygir.
De vil bli behandlet meget raskt og er prioritert fra Utlendingsdirektoratets
side. 

Som jeg sa, er hovedforklaringa på at
det kan virke som det er en forskjell mellom Norge og Sverige, rett
og slett at vi har startet i litt forskjellig ende av bunken, og at
vi som sagt har startet med de enkleste sakene. Men nå vil
UDI starte med de søknadene som er litt mer kompliserte,
og da er det også grunn til å tro at innvilgelsesprosenten
vil bli noe høyere enn det som har vært tilfellet
til nå, så jeg føler ikke noe behov for å gå inn
og instruere eller justere denne praksisen. Poenget er at alle sakene skal
behandles så raskt som overhodet mulig, slik at vi får
avklart dem, og så vil resultatet av disse sakene komme
på løpende bånd – og det vil
de gjøre i de nærmeste månedene.





                

 Utlendingsdirektoratet har anmodet Hvaler kommune
om bosetting av 30 flyktninger i 1999, eller over en periode på to år.
På bakgrunn av denne anmodningen vedtok Hvaler kommune
den        30. juni 1999, etter det jeg er kjent med:

«… å bosette inntil
4 flyktningfamilier med barn fra og med høsten 1999.»

Kommunen forutsatte altså at flyktningene
måtte være barnefamilier, og begrunnet det med «problemer
med å rekruttere boliger til enslige personer» og
at kommunen var en «god oppvekstkommune for barnefamilier».
I sitt vedtak la imidlertid Hvaler kommune flere føringer
for bosettinga, etter det jeg er kjent med. Ifølge kommunens vurdering
var det også «viktig å bosette flyktninger
som i utgangspunktet ønsker seg til en liten kommune».
Kommunen mener også det er en «fordel at flyktningene
i mest mulig grad kan bo i en geografisk nærhet til hverandre,
og gjerne i samme skolekrets», og peker videre på at «problemet
kan først og fremst være knyttet til rekruttering
av egnede boliger».

Dette er føringer som legger begrensninger
for hvem som kan bosettes i kommunen, og UDI oppfattet det slik at
kommunen hadde problemer med å skaffe boliger til de familiene
de ønsket å motta. UDI tok i mai i år
kontakt med kommunen og fikk da opplyst at kommunen ikke hadde ledige
boliger. Ut fra at kommunen fortsatt ønsket barnefamilier,
ble aktuelle nasjonalitetsgrupper diskutert. Utvalget er noe begrenset,
fordi hele 86 pst. av de flyktningene som nå venter
på kommuneplass, ikke er det vi kaller utsøkt
enslige, og mange kommuner foretrekker familier, bl.a. ut fra boligsituasjonen.

UDI bad i et brev av den 8. september i år
Hvaler kommune om å opprettholde sitt vedtak om bosetting
og har også bedt om et møte med kommunen, bl.a.
for å diskutere aktuelle flyktninger for bosetting på Hvaler.
UDI er så langt som mulig innstilt på å imøtekomme
kommunens ønske om å motta barnefamilier, men
ser gjerne at kommunen også kan bosette enslige flyktninger,
eventuelt en gruppe enslige mindreårige.

Jeg deler representanten Signe Øyes bekymring
for at det sitter for mange i mottak, og at mange sitter der for lenge.
I dag er det ca. 3 100 personer som venter på bosetting
i en kommune i inneværende år, og en tredjedel av
dem har ventet mer enn seks måneder etter at de fikk vedtak
om opphold. Det er selvfølgelig ønskelig at alle kommuner,
også Hvaler, tar hensyn til at flertallet av flyktningene
er enslige og prøver å skaffe boliger til denne
gruppa. UDIs regionkontor og Husbankens avdelingskontor er i dialog
med en rekke kommuner om rimelige og nøkterne boligløsninger
for alle de enslige flyktningene som nå skal bosettes.
Jeg håper at kommuner som primært ønsker å bosette
familier, kan revurdere sine vedtak og vise fleksibilitet, slik
at de mange enslige som nå venter på kommuneplass,
kan bli bosatt så raskt som mulig. Jeg håper for øvrig
også at Hvaler kommune og UDI kan bli enige så snart
som mulig, slik at vi får bosatt flere raskere.

 Når det gjelder den konkrete saken
mellom Hvaler kommune og UDI, håper jeg at en der finner
en løsning raskt, og at det vises fleksibilitet for å få det
til. Generelt sett er representanten Øye og jeg helt enig om at
vi er nødt til å ta et krafttak for å få bosatt
flere enda hurtigere. Da må det ikke stå på verken lover,
regler, penger eller hva det skal være, men kommunene og
staten i fellesskap må rett og slett ta en felles dugnad.
Det mener jeg Regjeringa har gitt et veldig viktig bidrag til gjennom
vårt forslag til budsjett for neste år, der vi øker
integreringstilskuddet fra 300 000 kr til 365 000 kr, helt i tråd
med det kommunene selv har bedt om. Men da forventer også jeg
at kommunene tar sitt ansvar for å bosette de mange flyktninger
som i dag sitter altfor lenge i mottak og venter på å komme
ut. Spesielt gjelder det de enslige mindreårige barna,
men det gjelder selvfølgelig alle. 

Jeg har tro på at vi skal greie å løse
dette, og jeg har tro på at den nye bosettingsmodellen,
sammen med de pengene som er foreslått ekstra for neste år,
vil kunne gjøre at vi kommer vekk fra den fortvilte situasjonen
som dessverre altfor mange nå opplever. 

