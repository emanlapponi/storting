 Jeg er glad for at dette spørsmålet
tas opp, for dette er noe som engasjerer meg også. Jeg
er veldig opptatt av at gravide kvinner og deres partnere
skal kunne føle seg trygge på at de
får god oppfølging under hele svangerskapet
og fram til etter fødselen, uavhengig av hvor
de bor i landet, og at de selv også skal kunne
velge om de vil gå til en jordmor eller en lege – eller
til begge deler, når det er nødvendig.

Som spørreren er godt kjent med, er
det slik at kommunene helt siden 1995 har hatt plikt til å sørge
for jordmortjeneste. Det går fram av forskrift
om kommunens helsefremmende og forebyggende arbeid i helsestasjons-
og skolehelsetjenesten at kommunen skal tilby gravide å gå til
svangerskapskontroll i tilknytning til helsestasjon. Kommunen skal
sørge for tilgang på nødvendig personell, bl.a.
allmennlegetjeneste og jordmortjeneste.

I Stortingets behandling av akuttmeldinga,
St.meld. nr. 43 for 1999-2000, Om akuttmedisinsk beredskap,
som ble behandlet i juni 2001, ble det gjort flere viktige
vedtak som også viser hvordan de ulike sider
ved svangerskaps- og fødselsomsorg henger sammen.

For å styrke gravides reelle mulighet,
uavhengig av økonomi, til å velge den form for
helhetlig svangerskapsomsorg som de selv ønsker,
bad Stortinget Regjeringa om å «fremme forslag
til lovfesting av trygderefusjon
for svangerskapskontroll utført av jordmor i privat så vel
som offentlig virksomhet». Dette er fulgt opp, og fra 1.
mai 2004 har også privatpraktiserende jordmødre
med driftsavtale med kommunen kunnet utløse takst for svangerskapskontroll.
Dette har vært ett grep.

En forutsetning for brukernes valgfrihet og
trygghet er at det er tilstrekkelig tilgang på personell – selvfølgelig. Derfor
har departementet helt siden slutten av 1990-tallet arbeidet aktivt
for å bedre rekrutteringa og stabiliteten i allmennlegetjenesten,
og utviklinga har vært positiv de fleste steder.

I behandlinga av akuttmeldinga uttalte også sosialkomiteen
at «det er behov for å se på omfanget
av og innholdet i den lovpålagte jordmortjenesten.»

Sosial- og helsedirektoratet har kartlagt jordmortjenesten
i kommunene og følgetjenesten. Rapporten ble overlevert
departementet i juni 2004. Denne kartlegginga viser, som
representanten Starheim påpeker, at vi står overfor noen
utfordringer knyttet til jordmordekning,
små stillingsbrøker og geografisk skjevfordeling
av tjenesten. Jeg er også informert om at en
del kommuner og bydeler mangler tilbud om svangerskapsoppfølging
hos jordmor i det hele tatt.

Jeg mener det er vesentlig å rette
blikket mot helheten i svangerskaps-, fødsels- og barselsomsorgen
og se på samhandlinga innenfor og mellom
tjenestenivåene. Som vi også understreker
i Nasjonal helseplan 2007–2010, er kontinuitet
og trygghet for kvinnene et viktig kjennetegn på at vi
har en omsorg av høy kvalitet. Spesialisthelsetjenesten
er pålagt å samarbeide med kommunehelsetjenesten
om tiltak for å bedre samhandlinga mellom
tjenestenivåene. Eksempler på dette
er forpliktende samarbeidsavtaler om IKT-basert kommunikasjon og
systematisk arbeid med gjennomgående behandlingskjeder.
Slike generelle rammebetingelser for samhandling vil også ha betydning
for utvikling av en helhetlig og sammenhengende svangerskaps- og
fødselsomsorg.

Våren 2005 ferdigstilte Sosial- og
helsedirektoratet faglige retningslinjer for svangerskapsomsorgen.
Disse retningslinjene legger som kjent til grunn en nasjonal, faglig
standard for arbeidet med gravide og deres familier. Det
anbefales at «omsorg til kvinner med normale svangerskap
bør gis av jordmor eller allmennlege, eller gjennom
et samarbeid mellom allmennlege og
jordmor». Selv om disse retningslinjene primært
er konsentrert om prosedyrer som bør
ligge til grunn for en god svangerskapsomsorg, retter de også oppmerksomheten mot
viktigheten av samhandling og kontinuitet i denne omsorgen. Vi arbeider
nå på flere hold for å følge
opp disse retningslinjene.

Ett viktig grep fra Regjeringas side
er en generell økning i kommuneøkonomien. Kommunene
må ha penger til å ansette flere jordmødre
og til at flere kan jobbe i større stillinger enn det som
er tilfellet i dag. Vi må forvente at den økningen
i kommuneøkonomien
som en har fått for inneværende år, og
som ligger i vårt forslag til statsbudsjett for neste år,
også vil komme svangerskapsomsorgen til gode.

Jeg vil også oppfordre
kommunene til å ansette flere jordmødre ved flere
helsestasjoner, eller ta initiativ
til å inngå driftsavtale med privatpraktiserende
jordmor der det kan være aktuelt. Oppfordringa
kommer i Rundskriv 1, som er et fast årlig skriv til kommunene,
der helsemyndighetene gir føringer for hva som bør
prioriteres innenfor helse- og sosialtjenesten. Å ansette
jordmor ved helsestasjon kan også skje
ved hjelp av midler fra Opptrappingsplanen for psykisk helse, som
et ledd i å styrke psykososialt forebyggende helsearbeid.
Så det er flere muligheter.

Samlet mener jeg at disse tiltakene
vil bidra til å styrke svangerskapsomsorgen og brukernes
valgfrihet. Regjeringa kommer også tilbake til
mer konkrete forslag i tida framover.

