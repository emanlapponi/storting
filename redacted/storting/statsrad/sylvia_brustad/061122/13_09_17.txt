 Forekomsten av alvorlige lungesjukdommer som
lungekreft og kronisk obstruktiv lungesjukdom,
forkortet KOLS, er økende. Lungesjukdommer er et sentralt
tema, naturlig nok, i norsk helsepolitikk. Regjeringa har derfor
nylig lansert en nasjonal strategi for KOLS-området.

Selv om representanten Per Roar Bredvold er
opptatt av tilbudet i spesialisthelsetjenesten, vil jeg innledningsvis
få peke på hvor viktig det er også å forebygge
lungesjukdommer, få stilt diagnose og få iverksatt
behandling i primærhelsetjenesten. I KOLS-strategien legger
vi f.eks. stor vekt på at det er viktig å få stilt
diagnosen tidlig. Vi vil få en god systematikk i undersøkelsen
av lungepasienter bl.a. ved hjelp av pusteundersøkelser
med det som kalles spirometer, som vi mener at alle
allmennleger eller fastleger bør ha tilgang til
på sine kontorer.

Ett av virkemidlene for å møte
utfordringene i spesialisthelsetjenesten er å sørge
for at vi har et tilstrekkelig antall helsepersonell med kompetanse
innen lungemedisin, slik at vi kan sikre denne
voksende pasientgruppa et tilstrekkelig tilbud og tjenester av høy
faglig kvalitet.

Lungespesialistene har selvfølgelig
en sentral rolle, både ved forebygging,
utredning, diagnostisering, behandling og oppfølging av
pasienter med lungesjukdommer. Departementet vurderer fortløpende
om antallet lungespesialister er tilpasset dagens og framtidas behov,
og vurderer også tiltak for å korrigere
dette antallet. Det skjer gjennom dialog med Sosial- og
helsedirektoratet, Nasjonalt råd for spesialistutdanning
av leger og legefordeling og de regionale
helseforetakene.

Ifølge tall fra Nasjonalt råd
er det på landsbasis drøyt 100
overlegestillinger og 44 utdanningsstillinger i denne spesialiteten.
Legeforeningen har nylig lagt fram en rapport om lungespesialiteten.
I denne rapporten vises det til en begynnende underdekning av lungespesialister,
slik representanten Bredvold peker på. Det forklares med økt forekomst
av lungesjukdommer, men også med økt
forventet avgang fra lungefaget i årene framover. Det betyr at
det er et behov for å utdanne i hvert fall 15 nye lungespesialister
hvert år i kommende tiårsperiode.

Som svar på denne utfordringa er antall
utdanningsstillinger i spesialiteten økt betydelig de senere åra,
og det er det behov for. Disse legene kan til en viss grad dekke
det forventede behov for lungespesialister, forutsatt at utdanningskapasiteten
utnyttes maksimalt. Departementet vil vurdere hva vi kan gjøre
for å utnytte utdanningskapasiteten. Det kan være
at vi må se på forholdstallet mellom overlegestillinger
og utdanningsstillinger, f.eks., vilkårene for spesialistgodkjenning
og forhold knyttet til de regionale
helseforetakenes ansvar for å tilrettelegge for effektive
utdanningsløp.

Disse tiltakene skal sørge for et
tilstrekkelig antall lungespesialister på landsplan, for
vi må sikre tilbud i hele landet. Representanten
Bredvold viser imidlertid til lange ventetider hos lungespesialistene
i Hedmark. Det har jeg også merket meg. For å sikre
en god nasjonal, regional og lokal fordeling av legespesialistene
har vi et lovfestet legefordelingssystem. Det innebærer
at departementet hvert år fastsetter antall nye legestillinger,
fordelt mellom helseregionene og eventuelt også mellom
spesialitetene. Det er de regionale
helseforetakene, i dette tilfellet Helse Øst, som har ansvar
for å fordele stillingene innad i helseregionen. Det skal
skje på grunnlag av hvilke stillinger og hvilke spesialiteter
det er behov for i helseregionen.

Jeg er ikke bekvem med at lungepasienter,
verken i Hedmark eller i andre deler av landet,
må vente lenge på undersøkelse hos lungespesialist.
Jeg vil derfor følge veldig nøye med
på utviklinga framover, både når
det gjelder antallet lungespesialister, og når det gjelder
den geografiske fordelinga av stillingene.

