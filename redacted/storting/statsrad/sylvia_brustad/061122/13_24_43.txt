 Jeg har fått opplyst at
Sosial- og helsedirektoratet av ulike grunner dessverre
har blitt forsinket med oppdraget, og jeg beklager at det tar svært
lang tid å få gjennomført denne kartlegginga.

Oppdraget vil bli satt ut til en ekstern instans.
Direktoratet har tatt kontakt med høgskolene i Bergen,
Tromsø, Ålesund og Akershus. Disse høgskolene
har tilbud om helsesøsterutdanning, og de vil ha kompetanse
og oversikt på feltet slik at de kan kartlegge det reelle
behovet. Det skal bl.a. gjøres en spørreundersøkelse
blant et utvalg av helsesøstre.

Helsesøstrene har som kjent kontakt
med nær 100 pst. av nybakte mødre. Derfor spiller
de her en særdeles viktig rolle. En slik kartlegging bør
inkludere alle mødre som av ulike årsaker
har behov for praktisk bistand i hjemmet, ikke bare
de som har bekkenløsning, noe som er utfordrende
i seg selv. Jeg mener også det er viktig
at mødrenes og familienes egne synspunkter blir
ivaretatt i vurderinga av hvordan tjenestetilbudet skal være. Ofte
er det de som har skoen på, som best vet hvor den trykker.

Jeg har blitt orientert om at høgskolene
er positive til henvendelsen fra Sosial- og helsedirektoratet, og
kan gå i gang med oppgaven neste år. Sosial- og
helsedirektoratet skal inngå avtaler med høgskolene
og være ansvarlig for kvaliteten på kartlegginga.
Så skal jeg bidra til at det går litt fortere
framover enn det har gjort til nå.

