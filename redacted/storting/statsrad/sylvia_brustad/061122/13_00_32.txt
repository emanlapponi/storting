 La meg først si at jeg er enig med
representanten Sjøli i at det er altfor lang ventetid for
barn og unge som venter på å få hjelp
av psykiatrien. Det gav jeg også uttrykk for
i svar på et spørsmål fra representanten
Lønning i spørretimen 1. mars i år.

Ventetida for dem som har påbegynt
behandling, har økt, som representanten påpeker,
fra 86 dager i 2. tertial 2005 til 96 dager på samme tidspunkt
i år. Men antallet behandlinger har økt fra 4
572 til 5 002 i samme periode. Det kommer altså stadig
flere barn og unge til. Jeg mener det er positivt
at flere barn som trenger det, får behandling for psykiske
lidelser, men jeg er også helt enig i at ventetida
må ned. Og vi må prøve å kombinere
begge de to tingene.

Regjeringa vil på den bakgrunn styrke retten
til helsehjelp for barn og unge ved å innføre
en særskilt ventetidsgaranti. I desember 2005 satte jeg
som kjent ned en arbeidsgruppe som fikk i oppdrag å utforme
en ordning med en særskilt ventetidsgaranti for barn og
unge. Den skulle også foreslå hvordan retten
til helsehjelp for barn og unge med rusavhengighet eller
psykiske lidelser kan styrkes. Arbeidsgruppa leverte sin enstemmige
innstilling i juni 2006, og den har vært på høring
med frist 1. november i år. Innføring
av ventetidsgaranti krever endring av lov om pasientrettigheter,
slik at saken vil bli forelagt Stortinget.

Vi hadde en omfattende debatt om bruk av avtalespesialister
i Stortinget for en knapp uke siden. Der slo jeg fast at privatpraktiserende
avtalespesialister er en verdifull ressurs og en vesentlig del av
spesialisthelsetjenesten. Jeg sa også at ordninga
skal bevares og videreføres. Regjeringa ønsker å legge
til rette for at vi får en god oppgavefordeling mellom
avtalespesialister og helseforetakene, og vi vil sikre
likeverdig tilgjengelighet til spesialisthelsetjenester. Jeg vil
nå sette i gang et utrednings- og utviklingsarbeid for å integrere
avtalespesialistene på en bedre måte i
de regionale helseforetakenes sørge
for-ansvar.

Representanten Sjøli ber meg redegjøre
for omfanget av ledig kapasitet hos avtalespesialister og andre
private aktører innenfor psykisk helsevern.

En pasienttelling fra 2000 viste at 4,2 pst.
av barn og unge som ble behandlet i psykisk helsevern,
fikk denne behandlinga av avtalespesialister. Jeg kan fort bli enig med
representanten i at disse tallene er gamle. Jeg vil derfor vurdere
om barn og unge skal omfattes av en ny pasienttelling
neste år, slik at vi får en bedre oversikt
over tilbudet. Jeg synes ikke dette er tilfredsstillende.

Faktum er at departementet pr. i dag ikke
har oversikt over ledig kapasitet hos avtalespesialister og andre
private aktører innenfor psykisk helsevern.
Vi arbeider derfor med å forbedre rapporteringsopplegget
for private avtalespesialister. I rammeavtalen mellom
regionale helseforetak og
profesjonsforeningene er partene bl.a. enige om at informasjon om
avtalespesialistenes ventetid skal være tilgjengelig for
pasientene. Det er det slett ikke alltid i dag.

Antall årsverk i avtalepraksis
har vært stabilt siden 1998 og er i 2005 på 173
psykiatere og 412 psykologer. Vi kjenner ikke til hvor
mange som behandler barn og unge, og hvor mange som behandler voksne.

Som jeg tidligere har opplyst i Stortinget,
kjenner jeg ikke til at det er stor pågang for å etablere
nye tilbud innen psykisk helsevern for barn og unge. Antallet
i dag er meget beskjedent. Eventuell ledig kapasitet i
foretakene skal utnyttes best mulig, bl.a. gjennom god arbeidsdeling
i og mellom sjukehusene. Det er de regionale
helseforetakenes ansvar å sørge for dette. Målet
er at vi skal utnytte kapasiteten i det psykiske helsevern i offentlig
sektor langt bedre enn vi gjør i dag, slik at
barn og unge får raskere behandling.

Jeg vil legge til: Det er slik at Regjeringa
er opptatt av å bruke også de
private avtalespesialistene mer, i den grad det er rom for det,
for å hjelpe barn og unge.

