 Jeg mener det er veldig viktig at
helseforetakenes virksomhet er preget av en åpenhetskultur.
Og det skal være høy grad av offentlighet
om de saker som blir behandlet i styrene. Det skal det ikke være noen
tvil om.

Riksrevisjonen har gjennomgått styrenes
praktisering av ordninga med åpne styremøter.
Den viser at relativt få av styrenes saker behandles bak
lukkede dører. De fleste helseforetak publiserer styredokumenter
og styreprotokoller på nettsidene sine. Intensjonen med å åpne
styremøtene for offentligheten er å bidra til
tillit og legitimitet for foretakene. Det er viktig. Vi har en høy
grad av åpenhet om styrenes arbeid, og jeg vil si at åpenheten
understøtter de målene.

I tråd med Stortingets vedtak er det
i styringsdokumentene til foretakene bestemt at styremøtene
skal være åpne. Styringsdokumentene
fastsetter at prinsippene i offentlighetsloven skal anvendes. Det
betyr at møter kan lukkes bare når det
er et reelt og saklig behov for det. Det skal
gis en begrunnelse når en sak behandles bak lukkede dører. Prinsippet
om meroffentlighet gjelder, og det skal ligge til grunn for styrenes
vurdering av om en sak skal behandles bak lukkede dører.

I den konkrete saken representanten her spør
om, har styret meg bekjent ikke protokollert en begrunnelse
for at møtet er lukket. Det er ikke i tråd
med de retningslinjer som gjelder for møteoffentlighet.
På generell basis er det ikke mulig å vurdere
om det er reell og saklig grunn til å lukke
et møte som skal behandle en langsiktig strategi
for et regionalt helseforetak. For å bygge tillit til styrets
arbeid bør, etter mitt syn, slike saker i utgangspunktet
behandles i åpne møter. Den langsiktige utviklingen
av spesialisthelsetjenesten skal belyses i en offentlig debatt.

Denne saken viser at vi alltid kan bli bedre.
Og det skal vi bli. For å bidra til å beholde
og styrke åpenheten rundt styrenes arbeid vil Helse- og
omsorgsdepartementet i disse dager sende brev til de regionale
helseforetakene hvor det klargjøres hvordan møteoffentlighet
skal praktiseres.

