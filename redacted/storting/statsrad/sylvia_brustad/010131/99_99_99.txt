  Utlendingsforvaltninga er nå som
kjent omorganisert. I henhold til utlendingsloven er det Utlendingsnemnda
som nå avgjør alle klager i utlendingssaker. Nemnda
er et frittstående domstollignende klageorgan, administrativt
underlagt Kommunal- og regionaldepartementet. Jeg kan verken instruere
nemnda om lovtolkning, skjønnsutøvelse eller avgjørelser
i enkeltsaker, herunder heller ikke om at konkrete enkeltsaker skal
prioriteres framfor andre saker. Dette gjelder også i forhold
til Utlendingsdirektoratet. Den politiske styringa av enkeltsaker
på utlendingsfeltet må nå skje gjennom
lov og forskrift og generelle prioriteringer.

Alle henvendelser som gjelder søknader
eller klager på vedtak etter utlendingsloven – eller
spørsmål om når et svar på en
søknad eller klage vil foreligge – må nå rettes
enten til Utlendingsdirektoratet direkte eller til Utlendingsnemnda.

  Jeg kan ikke ta stilling til den konkrete
saken, og jeg vil heller ikke kommentere den. Ifølge Stortingets
eget vedtak er det fra 1. januar, slik jeg redegjorde for i mitt
første svar, slik at saken må avgjøres – hvis
dette er en klagesak – i Utlendingsnemnda. Og jeg har ingen
myndighet til å instruere i enkeltsaker og derved heller
ikke i denne saken.

  Som sagt, den enkeltsaken kan jeg ikke si
noe om. Henvendelsen må rettes til Utlendingsnemnda.
Når det gjelder det generelle omkring regelverket for arbeidsinnvandring,
som jeg kan gjøre noe med, så er det slik, som
jeg også orienterte om tidligere i dag, at Regjeringa
meget snart vil komme tilbake med et forslag til forenklinger i
forhold til arbeidstillatelse og arbeidsinnvandring. Vi jobber veldig
mye med det, og vi kommer også tilbake til Stortinget med
forslag om nødvendig, og det skal ikke ta lang tid.





                

