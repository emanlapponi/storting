  Unger som får diagnosen ADHD, og
familiene deres, må kunne
stole på at de får best mulig hjelp basert på gode
faglige råd.

I den årlige rapporten fra FNs narkotikakommisjon
for 2004 er det en oversikt over bruk av medikamenter ved ADHD i
20 land. Det går fram, som representanten kjenner veldig
godt til, at det er en stor økning i bruk av medikamenter
ved behandling av ADHD. Det er også store variasjoner mellom
landene. Norge peker seg ut ved å ligge høyt
på statistikken. Medikamentforbruket i Norge
er f.eks. 50 pst. høyere enn i England, og det er også hele fire ganger
høyere enn i Sverige. USA og Island topper statistikken – i
disse landene er forbruket tre ganger så høyt som
i Norge. Nasjonale data for 2005 viste nok en kraftig økning
i forbruket i Norge.

En kartlegging fra SINTEF fra 2004 viser at
det i gjennomsnitt tar fire år fra ADHD oppdages
til diagnosen stilles, og at det er mangel på kapasitet,
samordning og veiledning på området.
På basis av denne kartlegginga ble det utarbeidet nye forskrivningsregler
i mai 2005, og Sosial- og helsedirektoratet kom med en ny faglig
veileder i november i fjor. I veilederen understrekes det at legemidler
til unger aldri skal gis uten psykososiale støttetiltak. Det
kan være foreldreveiledning, skolebaserte støttetiltak osv.
Ved disse to tiltakene, altså nye regler og ny veileder, er
kravene til diagnose og utredning
skjerpet. Jeg forventer at de nye kravene vil stramme inn bruken
av medikamenter til barn og unge med ADHD. Reglene er
imidlertid så ferske at de ikke så langt
har gitt utslag på statistikken
over forbruket. SINTEF har fått i oppdrag å følge
utviklinga over tid for å evaluere
om regelverk og veileder virker etter intensjonene.

Jeg deler representanten Dåvøys
syn på at vi må skjerpe blikket når det
gjelder koblinger mellom legemiddelindustrien og legene.
I 2006 er det inngått avtale mellom de regionale
helseforetakene og legemiddelindustrien som skal sikre
etiske perspektiver og forsvarlig medisinsk metodeutvikling. Jeg
har også bedt Helse Øst redegjøre
for eventuelle bindinger mellom legemiddelindustrien og
Nasjonalt kompetansesenter for ADHD, Tourettes syndrom og
narkolepsi, som er underlagt Ullevål universitetssykehus
HF. Det framgår av den redegjørelsen jeg har fått,
at senteret har arrangert to konferanser i 2003 og 2004 med støtte
fra legemiddelfirmaer som produserer legemidler for ADHD, og senterets
leder har i 2005 mottatt fire foredragshonorarer
fra ett av disse firmaene. Ullevål Universitetssykehus
presiserer at all samhandling mellom sjukehuset og legemiddelindustrien
nå er innskjerpet fra årsskiftet. Det er jeg glad
for. Jeg vil presisere dette overfor samtlige regionale
helseforetak.

Videre kan jeg opplyse
at Legemiddelverket følger nøye med
på internasjonale vurderinger, og gir løpende råd
til norske leger.

Jeg ønsker også å få en
nærmere oversikt over hvorfor Norge bruker fire
ganger så mye medikamenter som Sverige til barn
og unge med ADHD. Jeg har derfor bedt Sosial- og helsedirektoratet
kontakte svenske fagmyndigheter om denne problemstillinga.

Som kunnskapsministeren opplyste i tilknytning
til et annet spørsmål om urolige klassemiljøer
og ADHD tidligere, skal Utdanningsdirektoratet utarbeide en rapport
om arbeid på tvers av fag og forvaltningsnivåer.
Rapporten skal leveres innen 15. april i år.

I likhet med representanten Dåvøy
er jeg svært bekymret for det økende forbruket
av medikamenter til unger med ADHD. Jeg vil følge utviklinga
på området nøye. Jeg vil vurdere videre
oppfølging når jeg har satt meg inn i rapporten
fra Utdanningsdirektoratet og Sosial- og helsedirektoratets vurdering
av forholdene i Sverige.

En konsensuskonferanse, slik representanten
Dåvøy foreslår, vil være
blant de tiltak jeg ønsker å vurdere.
Jeg vil også komme tilbake til Stortinget med
en orientering om saken i løpet av inneværende år.

