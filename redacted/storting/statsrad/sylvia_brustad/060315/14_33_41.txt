 I likhet med spørreren er dette en
sak jeg også er svært opptatt av. Det handler
selvfølgelig om å redde menneskeliv, eller å gi sjuke
mennesker nye sjanser til et verdig liv.

Ventelistene til organtransplantasjoner, dvs.
nyrer, lever, bukspyttkjertel, lunger og hjerte, er økende
i hele verden, også hos oss i Norge.
Heldigvis er vi langt framme på dette området, både
fordi Rikshospitalet begynte med transplantasjoner allerede i 1969,
og fordi bruk av levende giver av nyre, dvs. nær slekt eller
ektefelle, er etablert praksis i Norge. Dette har gjort
at vi ikke har på langt nær så mange
dialysepasienter som de land det er naturlig å sammenlikne
seg med.

Men det er viktig å holde ventelistene
nede, slik spørreren er inne på, og
det er viktig å gi tilbud om transplantasjon til flest
mulig av dem som trenger det. Et nytt organ kan gi mange mennesker
med organsvikt et nytt liv, og det er dessuten også god
samfunnsøkonomi. Som spørreren er kjent med, har
Regjeringa i Soria Moria-erklæringa understreket at vi
vil styrke innsatsen for å øke antall donorer.

Slik jeg ser det, er det to hovedområder
som må få økt oppmerksomhet framover.
Det ene er informasjon til befolkninga om muligheten for å donere
organer, og organiseringa av organdonasjon ved donorsjukehusa.

Jeg viser i denne sammenheng til Stiftelsen
Organdonasjon, som driver et betydelig informasjonsarbeid til befolkninga
og til media. Stiftelsen har, som kjent, laget en brosjyre med et
donorkort som er distribuert til alle landets apotek.
Denne stiftelsen mottar tilskudd til opplysningsarbeid fra Helse-
og omsorgsdepartementet.

På oppdrag fra departementet ble det
i 2004 nedsatt en arbeidsgruppe i Sosial- og helsedirektoratet som
skulle vurdere opprettelse av et donorregister eller andre
tiltak for å øke tilgangen på organer
til transplantasjon. Stiftelsen Organdonasjon var også representert
i denne gruppa.

Denne arbeidsgruppa anbefalte ikke
et sentralt donorregister i Norge. Begrunnelsen var at
ingen av de land i Europa som har et slikt register, har
større tilgang på organer til transplantasjon
enn det Norge har. Departementet sluttet seg da til denne
anbefalinga. Men arbeidsgruppa anbefalte flere andre tiltak
for å øke tilgangen på organer til transplantasjoner.
Flere av anbefalingene er på plass.

I fjor ble det tilsatt en nasjonal
koordinator for organdonasjon i Sosial- og helsedirektoratet. Denne
personen har som oppgave å sikre oppmerksomhet
rundt organdonasjon ved alle de 28 sjukehusa som er godkjent
for organdonasjon.

I bestillerdokumentet for inneværende år
har departementet presisert at alle donorsjukehus i Norge
skal ha oppnevnt donoransvarlig lege – vi er ikke
i mål på det ennå – og
at funksjonsbeskrivelse er forankret i foretakets styringsdokument.
Videre er det presisert at helsepersonell plikter å ta
opp spørsmål om organdonasjon i alle
relevante tilfeller.

Men skal vi lykkes med å gi flest
mulig av dem som trenger det, et nytt organ i tide, må de
regionale helseforetakene følge
opp sitt ansvar, og derfor er det presisert fra min side
ganske nylig. Jeg vil også be de regionale
helseforetakene rapportere om status for donoransvarlige leger ved
donorsjukehusa, og om disse er forankret i foretakenes
styringsdokumenter, slik departementet faktisk har forutsatt.

Andre tiltak som arbeidsgruppa har
anbefalt, er som kjent tilskudd til Stiftelsen Organdonasjon, som
en ønsker å øke, styrking av
opplæringsprogrammet for donorsjukehusa og finansiering
av organdonasjon ved sjukehusa. Dette er forslag som jeg vil se nøye
på i tida framover. Jeg vurderer også flere
andre tiltak på dette viktige området.

