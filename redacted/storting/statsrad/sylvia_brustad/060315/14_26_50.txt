 Jeg er enig i at det trengs en bedre
koordinert og mer målrettet innsats mot
KOLS. Dette er en av de store folkesjukdommene, og det å ha
god forebygging, tidlig diagnostisering og systematisk oppfølging
bidrar til å forhindre og forsinke sjukdomsutviklinga,
og begge deler er viktig.

Nasjonalt folkehelseinstitutt legger til grunn
at om lag 200 000 mennesker i Norge i dag har mild, moderat eller alvorlig
KOLS. Det anslås at tallet vil øke i årene
framover. Å leve med KOLS er et liv med varig
nedsatt lungefunksjon og livskvalitet. Det er, som spørreren
er veldig godt kjent med, en kronisk sjukdom som gradvis forverres,
og plagene er avhengig av hvor langt sjukdommen har utviklet
seg.

Årsaken til at de fleste får
KOLS, er som kjent tobakksrøyking, men for noen
er det også genetisk betinget. Det viktigste
forebyggende tiltaket er derfor å hjelpe den enkelte til å slutte å røyke.
Fastlegen har en viktig rolle i dette arbeidet. Også for
pasienter som allerede har fått diagnosen, vil røykeslutt
i vesentlig grad bidra til å forsinke forverring av sjukdommen.
Forverring kan også bremses ved å stille
diagnosen tidlig i sjukdomsforløpet, utvikle god
systematikk for å følge sjukdomsutviklinga og
tilpasse behandlinga til hver enkelt pasient. Alt dette vil være vesentlige
elementer i en nasjonal strategi for forebygging,
forskning og behandling av KOLS, som nå er under utarbeidelse.

Jeg legger vekt på at departementets
arbeid med KOLS-strategien skal skje i god dialog med
Stortinget. Derfor er det orientert om arbeidet både
i St.prp. nr. 1 for 2005-2006 og i St.prp. nr. 1 Tillegg nr. 1 for
2005-2006. Arbeidet med denne strategien vil også bli
omtalt i revi-dert nasjonalbudsjett for 2006, jf. svar på spørsmål
nr. 478 til skriftlig besvarelse datert 1. mars 2006.

For meg er det viktig at dette arbeidet settes
inn i en helhetlig helsepolitisk ramme. Regjeringa vil, som kjent, at
Stortinget skal få til behandling en nasjonal
helseplan hvert fjerde år. Nasjonal
helseplan vil bli lagt fram første gang i forbindelse
med statsbudsjettet for 2007. I den forbindelse vil jeg legge fram
for Stortinget hovedpunktene i en nasjonal KOLS-strategi.

