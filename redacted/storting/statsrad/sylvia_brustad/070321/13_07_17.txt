  Når det gjelder tilbudet til alvorlig
hodeskadde, er det helt riktig at det er et tilbud i oppbygging,
og det er dessverre slik at en ennå ikke
har greid å sikre alle som trenger
det, nødvendig tilbud. Det tar vi på største
alvor. Det jobber foretakene med, og det er jeg også opptatt
av at vi får på plass.

Når det så gjelder det generelle
utsagnet fra representanten Lønning om nedgangen i rehabiliteringsplasser,
vil jeg bare si at denne regjeringa overtok en ganske
vanskelig arv fra den forrige regjeringa – som Høyre
i høyeste grad var medlem av – ved at de hadde
valgt å sette rehabiliteringstilbud ut på anbud
og overlate det til de regionale helseforetakene,
men ikke var villig til å sende med pengene som
var nødvendig. Det førte til at da vi kom inn i
regjeringskontorene, gikk vi inn med ekstra midler for å hindre
at en del rehabiliteringsinstitusjoner ville bli lagt ned, som det
lå an til hvis man hadde fortsatt uten å gjøre noe
med det. Så vi forsøker å rette opp igjen
feilene fra ei tid tilbake, og målet er – og det
oppfatter jeg at vi er enige om – å styrke rehabiliteringstilbudet
til alle som trenger det.

