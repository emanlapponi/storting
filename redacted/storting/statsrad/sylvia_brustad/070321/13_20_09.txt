 Jeg deler representanten Dåvøys
bekymring for tilgjengeligheten til skolehelsetjenesten. I svært
mange kommuner er kapasiteten for dårlig utbygd. Det gjelder
særlig tilbudet i videregående
skole. En kartlegging som ble gjort i 2004, viser at det er ca.
ett helsesøsterårsverk pr. 1 000 elever i grunnskolen
og videregående skole, sett under ett.
Det er sjølsagt altfor dårlig.

Jeg er også enig i at skolehelsetjenesten
er helt sentral i det forebyggende arbeidet blant barn
og unge. Gjennom tilknytninga til skolen har skolehelsetjenesten
en unik mulighet til å nå alle barn
og unge. For ungdom er det viktig å ha et sted de kan gå og
snakke uten at foreldrene er involvert, snakke om ting de ikke
kan snakke med kameratene sine om, og det er viktig at
de kan henvende seg et sted uten å måtte bestille
time, at det er tilgjengelighet når de trenger det. Den
kontaktflaten som skolehelsetjenesten har mot alle barn
og alle ungdommer, er spesielt verdifull i arbeidet
med å redusere sosiale helseforskjeller.

I tillegg til å gi elevene et tilbud
i skolehelsetjenesten kan tjenesten henvise til spesialisthelsetjenesten
og opprette kontakt med andre hjelpetilbud i kommunen.
Det betyr at skolehelsetjenesten også er viktig
for at det øvrige hjelpeapparatet skal fungere tilfredsstillende.

Som representanten Dåvøy
har påpekt, har opptrappingsplanen for psykisk helse som
mål at det skal rekrutteres 800 nye årsverk
innafor dette området innen utgangen
av opptrappingsperioden. Innen utgangen av 2005 var det
rekruttert ca. 450 nye årsverk. Det betyr at det har skjedd
en vesentlig styrking av tjenesten, men at det fremdeles gjenstår
en del før vi er i mål. Det er derfor nødvendig å intensivere
arbeidet i regi av opptrappingsplanen dersom vi skal nå målet
om 800 nye årsverk innen utgangen av
2008. Kommunene har hatt planer for arbeidet fram til utgangen av
2006. Nå stilles det krav om at kommunene skal oppdatere
disse planene for å få utbetalt de øremerkede
midlene for 2007. Da forutsettes det at minst 20 pst. av midlene
til kommunene skal gå direkte til tiltak mot barn og unge.

Regjeringa har i St.meld. nr. 20 for 2006-2007,
Nasjonal strategi for å utjevne sosiale
helseforskjeller, varslet at skolehelsetjenesten skal videreutvikles
og styrkes. Det er mye som tyder på at målet om
800 nye årsverk gjennom opptrappingsplanen ikke
er tilstrekkelig til å oppnå et tilfredsstillende
tilbud i regi av skolehelsetjenesten. Opptrappinga kan ikke
løses gjennom midler fra psykiatriplanen alene. Derfor
har vi fra Regjeringas side bl.a. sørget for
at kommunenes frie inntekter har økt betydelig. Helsestasjons-
og skolehelsetjeneste er lovpålagte tjenester, og kommunene
har også et selvstendig ansvar for å oppfylle
lovkravene innenfor dagens økonomiske
rammer.

Jeg vil i tillegg vurdere om det er nødvendig å ta
i bruk enda sterkere virkemidler for å få til
en ønsket utbygging av skolehelsetjenesten. I
denne sammenheng vil det være aktuelt å vurdere
om det er behov for standarder eller normer for tilgjengelighet,
f.eks. for antall elever pr. årsverk. Som en oppfølging
av stortingsmeldinga om sosiale helseforskjeller har Sosial- og
helsedirektoratet fått i oppdrag å vurdere dagens
situasjon for skolehelsetjenesten og hva som bør være
kapasitet og innhold i tjenesten framover for at vi skal
ha et fullgodt tilbud.

