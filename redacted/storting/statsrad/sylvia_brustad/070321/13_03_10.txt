  Regjeringa ser det som viktig at hodeskadde
og andre som har behov for rehabilitering, skal få god
rehabilitering til riktig tid.

Sosial- og helsedirektoratet har på oppdrag
fra oss vurdert hva rehabiliteringstilbudet til mennesker med hodeskade
bør inneholde, og hvordan det bør organiseres.
Sosial- og helsedirektoratet har foreslått en modell, slik
den er utviklet også i Danmark.

Personer med alvorlig hodeskade skal få rehabiliteringstilbud
i alle helseregioner. De regionale
helseforetakene arbeider nå for å styrke dette
området. Det tar dessverre noe tid å styrke
og utvikle et godt tilbud, men det er planer
og prosjekter i gang i alle helseregioner. Jeg skal også fra
min side påvirke til at det kommer så raskt
som mulig i gang der det ikke er godt nok utbygd.

I Helse Øst er det en enhet for intensiv
tidlig rehabilitering ved Ullevål universitetssykehus.
Denne enheten har, som representanten helt sikkert kjenner til,
to senger og en enhet ved Sunnaas sykehus med
14 senger. Nødvendig opplæring av personalet er
gjennomført. Kliniske erfaringer og tilbakemeldinger fra
pasienter og pårørende er gode. Det arbeides nå med å bedre
tilbudet til barn med ervervet hjerneskade. I Helse Sør
gis det tilbud ved Spesialsykehuset for rehabilitering i Kristiansand,
som har tre plasser for alvorlig hodeskadde, og dessuten
ambulante tjenester. Helse Sør vurderer nå å øke
kapasiteten. Spesialsykehuset for rehabilitering i Kristiansand
arbeider med kompetanseheving for dem som arbeider med denne gruppa
pasienter. I Helse Vest er det vedtatt plan for rehabilitering.
Helse Bergen HF har fått i oppdrag å etablere et
regionalt tilbud til pasienter som trenger tidlig og kompleks rehabilitering etter
alvorlig hjerneskade. Helse Midt-Norge RHF har som mål
at St. Olavs Hospital HF og Helse Sunnmøre HF skal styrke
tiltakene for pasienter med alvorlige hodeskader. Helse Nord RHF
planlegger en trinnvis oppbygging av tilbudet til pasienter med
alvorlig traumatisk hjerneskade. Det er også etablert
en hodeskadeenhet med tre senger knyttet til Avdeling for fysikalsk medisin
og rehabilitering ved Universitetssykehuset Nord-Norge, og man er
i gang med å heve kompetansen til de ansatte.

Regjeringa vil som kjent også i
løpet av dette året legge fram en egen sak om
rehabilitering og habilitering. Denne saken vil rette oppmerksomheten
mot rehabiliteringsfeltet, og bidra til å styrke og utvikle
det tilbudet som er. Jeg er enig i det som jeg antar ligger til
grunn for spørsmålet, nemlig at vi har behov for å styrke
rehabiliteringstilbudene til denne gruppa så vel som til
andre grupper.

