  Som jeg svarte i det forrige spørsmålet,
ser Regjeringa det som viktig å sikre at alle
som trenger det, får rehabiliteringstilbud. Mye av rehabiliteringa
skjer i kommunene, eventuelt med veiledning fra spesialisthelsetjenesten.
Som kjent gis det innenfor spesialisthelsetjenesten
tilbud i sjukehus, både i avdelinger for fysikalsk
behandling, medisin og rehabilitering, i revmatologiske avdelinger
og nevrologiske avdelinger. Tilbudet gis ved polikliniske tjenester,
avdelingsopphold og tjenester fra rehabiliteringsteam. Videre har vi,
som kjent, tilbud ved private opptreningsinstitusjoner og rehabiliteringsinstitusjoner. Data
fra Norsk pasientregister pr. 2. tertial 2006 viser at det var mer
enn tre ganger så mange rehabiliteringsopphold i sjukehus
som i private opptreningsinstitusjoner, helsesportssentre og rehabiliteringsinstitusjoner.

At kapasiteten har gått ned, mener
jeg, til tross for forrige replikkutveksling, har sammenheng
med at bestilleransvar og finansieringsansvar for opptreningsinstitusjonene
ble overført til de regionale
helseforetakene – av Bondevik II-regjeringa – og
at det ble satt ut på anbud.

De regionale
helseforetakene har ansvar for å inngå avtaler
med private rehabiliteringsinstitusjoner. I budsjettet for i år
ble det overført midler til de regionale
helseforetakene til dette formålet, slik som tidligere.
De regionale helseforetakene har vurdert
tilbudet i sammenheng med det øvrige tilbudet i regionen,
og de har lagt vekt på kvalitet og pris. Samlet skulle
de tjenester som nå ytes, gi et styrket tilbud til de gruppene
som trenger det mest.

De midler som er bevilget ekstra
i forbindelse med diskusjonen rundt sjukefravær, som det
er vist til i spørsmålet, skal brukes til å få sjukmeldte
raskere tilbake i arbeid. Målet er helt klart at sjukefraværet
skal gå ned. Denne uka har NAV og Sosial- og helsedirektoratet
på vegne av Regjeringa sendt brev til alle fastleger,
og bedt om at de henviser folk til denne nye ordninga. Det gjelder
de 380 mill. kr pluss det som ligger inne for øvrig,
slik at vi kommer ut med over 600 mill. kr for inneværende år.

Det forutsettes at spesialisthelsetjenesten
kan tilby pasienter vurdering og behandling innenfor hele
sitt tjenestespekter, og det må tilpasses ut fra hvilke
behov hver enkelt person har – også rehabilitering.
Da vil jeg si at det er innholdet i tjenesten og ikke
eierskapet som skal være avgjørende
for hvem som skal yte tjenesten. Da er det opp til hvert enkelt
regionalt helseforetak å vurdere hva de kan tilby sine
pasienter i sin region – offentlig eller privat,
for å si det som det er. Hva er mest effektivt for å få folk
raskest mulig tilbake i arbeid? Det er det som er formålet. Det
er forutsatt at de regionale helseforetakene
etablerer formell kontakt med private aktører for å vurdere
hensiktsmessig bruk av bl.a. private opptreningsinstitusjoner.

I oppdragsdokumentet for inneværende år
har jeg presisert at alle brukere som har behov for rehabiliteringstiltak eller
habiliteringstiltak på spesialisert nivå, skal
få det i tilstrekkelig omfang. Det skal gjelde alle
aldersgrupper og alle diagnoser.

Som jeg sa i forrige runde, arbeider
vi med en sak om rehabilitering, som vi kommer tilbake til i løpet
av året.

