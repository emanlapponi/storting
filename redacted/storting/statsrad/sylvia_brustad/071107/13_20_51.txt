 Jeg antar at det brevet som representanten
Syversen viser til, er et brev fra Handels- og Servicenæringens
Hovedorganisasjon
datert 2. november i år. Jeg ber om forståelse
for at jeg ikke har hatt anledning til å saksbehandle
det brevet på den korte tida, for her er det ikke
snakk om små ting eller små penger.
Jeg har foreløpig heller ikke mottatt en sammenstilt oversikt
over virkningene av de endrede økonomiske
parametrene ved beregning av pensjonskostnader for helseforetakene.

De private ideelle institusjonene er som kjent
sjølstendige juridiske og økonomiske virksomheter.
De regionale helseforetakene inngår også avtaler
med de private ideelle institusjonene. Det er gjennom slike avtaler
de ideelle institusjonene må sikres rammevilkår
som setter dem i stand til å yte de helsetjenestene som
det inngås avtale om.

Det er etablert ordninger og innarbeidet
midler som tar hensyn til de private ideelle institusjonenes situasjon.
Det skjedde høsten 2003, da pensjonspremiene økte
vesentlig, og i 2007, da overføringene til helseforetakene
ble økt med 1 milliard kr som følge av økte
pensjonskostnader.

Som varslet i St.prp. nr. 1 for 2007-2008,
som representanten Syversen helt sikkert jobber med i disse dager, vil
Regjeringa komme tilbake til håndteringa av eventuelle
større avvik – og det er jo det vi her snakker
om – som måtte oppstå som følge
av svingninger i pensjonskostnader, når saka
er tilstrekkelig utredet. Vi er ikke helt der nå.

