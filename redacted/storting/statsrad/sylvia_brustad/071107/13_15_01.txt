 Jeg er opptatt av å sikre
befolkninga i hele helseregion Vest et faglig godt behandlingstilbud
innenfor nevrokirurgi. Jeg mener det
er uheldig både for pasientene, ansatte og befolkninga at
det reises usikkerhet om behandlingstilbudene, slik det har skjedd
i denne saka.

Etter anmodning fra Helse Vest bad
departementet Sosial- og helsedirektoratet om en faglig gjennomgang
av det nevrokirurgiske tilbudet i Helse Vest. Den rapporten ble
som kjent ferdigstilt til fristen 20. september i år. Samme
dag sendte vi den rapporten videre til styret for Helse Vest, som
er ansvarlig for videre behandling og oppfølging.

Jeg er kjent med at administrerende direktør
i Helse Vest i sin innstilling til styret har valgt ikke å legge
den faglige tilrådinga fra Sosial- og helsedirektoratet
til grunn for organiseringa av det nevrokirurgiske tilbudet i Helse Vest.
Som representanten Høie helt sikkert er kjent med, var
Sosial- og helsedirektoratets anbefaling at det nevrokirurgiske
tilbudet i Helse Vest skulle samles på ett sted. Jeg forstår
det slik at administrerende direktør begrunner sin tilråding
med at Sosial- og helsedirektoratets faglige tilråding ikke
ivaretar alle de hensyn som styret for Helse Vest la til
grunn i sitt vedtak, bl.a. den store oppmerksomheten som har vært
om denne saka, og at dette er et tilbud som har vært etablert
i Helse Stavanger i mange år.

Jeg har merket meg at administrerende direktør
i sitt forslag til vedtak til styret tilrår at saka
bør legges fram for eier, altså meg, for behandling
i et foretaksmøte. Det skal jeg sjølsagt gjøre,
hvis styret fatter vedtak i tråd med denne innstillinga
i sitt styremøte.

Før styret har fattet sitt vedtak
og departementet har fått saka til behandling,
kan jeg ikke foregripe hva foretaksmøtet vil
konkludere med i en så komplisert sak.

