  Kommunen kan dekke sine utgifter til behandling
av byggesaker gjennom gebyr, forutsatt at det er gitt en kommunal
forskrift om dette. Forskriften skal ikke godkjennes av statlig
myndighet. Dette følger av plan- og bygningsloven § 109.
Gebyrene kan imidlertid ikke overstige det saksbehandlinga koster kommunen,
altså det vi kaller selvkost. Innenfor den rammen er det
opp til kommunene om alle utgiftene skal dekkes av søkeren,
eller om deler skal være gratis.

Behandlinga av en byggesøknad medfører
naturligvis også utgifter i de tilfellene hvor kommunen
kommer til at det tiltaket det er søkt om, ikke kan tillates.
I mange tilfeller kan behandlinga av en søknad som avslås,
være like arbeidskrevende som når det gis tillatelse.
Også dette kan dekkes gjennom gebyr. Jeg kan forstå at
en søker kan føle det som urimelig å betale
gebyr når det ikke gis byggetillatelse. Det kan også tenkes,
som representanten Andersen er inne på, at krav
om gebyr i slike tilfeller skaper en motvilje mot å søke
om byggetillatelse.

Kommunene er på den annen side avhengige
av et økonomisk fundament for å ha god saksbehandling,
og brukerbetaling kan være et viktig verktøy her.
Videre synes jeg ikke det er helt urimelig at den som får
tjenesten, betaler for den, selv om resultatet ikke blir akkurat
som han eller hun ønsker. Søkeren har selv et
ansvar for å undersøke om det det søkes
om, ligger innenfor rammen av plan- og bygningsloven.

Kravet om at staten ved fylkesmannen skulle
godkjenne kommunenes regulativer, ble fjernet av Stortinget i 1992.
Bakgrunnen var at kommunene skulle stilles friere i sin interne
styring. For statlige organer er det verken mulig eller ønskelig å overprøve
kommunestyrets vedtak, så lenge gebyrregulativet ligger
innenfor selvkost. Jeg ser derfor ingen grunn til å forandre
dette systemet.

En annen ting er at Kommunal- og regionaldepartementet
arbeider med forenklinger i plan- og bygningsloven som er viktige
i seg selv. Mindre strenge krav i byggesaker vil også kunne
medføre at saksbehandlinga i kommunene blir mindre arbeidskrevende
og dermed også forhåpentligvis billigere for søkerne. 

  Som jeg sa i mitt hovedsvar, forstår
jeg, slik representanten Andersen påpeker, at hvis gebyrene
blir for høye, kan det i enkelte tilfeller føre til
at det blir en motvilje mot å søke. Det er selvfølgelig et
problem. Men jeg er vel ikke helt enig i den innfallsvinkelen representanten
her har, fordi dette handler egentlig om hvorvidt vi skal ha et
lokalt selvstyre også på dette området,
eller om vi ikke skal ha det. Og der er det slik at jeg mener at
dette bør kommunene håndtere så lenge
de holder seg innenfor de regler som er, at de ikke kan ta mer i
gebyr enn det det koster å behandle saken – altså selvkost.
Da mener jeg at hver kommune må behandle saken, og jeg
synes ikke det er riktig at jeg som representant for Regjeringa
skal gå inn og overstyre det. 

Så er jeg oppmerksom på det
punktet som representanten tar opp i forhold til plan- og bygningsloven,
at det ofte tar litt lengre tid, og at det kan bli dyrere saksbehandling.
Derfor jobber Kommunal- og regionaldepartementet med forenklinger
av den, og da tror jeg det i seg selv kan være et viktig
bidrag for å gjøre det billigere og bedre. 





                

  Svaret er nei. Regjeringa planlegger ikke
tvangssammenslåing av kommuner pr. i dag. Vi ønsker
imidlertid å legge til rette for frivillige kommunesammenslåinger – og
det har gått veldig sakte.

I forbindelse med behandlinga av fjorårets
kommuneøkonomiproposisjon bad et flertall av kommunalkomiteen
i Stortinget, bestående av medlemmer fra Arbeiderpartiet,
Kristelig Folkeparti, Høyre, SV og også Senterpartiet,
Regjeringa om å komme tilbake til Stortinget med et forslag
som innebar at kommuner ikke skal få reduserte statlige
overføringer som følge av at de slår
seg sammen.

Dette har Regjeringa fulgt opp i forslaget
til kommuneøkonomien for neste år, ved å foreslå at
dersom to kommuner vil slå seg sammen, skal de ikke tape økonomisk på det.

Bakgrunnen for det forslaget er at etter dagens
ordning får to kommuner som slår seg sammen, en
gradvis reduksjon av basistilskuddet de første fem årene
etter sammenslåinga. Jeg tror det har vært et
problem i forhold til at en del kommuner ikke har slått
seg sammen selv om de egentlig har ønsket det. Derfor foreslår
vi nå, som representanten sikkert er kjent med, et eget
inndelingstilskudd som skal vare i ti år. Jeg tror det
nye inndelingstilskuddet vil bli godt mottatt blant kommunene, og
jeg har tro på at dette kan stimulere til flere frivillige
kommunesammenslåinger dersom en lokalt mener at det tjener
innbyggerne.

  Uansett hvor mange ganger representanten Meltveit
Kleppa eller for den saks skyld representanten Odd Roger Enoksen
eller andre fra Senterpartiet påstår at Regjeringa
legger opp til tvangssammenslåinger av kommuner, blir det
ikke mer riktig av den grunn.

Når Regjeringa i kommuneøkonomiproposisjonen foreslår å endre
tilskuddet slik at de kommuner som frivillig velger å slå seg
sammen, ikke skal tape på det, så er det også noe
Senterpartiet har bedt om gjennom innstillinga i kommunalkomiteen
i fjor. Jeg mener dessuten en bør ta på alvor
signaler fra kommuner som ønsker å slå seg
sammen, men som ikke gjør det fordi de taper økonomisk
på å gjøre det. Det har Regjeringa forsøkt å gjøre noe
med gjennom det vi har lagt på bordet i kommuneøkonomiproposisjonen.
Vi taler ikke med to tunger når vi sier at vi ikke har
planlagt å tvangssammenslå kommuner.

Når det gjelder hele kommuneøkonomien,
skal vi få rikelig anledning til å diskutere den
videre også her i salen i løpet av noen uker.
Men det er altså ikke slik at fordi Regjeringa legger opp
til en omlegging av inntektssystemet, betyr det at vi legger opp
til en tvangssammenslåing av kommuner. Det betyr at vi
får en mer rettferdig fordeling i inntektssystemet, og
det mener jeg er viktig.

