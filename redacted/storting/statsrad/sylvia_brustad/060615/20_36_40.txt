 Kodekvaliteten ved sjukehus har etter innføring av innsatsstyrt finansiering i 1997 blitt betydelig bedre, men rapporten om Riksrevisjonens undersøkelse av kodekvaliteten i helseforetakene viser at det fremdeles er et stort potensial for forbedring, slik flere talere har påpekt her i dag.




Korrekte medisinske registreringer i sjukehusenes pasientadministrative system er viktig når disse registreringene skal brukes i forskning, i statistikk og som styringsinformasjon, og dermed som grunnlag for finansiering fra staten til regionale helseforetak og innad i de regionale helseforetakene.




Jeg vil for ordens skyld understreke at feil koder ikke skal påvirke behandlingen av den enkelte pasient, og at selve finansieringssystemet er innrettet slik at endret koding ikke skal ha konsekvenser for samlede utbetalinger fra staten til de regionale helseforetakene. Men det kan ikke utelukkes at enkelte sjukehus kan få kortvarig økonomisk gevinst ved å endre kodinga.




Myndighetene arbeider med flere tiltak for å sikre god kodekvalitet i norske sjukehus. Det er bl.a. etablert en nasjonal strategi for å forbedre kvaliteten. En viktig del av denne strategien er samarbeidet mellom SINTEF Helse og Legeforeningen, som har som mål å skape felles forståelse og faglig enighet om hvordan regelverket skal tolkes. I rapporten fra Riksrevisjonen framgår det at dette arbeidet bidrar til å skape en større forståelse. Riksrevisjonen ber departementet vurdere om det bør etableres en nasjonal indikator for å kunne måle og følge utviklinga i kodekvalitet. Jeg synes det er et interessant forslag, og har derfor bedt – som flere talere allerede har sagt – Sosial- og helsedirektoratet sette i gang et arbeid for å utvikle indikatorer som kan gi en balansert og dekkende beskrivelse av kodekvaliteten.




Jeg mener at Riksrevisjonens grundige undersøkelse av kodekvaliteten i helseforetakene er et veldig nyttig bidrag i arbeidet med å forbedre kvaliteten på den medisinske kodinga. Riksrevisjonens rapport er derfor sendt til Sosial- og helsedirektoratet og til de regionale helseforetakene, og vil selvfølgelig inngå som en del av grunnlaget for det videre kodekvalitetsarbeidet.




Jeg er særdeles opptatt av å oppnå god kodekvalitet i helseforetakene. Jeg vil at dette skal skje innenfor en ramme der legenes hovedoppgave skal være å bruke tid på pasientbehandling og ikke på administrativ koding.




