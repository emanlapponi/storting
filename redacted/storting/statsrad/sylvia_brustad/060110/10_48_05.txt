 Jeg synes det har vært en veldig god debatt. Jeg er, som interpellanten, glad for at det er veldig bred enighet om målene om en egen kvinnehelsestrategi. Representanten tok opp at hun var redd for at da vi skulle glemme mennene. Det skal vi ikke. Men det er selvsagt slik som representanten Olav Gunnar Ballo sa, at til en viss grad må vi ha litt «ulik tilnærming» for å få et likt resultat. Det tror jeg i høy grad gjelder det temaet vi her snakker om.




Så sa representanten Lønning at dette går ikke av seg selv, og viste til psykiatrien som et eksempel. Det tror jeg er helt riktig. Derfor er det viktig at vi har debatter som dette, at vi prater høyt om det i media, at vi gjør det vi kan, og at jeg som helseminister gjør det jeg kan, overfor helseforetakene og andre for at systemet skal endres, slik at vi greier å tilby alle, uansett kjønn, likeverdig behandling.




Vi har jo dessverre sett noen eksempler f.eks. innenfor hjertelidelser – som vi fikk dokumentert i fjor høst – som viste at kvinner som fikk hjertelidelser, i noen tilfeller fikk dårligere behandling og dårligere medisiner enn menn. Det er uakseptabelt, og slik skal vi selvfølgelig ikke ha det. Da tror jeg det dreier seg om noe mangel på kunnskap, at kvinners kropp og menns kropp er forskjellig, og kanskje dreier det seg også noe om holdninger. Alt dette må vi tørre å gå inn i, og jeg ønsker å videreføre det arbeidet som ikke minst statsråd Høybråten og hans regjering var godt i gang med.




Jeg er enig med representanten Lønning i at geriatri og forskning på det, og det å få utdannet flere innenfor det feltet, også betyr noe for kvinners helse, gitt det levemønster som vi har. Vi skal være glad for at alle lever lenger, med det faktum at kvinner lever lengst.




Så har flere vært inne på det med rus og alkohol. Jeg kan bare bekrefte at den utviklingen også bekymrer Regjeringa. Jeg kan bare si klart ifra at vi ikke ønsker å legge opp til en ytterligere liberalisering på dette området – jeg vil si: snarere tvert imot. Og det jobber vi med. Jeg er sterkt bekymret for den utviklinga vi nå ser særlig hos barn og unge, og den forplanter seg selvfølgelig videre og gjør at dette er en utfordring knyttet til kvinnehelse. Det er jeg veldig klar over. Så her vil Regjeringa komme tilbake med helt konkrete tiltak for å gjøre noe i motsatt retning av det vi nå ser, for å prøve å bidra med det vi kan for å forebygge – selvfølgelig også når det kommer til behandling, men det viktige er å hindre at så mange begynner med rus og alkohol.




Så kan jeg bare bekrefte i forhold til Høybråtens innlegg at midler til forskning på kvinners helse er styrket de siste årene. Dette vil bli videreført for inneværende år – det gjelder det representanten Høybråten var inne på, osteoporoseforskning, forskning på psykisk helse, befolkningsundersøkelsen HUNT3, og gjennomføringen av den norske mor og barn-undersøkelsen i regi av Nasjonalt folkehelseinstitutt. Dette er en type undersøkelser som vil bli videreført for inneværende år. Vi satser også ytterligere penger i forhold til Norges forskningsråd i forbindelse med forskning på muskel- og skjelettlidelser, som jeg mener er helt avgjørende, når vi ser økningen der.




Jeg er glad for at et samlet storting står bak Regjeringa i den viktige jobben vi nå skal videreføre for å prøve å komme enda lenger enn vi er kommet fram til nå, og da er det mange virkemidler vi må ta i bruk.




