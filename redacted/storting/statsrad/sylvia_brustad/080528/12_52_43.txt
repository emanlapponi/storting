 Stortingets
vedtak fra 2001 der fødeinstitusjonene ble inndelt i tre nivåer
- kvinneklinikk, fødeavdeling og fødestue - og Soria Moria-erklæringa,
som slår fast at det skal være nærhet til fødetilbud,
er førende for alle omstillingsprosesser. I løpet av året
vil Regjeringa som kjent legge fram en stortingsmelding om hvordan organisering
og struktur for en helhetlig svangerskaps-, fødsels- og barselomsorg
i primær- og spesialisthelsetjenesten skal organiseres, herunder også
sjølsagt følgetjenesten. En viktig del av dette arbeidet er
hvordan vi skal sikre best mulig kvalitet i fødselsomsorgen, med
tilgjengelige og trygge tilbud til gravide og fødende over hele landet.
Gode og helhetlige tjenester er avhengig av et nært samspill mellom
kommunene og fødeinstitusjonene. 

Som kjent ble fødestua
på Rjukan, Lykkeliten, overført fra Tinn kommune til Blefjell
sjukehus i 2004. Lykkeliten er en jordmorstyrt fødestue som i tillegg
til å tilby fødselshjelp til lavrisikofødende tilbyr
svangerskaps- og barselomsorg til gravide. Tilbudet før og etter
fødsel er en faglig forutsetning for den helhetlige omsorgen ved
fødestua. Øvrige fødetilbud i distriktet er Kongsberg,
Drammen og Skien. I tillegg til fødende fra Rjukan brukes Lykkeliten
også av kvinner fra Vinje. Kvinner som føder i Kongsberg, Drammen
og Skien, kan få svangerskaps- og barselomsorg ved Lykkeliten dersom
de ønsker det. 

Fødselstallene ved Lykkeliten har variert
noe over tid, men i fjor var det 33 fødsler der, ifølge tall
fra Medisinsk fødselsregister. Det omfatter om lag 30 pst. av de
fødende i distriktet, mens 70 pst. av kvinnene føder ved andre
fødeenheter. Det er de friske, gravide kvinnene som kan føde
ved ei fødestue. Det er strenge seleksjonskriterier, og fødestua
har bare kompetanse til å behandle fødende der det ikke forventes
keisersnitt eller komplikasjoner under fødselen. 

Ved overdragelsen
i 2004 ble det som kjent inngått en driftsavtale om en kommunal jordmortjeneste
mellom Blefjell sjukehus og Tinn kommune. Det er ansatte ved Blefjell sjukehus,
avdeling Rjukan, som utfører arbeidet. Denne avtalen omfatter svangerskapskontroller,
følgetjeneste, hjemmebesøk etter fødsel og helsestasjonsoppgaver.
Kommunen betaler i dag et driftstilskudd tilsvarende ett årsverk for
disse oppgavene. Helsesjefen i kommunen har medisinsk-faglig ansvar for
jordmortjenesten. Avdelingsjordmor fra Lykkeliten har det daglige ansvaret
for den kommunale jordmortjenesten, organisert under helsestasjonstjenesten
i kommunen. Det var 205 svangerskapskontroller ved fødestua i 2007. Samme
år hadde fødestua 26 barselopphold for kvinner som hadde født
andre steder. 

Spørsmålet om nedlegging av Lykkeliten
har som kjent vært behandlet av styret for Blefjell sjukehus. Helse
Sør-Øst har vurdert det slik at de ikke ønsker å
endre beslutningen i Blefjell sjukehus. 

Jeg har fått opplyst
at Lykkeliten kan ta imot minst 100 fødsler i året uten å
øke bemanninga. Når 70 pst. av de fødende reiser til
andre fødesteder fordi de ikke oppfyller seleksjonskriteriene, eller
fordi de sjøl velger å føde andre steder, kan det ikke
hevdes å være uforsvarlig at kvinner med ukompliserte fødsler
må benytte andre fødesteder. 

Helse Sør-Øst
har ansvar for å sørge for et forsvarlig fødetilbud
både for kvinner som i dag og i framtida kunne ha benyttet Lykkeliten,
og for flertallet, som ut fra seleksjonskriterier eller eget valg føder
ved andre fødeinstitusjoner. Kommunene har - og skal fortsatt ha
- ansvar for jordmortjeneste, for svangerskapskontroller og følgetjeneste
hele året, og sjølsagt også for helsestasjonstjenester
etter fødsel. Dette er viktige deler av en helhetlig, desentralisert
fødselsomsorg. Kontinuitet i fødselsomsorgen krever samhandling
mellom kommunene og spesialisthelsetjenesten. Det må ivaretas i framtida
også, uavhengig av hvor kvinnene fra Tinn og omliggende kommuner føder.
Jeg vil derfor ta initiativ overfor Tinn og nabokommunene, det regionale
helseforetaket og andre aktører - herunder jordmorforeningene - for
å etablere et samhandlingsprosjekt. Målet er å sikre god
kompetanse i den kommunale jordmortjenesten og å sørge for
en helhetlig fødselsomsorg for alle gravide i distriktet, uavhengig
av hvor fødselen finner sted. Her er det sjølsagt at følgetjenesten
vil være et helt sentralt spørsmål. Et slikt samhandlingsprosjekt
mener jeg også vil gi nyttige impulser med tanke på anbefalinger
i den varslede stortingsmeldinga. 

Blefjell sjukehus har som mange
andre helseforetak store omstillingsutfordringer. I den sammenheng må
det foretas krevende prioriteringsarbeid. Jeg kjenner til og forstår
at det har vært og er et stort engasjement knyttet til Rjukan sjukehus.
Derfor vil jeg forsikre om at den beslutninga som er tatt av styret i Blefjell
sjukehus om fødestua, ikke skal få konsekvenser for de vurderingene
som skal gjøres videre med tanke på akuttfunksjonene ved sjukehuset.
At Rjukan skal videreføres som lokalsjukehus, er i tråd med
Regjeringas Soria Moria-erklæring. 

