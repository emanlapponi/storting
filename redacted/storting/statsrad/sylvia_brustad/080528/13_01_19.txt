 Jeg kan garantere at det har vært et sterkt engasjement, ikke
minst fra mine partifeller i Telemark Arbeiderparti. Og det er først
og fremst det som har vært viktig, ikke at opposisjonen stiller spørsmål
her i Stortinget, som sjølsagt er helt legalt. 

Jeg sa i mitt
svar at Rjukan sykehus skal bestå. Det er ingen grunn til å
forsøke å skape noen usikkerhet rundt det. Jeg sa til og med
helt klart at jeg kan forsikre at den beslutningen som styret i Helse Blefjell
her har gjort, ikke skal få konsekvenser for de vurderinger vi skal
gjøre også når det gjelder akuttilbudet ved Rjukan sykehus.

Jeg er opptatt av å se framover. For når så mange
kvinner velger å føde andre steder, er spørsmålet:
Skal vi da opprettholde en virksomhet som egentlig kunne tatt imot 100 fødende
i året, men som nå tar imot drøyt 30, eller skal vi sørge
for en god jordmortjeneste, og en god følgetjeneste, som faktisk
sikrer at kvinner i hele landet får et godt tilbud uansett hvor de
bor? 

Jeg vil også invitere opposisjonen til en konstruktiv
dialog om det, på samme måten som jeg inviterer kommunene, jordmorforeningene
og de regionale helseforetakene. Og jeg ser positivt på framtida.





                

