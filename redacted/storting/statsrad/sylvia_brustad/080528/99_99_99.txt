 La meg først si at jeg er helt uenig
i Engesets beskrivelse - at det foregår en sultefôring av denne
sektoren. Jeg er også uenig i at denne omlegginga skulle føre
til at det blir dårligere kvalitet. Omlegginga er nødvendig
for å opprettholde god kvalitet på sikt. En liten reduksjon
når det gjelder utdanning i anestesi- og operasjonssjukepleie, vil
kunne dekkes av andre høgskoler ellers i østlandsområdet.
Derfor er det slik at utdanningstilbudet for spesialsjukepleiere ved Høgskolen
i Østfold ikke står i fare for å forsvinne. Men det er
klart at jeg følger denne utviklinga nøye, og jeg gjør
det i nært samspill med kunnskapsministeren, som har hovedansvaret
for dette nå, etter omlegginga fra 1. januar 2007. 

 Igjen er jeg uenig i Engesets ordbruk når
han sier «ramponering». Jeg forstår derimot at det er
engasjement rundt det å få nok både operasjonssjukepleiere
og anestesisjukepleiere, men jeg mener at det ikke er grunn til å
bruke uttrykket «ramponering» om noen av dem må ta sin
utdanning et annet sted i østlandsområdet. 

Jeg vil sjølsagt
ha nær dialog med kunnskapsministeren, men minner igjen om at det
at en i høst konsentrerer tilbudet overfor intensivsjukepleiere,
ikke betyr at utdanningstilbudet ved Høgskolen i Østfold står
i fare når det gjelder det generelle utdanningstilbudet av spesialsjukepleiere,
som vi trenger i Østfold og mange andre steder i landet også.





                

 Det er sjølsagt at alle gravide i
hele landet skal føle trygghet i hele svangerskapet, under fødselen
og etterpå. Men jeg må si at jeg er overrasket over Høyres
litt høye tone nå. For på den ene sida blir jeg kraftig
kritisert av representantens kollega Sonja Sjøli, som sier at det
er kritikkverdig at jeg ikke følger opp Stortingets vedtak om å
legge ned der antallet fødsler er under det Stortinget har bestemt.
På den andre sida får jeg kritikk fra kollegaen til Sonja Sjøli,
representanten Holmberg, fordi jeg ikke overprøver det vedtaket som
styret i Helse Blefjell har gjort, når tallet faktisk er under den
grensa som Stortinget har bestemt. Så Høyre må bestemme
seg for hva de egentlig mener, og ikke drive et spill etter hvilken del
av landet vi snakker om. 

Her er det altså en omstillingssituasjon
- som det er mange andre steder i landet. Det er et faktum at 70 pst. av
dem som egentlig sogner til denne fødestua, bl.a. på grunn
av kompliserte svangerskap velger å føde andre steder. Det
er en virkelighet vi må forholde oss til - der, som andre steder i
landet. 

