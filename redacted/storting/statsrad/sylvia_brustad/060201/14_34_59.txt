 La meg først slå fast at
som statsråd må jeg sette meg ambisjoner. Det
gjelder også på dette viktige området.
Det er Regjeringas og min ambisjon å sette både
Helse Øst og de andre regionale helseforetakene
i stand til å gjennomføre nødvendige
investeringer i de enkelte regioner til beste for pasientene. Jeg
vil her vise til Soria Moria-erklæringa, hvor
det er lagt til grunn at sjukehusa må gis tilstrekkelige økonomiske rammer
for å sikre nødvendig fornyelse av bygninger
og utstyr. Det er mitt mål – og min oppgave – å søke å løse denne
utfordringa.

Som kjent er Helse Øst nå i
gang med utbygginga av nye Ahus. Helseregionen har helt klart lagt
til grunn at nye store utbygginger må vente til det prosjektet
er ferdigstilt. La meg også understreke ansvarsstrukturen
i helseforetaksmodellen, som tilsier at de regionale
nå har ansvar for investeringer.

Så tror jeg at alle skjønner
at alle utbygginger ikke kan skje helt samtidig.
Det er også slik at Helse Øst må både vurdere
og prioritere de ulike investeringsprosjektene innenfor
de rammer de har til disposisjon.

Til det konkrete spørsmålet
er mitt svar: Det er nødvendig med nytt sjukehus både
i Hamar-området og i Østfold for å bedre
pasienttilbudet, og det er min målsetting å legge
til rette for bedre rammebetingelser, slik at nødvendige
investeringer kan gjennomføres.

