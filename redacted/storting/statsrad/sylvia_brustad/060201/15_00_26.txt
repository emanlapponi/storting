 Først vil jeg si at det pågår
et omfattende samarbeid mellom første-
og andrelinjetjenesten, men jeg er helt enig med spørreren
i at det mange steder er mye å gå på,
for å bruke det uttrykket.

Som Wisløff-utvalget påpeker
i sin innstilling, er det behov for ytterligere forbedringer
til beste for pasienten. I sjukehusene har det vært
en betydelig aktivititetsvekst de siste årene. Det har også skjedd
endringer i liggetid for innlagte pasienter, men bildet her er sammensatt.
Samtidig er det slik at mange sjukehusbehandlinger som før
krevde innleggelse, nå gis som dagkirurgisk behandling
uten at det nødvendigvis innebærer økt
tjenestebehov i kommunene. Så årsakene til eventuelle endringer
i tjenestetilbudet i kommunene kan være noe sammensatt.

Samarbeidsavtaler mellom helseforetak
og kommuner er i ferd med å bli inngått i regionene
nå. I bestillerdokumentene til helseforetakene for inneværende år
har jeg bedt dem om å prioritere å etablere gode
samhandlingsmønstre mellom primærhelsetjenesten
og lokalsjukehusene. Jeg har gitt pålegg om at lokalsjukehus, eller
sjukehus med lokalsjukehusfunksjoner, skal ha samarbeidsavtaler
og jevnlige møter med alle kommuner om felles
utfordringer innenfor
sitt område. Jeg har også konkret bedt
disse om at det opprettes minst to samhandlingstiltak i løpet
av 2006 i hvert lokalsjukehusområde. Disse tiltakene skal
rettes inn mot prioriterte grupper, som f.eks. sjuke eldre.

Forbedringer
i samhandling krever innsats på bred front. Departementet
og Kommunenes Sentralforbund nedsatte i september i fjor ei arbeidsgruppe
som fikk i oppdrag å kartlegge og analysere endringer i
oppgavefordelingen mellom spesialisthelsetjenesten og
kommunenes helse- og omsorgstjeneste. Gruppa skal levere sin rapport
den 15. februar i år.

Jeg har nylig også nedsatt
en bredt sammensatt prosjektgruppe som skal arbeide videre med organisatoriske problemstillinger
angående samhandling mellom kommuner og helseforetak,
som reises i innstillinga til Wisløff-utvalget. Det tas
sikte på at prosjektgruppa skal avgi en rapport til meg
i juni i år.

Når det gjelder fastlegenes rolle
og betydninga av samhandling ved behandling av enkeltpasienter,
vil dette bli belyst i Forskningsrådets samlerapport om
evaluering av fastlegeordninga. Rapporten vil
bli presentert den 7. februar.

Regjeringa har også satt
i gang arbeid med en nasjonal handlingsplan
for å styrke spesialisthelsetjenesten for eldre. Et viktig
fokus i denne planen vil være forholdene mellom
primærhelsetjenesten og spesialisthelsetjenesten. Økt
kompetanseoverføring
og bedre samhandling mellom tjenestene vil bidra
til å sikre at de som har behov for spesialiserte
tjenester, får det med rett kvalitet og til rett tid.

Det er ingen tvil om at Regjeringa tar utfordringa
for kommunene på alvor. Vår generelle styrking
av kommuneøkonomien
i budsjettet for i år er første skritt
i den retning. Regjeringa har, som kjent i Soria Moria-erklæringa, som
mål å styrke den kommunale pleie- og omsorgssektoren
med 10 000 årsverk i denne stortingsperioden.

Når det gjelder de faglige og kompetansemessige
utfordringene, vil jeg senere komme tilbake til disse på en egnet
måte.

