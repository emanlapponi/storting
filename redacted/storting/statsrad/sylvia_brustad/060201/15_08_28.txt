  Som representanten er godt kjent med, ble
NOU 2005:11 «Det offentlige engasjement på tannhelsefeltet» lagt
fram i fjor. Til spørsmålet om hvem som bør
ha rett til offentlig finansierte tannhelsetjenester, er utvalget
av den oppfatning at dette bør tilbys grupper med særlige
behov, vurdert ut fra alder, funksjonstap, medisinske
tilstander eller andre forhold.

Utvalget går i liten grad spesifikt
inn på spørsmålet om tannhelsetjenester
til personer som mottar hjemmetjenester. Flertallet i utvalget går
imidlertid inn for en generell ordning med offentlig finansierte
tannhelsetjenester til personer med stønad til livsopphold
over en periode på minst seks måneder.

Jeg kan opplyse om at mange
høringsinstanser har uttalt seg nettopp om hvilke
grupper som skal gis rett til offentlig finansierte tannhelsetjenester.
Mange støtter utvalgets forslag. Det er likevel
en del som reiser spørsmålet om ikke også andre
grupper med lave inntekter bør omfattes, som
studenter og minstepensjonister – for å bruke noen
eksempler. Videre er det flere som problematiserer hvordan eventuelle
endringer skal gjennomføres, f.eks. om det skal være
en rettighet i lov, ved refusjon, ved behovsprøving, eller
om det skal være knyttet til individuell plan.

Det følger av § 1-3 første
ledd bokstav c. i tannhelsetjenesteloven at grupper av eldre, langtidssjuke
og uføre i institusjon og hjemmesjukepleie har rett til
regelmessig oppsøkende og vederlagsfri tannbehandling. Innbyggere
som mottar hjemmetjenester som ikke er omfattet av pleie,
er derfor, som representanten påpeker, ikke tilgodesett
med offentlig finansierte tannhelsetjenester.

Det ble etter ønske
fra Stortinget igangsatt en forsøksordning
med utvidet fylkeskommunalt tannhelsetilbud i 2001. Ordninga ble
gjennomført i et begrenset utvalg av kommuner i Hedmark,
Vest-Agder og Nord-Trøndelag. Det ble gitt et tilbud om
tannhelsetjenester til hjemmeboende personer som mottok andre
kommunale hjelpetjenester enn hjemmesjukepleie, til eldre
og til sjuke som ble pleiet av pårørende, og personer
innenfor rusomsorg og psykisk helsevern.

Resultatet av disse ordningene viste at tannhelsetilstanden
var noe dårligere for disse gruppene enn for gjennomsnittsbefolkninga.
Da det var rusmiddelmisbrukere som hadde størst behov for
tannhelsetjenester, er tilbudet til denne gruppa allerede utvidet
til å gjelde på landsplan, ved at det er bevilget
ca. 35 mill. kr over statsbudsjettet for inneværende år.

Det omtalte prosjektet er avsluttet, men inntil
endelig avklaring om aktuell permanent ordning
foreligger, videreføres tilbudet til de øvrige
gruppene i forsøksfylkene.

Tannhelseutvalgets innstilling har vært
på høring med høringsfrist den 1. november
i fjor. Departementet har mottatt 104 høringsuttalelser
og er nå i gang med å vurdere innspillene. Som
representanten helt sikker skjønner, er det derfor for
tidlig å si hvordan de ulike forslagene i utredninga skal
følges opp, og hvordan de skal legges fram for Stortinget.
Men det skal jeg selvsagt komme tilbake til.

