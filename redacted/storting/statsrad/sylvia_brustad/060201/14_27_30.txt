 La meg først si at jeg synes også at
denne historien er opprørende. Trygghetsalarm er ikke
en tjeneste kommunen er pålagt å yte, men det
er likevel en veldig viktig tjeneste. Tildeling av en
slik tjeneste skal like fullt tildeles med grunnlag i
enkeltvedtak. Dersom trygghetsalarm skal trekkes tilbake, skal det
derfor skje i form av et omgjøringsvedtak. Det skal bl.a.
sikre at kommunen kan vurdere alternative tjenester som
sikrer at tjenestemottakeren har et forsvarlig tjenestetilbud. Kommunens
handling slik den er beskrevet i Adresseavisa, strider derfor imot
forvaltningslovens regler.

Helse- og omsorgsdepartementet har som mål å styrke saksbehandlingskompetansen
i alle kommuner. Sosial- og helsedirektoratet har derfor
utviklet en veileder for saksbehandling for
tjenester etter kommunehelsetjenesteloven og sosialtjenesteloven.
Fylkesmannsembetene følger opp denne veilederen gjennom å arrangere
lokale kurs- og opplæringstiltak.

Kommunene vil fra i vår få plikt
til å rapportere inn data om pleie- og omsorgstjenestene
til et sentralt register, det vi kaller individbasert
pleie- og omsorgsstatistikk, eller forkortet IPLOS. Registreringen
er basert på vedtak om tjenester og stimulerer til økt
fokusering på saksbehandlingsregler. Sosial- og helsedirektoratet
har i forbindelse med opplæring av dette lagt ned mye ressurser
for å øke saksbehandlingskompetansen i kommunene.

Saksbehandlingsreglene kan i noen
tilfeller være vanskelige for brukerne å forstå,
og de kan også være vanskelige å anvende
for kommunene. Helse- og omsorgsdepartementet vil derfor i oppfølgingen
av forslaget om en felles sosial- og helsetjenestelov i kommunene
i NOU 2004:18, Helhet og plan i sosial- og helsetjenestene, vurdere
hvordan saksbehandlingsreglene kan forenkles.

Direktoratet for samfunnssikkerhet og beredskap
har gjennomført en spørreundersøkelse
som viser at i underkant av halvparten av kommunene har omsorgsboliger med
for dårlig brannsikkerhet. Situasjonen er imidlertid noe
bedre enn for tre år siden, men det er fortsatt ikke
bra nok.

Brannsikkerhet i boliger for personer med pleie-
og omsorgsbehov er bygningseiers ansvar og et felles oppfølgingsansvar
for minst tre kommunale etater, pleie- og omsorgsetaten, bygningsetaten
og brannvesenet. En god brannsikkerhet krever samarbeid
på tvers av disse etatene.

Jeg kan også orientere representanten
om at det er nedsatt en arbeidsgruppe som skal kartlegge og foreslå tiltak for å bedre
brannsikkerheten i boliger til pleie- og omsorgsformål.
Arbeidsgruppa består av representanter for Direktoratet
for samfunnssikkerhet og beredskap, Sosial- og helsedirektoratet,
Statens bygningstekniske etat og Husbanken.

Vurderinga til arbeidsgruppa har bl.a. resultert
i et gratis undervisningsopplegg om brannvern for ansatte
i kommunens hjemmetjeneste. Undervisningsopplegget er et verktøy
som kommunen kan bruke for å styrke brannsikkerheten
for en sårbar gruppe i lokalsamfunnet. Opplegget er lansert
i januar 2006, og alle kommuner får undervisningsopplegget
tilsendt.

