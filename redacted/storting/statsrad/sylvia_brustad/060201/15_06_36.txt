 Jeg er glad for å få det
spørsmålet, for det er særdeles viktig
for Regjeringa at vi greier å få flere ansatte
med god kvalitet inn i denne sektoren. Da er det flere veier som
fører til Rom. Den ene er at vi nå er i ferd med å lage
en plan for hvordan vi skal greie å utdanne flere, og det
er på alle plan, helt fra videregående
skole til høyskoler osv. Så er det særdeles
viktig at vi greier å få flere til å gå fra
deltid til heltid. Det er mange som jobber i denne sektoren, som
har kommet til meg, og helt sikkert også til
representanten Sørfonn, og sagt at hvis det hadde vært
mulig, skulle de gjerne ha jobbet litt mer – altså hatt
litt større stillinger. Det er viktig i seg selv, og det
jobber vi med.

Dessverre er det en god
del innenfor denne sektoren som blir sjuke og
uføretrygdet i altfor ung alder. Et inkluderende arbeidsliv,
hvor man får flere til å kunne stå i
arbeid lenger og det blir lagt til rette for at det er mulig, er derfor
særdeles viktig og også et element i
dette, og det er selvfølgelig også viktig
med penger til kommunene. Vi har gitt et ekstra løft
på 5,7 milliarder kr for inneværende år,
som er en start. Summen av dette, pluss sikkert andre tiltak
som vi skal snakke nærmere om, gjør at jeg er
helt sikker på at vi greier å skaffe 10 000 årsverk
i løpet av fire år.





                

