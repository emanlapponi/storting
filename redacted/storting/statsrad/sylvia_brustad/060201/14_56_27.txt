  Jeg tror både Fremskrittspartiet
og Regjeringa er enige om at tilgang på tannhelsepersonell
og geografisk fordeling av personell er den viktigste
forutsetningen for at vi skal gi alle i hele
landet et godt tannhelsetilbud.

Som spørreren sier, framtidig aldersavgang
av tannleger i den offentlige tannhelsetjenesten i landet vil sannsynligvis
skape størst problemer i distriktene
våre, hvor det heller ikke er privatpraktiserende
tannleger å samarbeide med.

Departementet har vært kjent med denne
problemstillinga i lengre tid. For å sikre
nødvendig tilgang på tannleger på lang
sikt vedtok Stortinget i forbindelse med behandlinga av revidert
nasjonalbudsjett allerede i 2002 og i statsbudsjettet for 2003 at
utdanningskapasiteten for tannleger på sikt skulle utvides
med 40 studieplasser pr. år. Det ble samtidig vedtatt at
utvidelsen skulle legges til et nytt tannlegestudium i Tromsø.
De første tannlegene uteksamineres fra den nye
utdanninga i 2009.

Før vi får effekt av økninga
av utdanningskapasiteten for tannleger, er det imidlertid behov
for strakstiltak. Det er jeg helt enig med spørreren i.
På anmodning fra Stortinget ble det i 2004 utarbeidet en
tiltaksplan for rekruttering til offentlig tannhelsearbeid. Planene
ble til gjennom et samarbeid mellom
Den norske tannlegeforening, Norsk Tannpleierforening,
KS og Helse- og omsorgsdepartementet. Tiltaksplanen er beskrevet
i St. prp. nr. 1 for 2004–2005. Planen har tre tidsperioder:
perioden 2004–2006, perioden 2007–2009 og perioden
fra 2010. Tiltakene omfatter bl.a. statlig tilskudd til rekruttering
av tannleger fra EU-land, statlig tilskudd til utviklingstiltak
i fylkeskommunene, som f.eks. modellen for samarbeid mellom
offentlig og privat sektor, oppfordring til fylkeskommunene om endring
i klinikkstruktur og en mer hensiktsmessig oppgavefordeling mellom
personellgrupper, altså at tannpleiere kan ta over enkelte
oppgaver for tannlegene. Det framgår av planen at effekten
av disse tiltakene vil bli vurdert i 2007. En slik vurdering vil
jeg gjøre i nært samarbeid
med bl.a. fylkeskommunene, som har ansvaret for det offentlige tannhelsetilbudet.

Som representanten Fredriksen
kjenner til, ble det i juni i fjor lagt fram en offentlig
utredning om det offentlige engasjementet på tannhelsefeltet.
Det såkalte Tannhelseutvalget foreslår tiltak
av mer inngripende karakter for å sikre
et godt tannhelsetilbud i distriktene. Utredningen har nå vært
på høring, med frist 1. november i fjor. Vi har
mottatt mange gode høringsuttalelser. Jeg har
nå startet arbeidet med å vurdere alle
de gode innspillene som har kommet. Uavhengig av hva jeg
vil foreslå som oppfølging av utredningas innstilling,
vil tiltaksplanen videreføres som planlagt. Det er det også tatt
høyde for i årets budsjett.

