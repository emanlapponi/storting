  De regionale helseforetakenes
ivaretakelse av sitt «sørge for»-ansvar innebærer
som kjent både bruk av egne helseforetak
og kjøp av tjenester fra ulike private tilbydere. Jeg legger
til grunn at slike tjenestekjøp håndteres på en
ryddig og tilfredsstillende måte, i samsvar med det regelverk
som er gjeldende. Det bør ikke herske noen
tvil om at kvaliteten og tryggheten for pasienten selvsagt er det
viktigste.

Som representanten selvfølgelig er
godt kjent med, har Helse Vest nylig avsluttet en anbudsrunde for
kjøp av kirurgiske tjenester. Det er gjort kjent hvem Helse
Vest har til hensikt å inngå avtaler med, men
meg bekjent er kontrakter foreløpig ikke inngått.
I konkurransegrunnlaget fra Helse Vest er det redegjort for hvilke
kvalifikasjonskrav tilbydere må innfri. Her er det bl.a.
lagt til grunn at tjenestene som skal leveres fra private aktører,
skal være likeverdige med tilsvarende tjenester
i offentlige sjukehus.

Anbudskonkurransen er gjennomført
i samsvar med lov om offentlige anskaffelser. Oppdragsgiver kan
basere tildeling på laveste pris, noe Helse Vest har valgt å gjøre
i dette tilfellet. Men bildet er imidlertid ikke fullt
så enkelt som at man utelukkende har gått etter
laveste pris. Gjennom nevnte kvalifikasjonskriterier har Helse Vest
kunnet foreta vurderinger av om tilbydere er kompetent og kvalifisert
til å levere tjenester på aktuelle fagområder.
Blant annet har de lagt vekt på å få god
oversikt over hvilket personell som skal yte tjenestene. Som trinn
to i denne prosessen er de tilbyderne som er ansett kvalifisert,
deretter vurdert i forhold til pris.

Jeg er svært opptatt av at ressursutnyttelsen
og tjenestetilbudet i spesialisthelsetjenesten skal være
til beste for pasientene, og at kvaliteten må være
god. Dette er viktig både når tjenester
blir ytt av de offentlige sjukehusene, og av private aktører
som har avtale med regionale helseforetak.
Det er selvsagt ikke et mål i seg selv at avtaler
splittes opp og gjøres smale, men i noen sammenhenger
kan det være rasjonelt og formålstjenlig.
Når det gjelder den konkrete anbudsrunden, melder Helse
Vest til meg at avtaleoppdelinga som de hadde lagt til grunn, kan være
uhensiktsmessig på enkelte områder. De vil derfor
se nærmere på dette og eventuelt gjøre
nødvendige justeringer.

En overordnet målsetting for de regionale
helseforetakene er å ivareta og videreutvikle gode
tjenestetilbud til befolkninga, av god kvalitet og med korte ventetider.
Generelt legger jeg til grunn at regionale
helseforetak har pasienthensyn for øye i forbindelse med
anbudsutlysninger og avtaleinngåelser. Samtidig skal slike
runder håndteres på en måte
som ivaretar ryddighet, både i forhold til regionale
helseforetak og i forhold til ulike private tilbydere.

  Det er helt åpenbart at en del eldre
trenger mer hjelp til tannhelse. Jeg ser fram til de møter
vi skal ha partiene imellom. Jeg er åpen
for alle gode forslag og alle gode
innspill.

Jeg tror ikke vi i dag akkurat skal
konkludere med hensyn til om det skal være en
eldremelding eller en annen egnet oppfølging,
men det er jeg åpen for å diskutere.





                

