  Et cochlea-implantat gir døvfødte
barn og døvblitte voksne mye av hørselen tilbake
og dermed selvfølgelig helt nye muligheter til å fungere
i samfunnet. Jeg må, i likhet med spørreren, dessverre
konstatere at ventetida for pasienter som trenger dette, har vært
altfor lang.

I juni 2004 anmodet Helse- og omsorgsdepartementet Helse
Vest ved Haukeland Universitetssjukehus om å prioritere
flere voksne som trenger denne behandlinga. Tilsvarende ble Helse
Sør ved Rikshospitalet–Radiumhospitalet anmodet
om å prioritere flere unger. Denne prioriteringa begynner
nå heldigvis å gi resultater. St. Olavs Hospital
startet med CI-operasjoner i 2005.

Teknologien på dette
området går svært fort framover, både
for selve implantatene og for hvordan operasjonene utføres.
Operasjonene er veldig kostbare. Det har gjort det nødvendig å etablere
en egen finansieringsordning for dette. Det var tidligere heller ikke
mulig å operere inn implantat på begge ører
samtidig. Dette er hovedårsaken til at det har vært
et etterslep når det gjelder operasjon på det andre øret
på unger som har behov for denne behandlinga.

Rikshospitalet–Radiumhospitalet satte
i oktober 2005 i gang et prosjekt for å avvikle køen
av unger som trenger implantat på det andre øret.
Rikshospitalet opplyser at ventetida for disse ungene skal være
avviklet innen juni i år. En liten
gruppe unger som har kommet til etter at prosjektet startet,
vil bli operert til høsten i år. Dette betyr at ventetida
for unger skal være avviklet i løpet
av høsten 2006. Alle unger som trenger det, får
nå tilbud om operasjon på begge ører
samtidig, og det er i praksis pr. i dag ingen ventetid.

Når det så gjelder voksne,
ser det dessverre ut til at ventetida fortsatt
er for lang. Kapasiteten til CI-operasjoner for voksne er nå om
lag 140 pr. år ved de tre sjukehusene samlet. Pasienter
med hørselstap etter hjernehinnebetennelse vil
bli prioritert for å bevare resthørselen.

Sosial- og helsedirektoratet fikk i juni
i fjor i oppdrag å utarbeide faglige retningslinjer på området, både
for unger og for voksne. Departementet har bl.a. bedt om vurdering
av indikasjon, behovet for ett eller to implantater, øvre
og nedre aldersgrense og vurdering av voksne døvblittes
nytte av CI, bl.a. i forhold til sosial aktivitet
og yrkesaktivitet. Direktoratet er videre bedt om å vurdere samlet
operasjonskapasitet ved Rikshospitalet–Radiumhospitalet,
Haukeland Universitetssjukehus og St. Olavs Hospital i forhold til
det som er det egentlige behovet.

De faglige retningslinjene vil foreligge om
veldig kort tid. Når de foreligger, vil de danne grunnlaget
for hvilke voksne grupper som defineres som rettighetspasienter. Jeg
kan forsikre Stortinget om at jeg vil følge dette nøye opp
i tida framover.

Helt avslutningsvis vil jeg presisere at det ikke bare dreier
seg om operasjonskapasitet alene, men også om kapasitet
til utredning og oppfølging etter
operasjonen. For unger er det spesielt viktig med god
spesialpedagogisk oppfølging, slik at de lærer
seg å prate. Sosial- og helsedirektoratet er videre gitt
i oppdrag å gjennomgå hørselssentralenes
og spesialpedagogiske miljøers oppgaver i forhold til de
regionale helseforetakenes ansvar for
oppfølging av personer som har cochlea-implantater.

