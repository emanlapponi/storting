  Som Stortinget er vel kjent med, kan jeg ikke
kommentere de enkeltsaker som ligger til grunn for representanten
Rugtvedts spørsmål. Jeg har imidlertid forstått
det slik at sikh-menigheten ikke ønsker en permanent prest
i menigheten, men i stedet vil rekruttere nye prester som skal arbeide
i Norge i tre måneder uten arbeidstillatelse, men på grunnlag
av et visum. Jeg har også forstått det slik at
menigheten ønsker dette som en varig ordning.

En hovedregel etter utlendingsloven er at en
utlending må ha arbeidstillatelse for å arbeide
i Norge. En ordning som foreslått av sikh-menigheten ville
stride mot dette. Jeg er kjent med at sikh-menigheten ble orientert
om reglene i møte med statssekretær
Mæland i Justisdepartementet 8. mai i fjor og i brev fra
Justisdepartementet datert 20. juli i fjor. Sikh-menigheten er også blitt
gjort kjent med de mulighetene som foreligger for å søke
om arbeidstillatelse.

Regjeringa ønsker oppmykninger og
forenklinger i utlendingslovgivningen, bl.a. for at det skal bli
enklere å rekruttere kvalifisert arbeidskraft til Norge.
Hovedregelen om at den som skal arbeide i Norge, må ha
en arbeidstillatelse, vil vi imidlertid ikke fravike.
Jeg håper at de forslagene til forenklinger som Regjeringa
går inn for, vil bidra til en mer effektiv saksbehandling
også ut fra behovet for å rekruttere utenlandske
prester til arbeid i norske menigheter.

  Utlendingslovgivningen er klar på det
punktet at en må ha arbeidstillatelse for å arbeide
i Norge hvis en kommer fra andre land, og Regjeringa har ikke til
hensikt å endre det punktet. Vi ønsker ikke å åpne
for at en skal kunne arbeide på grunnlag av at en f.eks.
har visum. Vi foretar imidlertid i dag en rekke forenklinger i regelverket
for å få flere også fra andre land til å komme
hit og arbeide der det er behov for det. Det er selvfølgelig
også noe som vil gjelde prester der det er behov for det.
Men hovedregelen om at arbeidstillatelse må være
grunnlaget for om en får arbeide her eller ikke, ønsker
ikke Regjeringa å fravike.

  Jeg har ingen mulighet til å gå inn
i slike enkeltsaker. Jeg har ingen mulighet til å instruere
UDI eller Utlendingsnemnda i enkeltsaker i henhold til de endringer
i utlendingsloven som er gjort gjeldende fra 1. januar i år.
Hvis sikh-menigheten har andre opplysninger enn det de
så langt har lagt fram for UDI eller eventuelt nemnda,
må de ta opp det med dem. Men når det gjelder
det generelle regelverket, har ikke Regjeringa til hensikt å endre
det.





                

