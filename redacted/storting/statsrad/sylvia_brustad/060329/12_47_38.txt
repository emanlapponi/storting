  Som representanten selvfølgelig er
godt kjent med, har Stortinget stilt krav om økonomisk
balanse i de regionale
helseforetakene i 2006. Dette er ikke et nytt krav. Generelt
gjelder jo at en ikke skal bruke mer penger
enn det som Stortinget stiller til rådighet. Dette har
jeg også fulgt opp i mine styringskrav
til helseforetakene. Det er riktig og viktig at helseforetakene
tar disse styringssignalene på alvor, og for å nå målet
om balanse i driften har alle regionale
helseforetak iverksatt en rekke omstillingstiltak.

Som det framgår av den gjennomgang
som internrevisjonen ved St. Olavs Hospital har foretatt av omstillingstiltakene
i helseforetaket, har ikke St. Olavs Hospital hatt nok
oppmerksomhet rettet mot å gjennomføre disse,
noe som har resultert i store underskudd i driften i 2005. Dette er
en ubalanse som Helse Midt-Norge og St. Olavs Hospital må rette
opp.

Når det gjelder de varslede innsparingskrav
som representanten Brende viser til, vil jeg presisere følgende:
Det vil i startfasen av slike prosesser svært ofte
komme fram forslag som ikke vil bli realisert. Det foreligger
pr. i dag ikke noen endelig
tiltakspakke ved St. Olavs Hospital som styret i Helse Midt-Norge
har sluttet seg til. Det er viktig at en også i
denne saken holder fast på de ansvarslinjer som er etablert
i helseforetakene. Jeg vil minne om at jeg i min styring av helseforetakene
i 2006 har lagt til grunn at tiltak ikke skal ha negative
konsekvenser for pasientbehandlinga eller medisineringa
av pasienter. Alle som har krav på nødvendig hjelp
og behandling, vil få dette. Det gjelder sjølsagt også i
Trondheim.

Når det gjelder representanten Brendes
påstand om at omstillingstiltakene på 80 mill.
kr skyldes at jeg ikke har vært villig til å dekke
de ekstrakostnadene sjukehuset har under bygginga av et nytt sjukehus,
vil jeg vise til at         St. Olavs Hospital i fjor
hadde et underskudd på nær     400 mill. kr, hvorav
knapt 100 mill. kr gjaldt de ekstrakostnadene Brende tar opp. De
tiltakene en nå ser ved St. Olavs Hospital, retter seg
derfor mot å oppnå balanse
i den ordinære driften ved sjukehuset, ikke mot å dekke merkostnadene
ved å drifte to sjukehus i byggefasen.

Når det så gjelder de såkalte
merkostnadene ved St. Olavs Hospital, vil jeg for ordens skyld også tillate
meg å minne representanten Brende om at daværende
helse- og omsorgsminister fra Brendes parti, Høyre, og
den regjeringa Brende selv var medlem av, heller ikke
ville dekke disse ekstrakostnadene i fjor, men lot disse være
en del av det resultatkravet som ble satt til Helse Midt-Norge dette året.
Det har jeg stor forståelse for. Helse Midt-Norge
er gjennom de særskilte tildelinger som er gitt fra staten
til St. Olav-utbygginga, den regionen som har mottatt desidert mest
midler for å bygge sjukehus – til sammen 4,4 milliarder
kr. Denne regionen har i motsetning til andre regioner også fått
lovnader om ytterligere 140 mill. kr årlig i permanent
inntektsøkning for å løse
utfordringer knyttet til utbygginga
av bl.a. det nye sjukehuset. Helse Midt-Norge er dermed i en særstilling
når det gjelder å bli prioritert, sammenliknet
med de andre helseregionene.

Når det gjelder utfordringer
knyttet til økonomisk balanse i 2006,
må Helse Midt-Norge og St. Olavs Hospital – på lik
linje med alle andre regioner og sjukehus – få kontroll
over kostnadene, slik at disse samsvarer med de inntektene som blir
stilt til disposisjon. Jeg har tillit til at regionen og sjukehuset
vil ha økt fokus på nødvendige omstillinger
for å håndtere det samlede utfordringsbildet.
Jeg vil imidlertid ikke legge skjul på at Helse
Midt-Norge står overfor en meget krevende situasjon. Jeg
vil derfor ha tett dialog med og tett oppfølging
av Helse Midt-Norge gjennom 2006.

