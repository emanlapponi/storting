 Det gleder meg at Venstres representant har
den samme oppfatning som Regjeringa om at lokalsjukhusa skal opprettholdes.
Velfungerende lokalsjukehus er grunnleggende i en desentralisert
spesialisthelsetjeneste i et så vidstrakt land som Norge.
Kravet fra Soria Moria-erklæringa om at ingen lokalsjukehus
skal legges ned, er formidlet som pålegg til de regionale
helseforetakene for 2006.

Jeg er videre glad for at representant Gunvald
Ludvigsen er opptatt av tilbudet ved lokalsjukehusa. I likhet med
de øvrige helsetjenestene må lokalsjukehusa innrettes
på behovene i befolkninga. Vi står overfor en
betydelig økning av eldre, og flere lider av kroniske sjukdomstilstander
bl.a. som følge av livsstilsendringer og psykososiale påkjenninger.
Disse pasientgruppene, som ofte trenger tett oppfølging,
trenger et nært tilgjengelig tjenestetilbud. Lokalsjukehusa
vil i framtida ha særlige oppgaver rettet mot
behovet hos bl.a. kronisk sjuke og sjuke eldre.

Lokalsjukehusas tjenester skal inngå i
en helhet både mot primærhelsetjenesten
og mot den øvrige spesialisthelsetjenestens tilbud. I tillegg
vil de medisinskfaglige endringene føre til at
oppgavedelinga mellom de ulike tjenestenivåene
nok vil endre seg over tid.

Dette gjør at jeg ikke ser
det som hensiktsmessig å definere et bestemt
sett av tjenester som lokalsjukehusa skal eller ikke
skal tilby. Tvert om mener jeg det er viktig at det gis
rom for lokale tilpasninger, både ut fra det befolkningsgrunnlaget
sjukehuset har og skal betjene, og ut fra en hensiktsmessig oppgavefordeling mellom
sjukehusa i nærheten. Men jeg er enig med representanten
Ludvigsen i at lokalsjukehusa skal ha et skikkelig og kvalitetsmessig godt
innhold.

En desentralisert organisering av spesialisthelsetjenesten
forutsetter spesialister med breddekompetanse. Dette er ivaretatt både
gjennom den norske spesialitetsstrukturen og gjennom de
ulike spesialistreglene. Norge har en spesialitetsstruktur
med 30 spesialiteter og 13 grenspesialiteter, henholdsvis åtte
under indremedisin og fem under generell kirurgi. Helse- og omsorgsdepartementet
har, sammenlignet med mange andre europeiske land, vært
restriktive med å opprette for mange spesialiteter. Den
norske spesialitetsstrukturen er således godt
tilpasset en desentralisert organisering av spesialisthelsetjenesten.

Generell kirurgi er opprettholdt
som en hovedspesialitet, bl.a. for å understøtte
rekruttering av kirurger til lokalsjukehusa og for å danne
en felles faglig basis for grenspesialitetene under generell kirurgi.
Dette er sentralt for å sikre breddekompetanse
innen de kirurgiske spesialitetene. Spesialistreglene
innen de kirurgiske spesialitetene gjenspeiler også kravet
til breddekompetanse, da det f.eks. er stilt krav til spesialistgodkjenning
i generell kirurgi for å kunne gå videre
med grenspesialisering.

Når det gjelder kapasiteten i spesialistutdanninga,
er det etablert et system der Helse- og omsorgsdepartementet årlig
fastsetter antall nye utdanningsstillinger, basert på en
tilråding fra Nasjonalt råd for spesialistutdanning
av leger og legefordeling. De regionale
helseforetakene skal, basert på vurderinger av regionens
behov for tjenester, fordele utdanningsstillingene innad i helseregionen
og mellom de ulike spesialitetene. Formålet med
ordninga er å sikre et tilstrekkelig antall utdanningsstillinger,
med hensiktsmessig både geografisk fordeling
og fordeling mellom spesialitetene.

Systemet skal sikre at nåværende
og framtidig behov for legespesialister, herunder innen
kirurgiske spesialiteter, skal bli dekket.

Jeg kommer til å vie mye oppmerksomhet
til å utvikle lokalsjukehusa framover,
inkludert å arbeide for at nødvendig personell – også nok
antall kirurger – er tilgjengelig.

Lodve Solholm hadde
her teke over presidentplassen.

