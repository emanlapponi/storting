 Når det gjelder spørsmålet som flere forståelig nok har vært inne på, om sosiale forskjeller øker eller minsker i forhold til det man gjør på legemiddelområdet, er det noe som vi er enige om at vi både må følge med på og undersøke. I tillegg til at jeg vil be Sosial- og helsedirektoratet gjøre det spesielt når det gjelder legemidler, kan jeg også orientere om at Helse- og omsorgsdepartementet kommer til å lage klarere retningslinjer for innføring av nye behandlingsmetoder og for legemidler. Som jeg sa i stad, har det nye Nasjonalt råd for kvalitet og prioritering i helsetjenesten fått i oppdrag å legge til rette for et felles kunnskaps- og verdigrunnlag for prioriteringsarbeidet og gi anbefalinger om hvordan vi skal oppnå sosial likeverdighet på alle områder innenfor helsetjenesten.




Jeg har bare lyst til å si to ord om de allergimedisinene som står omtalt i budsjettet, og som flere har vært inne på i debatten her i dag. Det er helt riktig at det varsles at Legemiddelverket har satt i gang prosesser med oppdatering, og jeg vil understreke en 

eventuell

 omgjøring av refusjonsstatus for de tre dyreste allergimidlene.




Den 1. mai 2006 ble som kjent ordninga med foretrukne legemidler innført for alle allergilegemidler. Det var basert på en kunnskapsoppsummering fra Kunnskapssenteret. Konklusjonen var at det ikke er påvist forskjeller av betydning for pasientene når det gjelder virkninger eller bivirkninger. Bakgrunnen for at Legemiddelverket vil vurdere refusjonsstatus er at det kan virke som om det fremdeles er for høy bruk av de kostbare og ikke foretrukne legemidlene. Det er altså det som skal undersøkes videre.




I den prosessen som nå er i gang, vil det sjølsagt bli lagt opp til en dialog med berørte aktører, f.eks. Norges Astma- og Allergiforbund. I den prosessen legges det også opp til en vurdering av om allmennleger skal kunne søke om individuell refusjon uten at pasienten må via spesialist. Det er ett av de temaene som nå vil bli vurdert.




Til representanten Lønning vil jeg bare si at økonomien ikke skal være avgjørende for om pasienter får den medisin de trenger. Det må være faglige grunner som avgjør om man skal ha et legemiddel, hvor mye man skal ha, osv.




Jeg syns også det er viktig å si f.eks. om legemiddelet tysabri, som det forståelig nok i den seinere tida har vært en viss oppmerksomhet omkring, at jeg mener at det er helt sjølsagt, men vi er ikke i mål, at alle som trenger det, skal få det. Fagfolk sier at det er slik at ikke alle som har sjukdommen, skal ha legemiddelet. Det er ikke slik at ett legemiddel virker på alle.




Det jeg også er helt enig i, er at vi må lage minst mulig kompliserte ordninger, slik at de sosiale ulikhetene minsker og ikke øker.




Til slutt: Så vidt jeg vet, er det ikke under denne regjeringa at ordninga med å overføre mer til individuell refusjon har eksplodert. Dette har økt betydelig helt siden 1997, mens også andre har hatt regjeringsansvar.




