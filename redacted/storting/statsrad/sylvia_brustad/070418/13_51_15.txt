  Det er helt riktig som representanten Bøhler
påpeker, at det ikke har vært noen
bedring i prognosene for lungekreft
siden 1960-tallet. Imidlertid vet vi i dag mye om hvordan lungekreft
og andre lungesjukdommer kan forebygges.

Sosial- og helsedirektoratet har informert
om at vanlig røntgen ikke er egnet for screening
av lungekreft. Spiral-CT er et alternativ som påviser små forandringer
i luftveiene, og som derfor kan bli et potensielt instrument ved screening
for lungekreft i framtida. Men det er ennå ikke påvist
at lungescreening av risikogrupper gir økt overlevelse.
Metoden er dessuten ressurskrevende, og den må følges
opp med ytterligere undersøkelser for å avsløre eventuelle
falske positive prøver. Men jeg kan bekrefte at vi følger
utviklingen nøye og avventer resultater fra internasjonale
forskningsprosjekter som
er i gang, før vi kan vurdere å innføre
lungescreening av risikogrupper.

I Nasjonal strategi for
kreftområdet, som representanten Bøhler kjenner
godt til, og som Regjeringa lanserte i mai i fjor, har vi sagt at
vi kontinuerlig vil vurdere nye screeningprogrammer og utvidelse
av eksisterende ordninger til andre aldersgrupper.

Verdens Helseorganisasjon har satt opp noen
kriterier for å innføre screeningprogrammer som
bør oppfylles. Blant annet bør den samlede nytte
av et screeningprogram være større enn
ulempene. Ulemper vil være at en test påviser
kreft uten at det er det, eller at testen ikke
avdekker at det kreft – såkalte falske positive eller
falske negative tester. I tillegg må programmet vurderes
opp mot andre typer intervensjon, som f.eks. forebyggingsstrategier, som
har effekt på lengre sikt, og til langt lavere
kostnader. En stor og kostbar satsing på screening kan
lett ramme andre primærforebyggende tiltak. Vi
må i hvert fall vite at programmet virker, hvis
vi skal sette det i gang.

Det er viktig for Regjeringa at screeningprogrammer fungerer etter
hensikten, dvs. at de påviselig vil redusere dødeligheten
i de grupper som blir screenet. Den eneste røntgenscreeningen
som er utført på store deler av befolkningen,
og som til nå har dokumentert gevinst, er mammografiundersøkelse
for å påvise brystkreft, først og fremst
for kvinner over 50 år.

Vi vet at nesten 90 pst. av alle
som får lungekreft, røyker, og at forekomsten
av lungekreft avspeiles sterkt i røykemønsteret
i befolkningen. Dermed vet vi også at det er mulig å forebygge.

Hovedtyngden av Regjeringas arbeid mot lungesjukdommer
ligger innenfor røykeavvenning og opplæring
av helsepersonell. I Nasjonal strategi for det
tobakksforebyggende arbeidet 2006–2010 foreslås
det, som kjent, bl.a. å styrke helsetjenestens rolle – det
er nødvendig – og engasjement i røykeavvenning
samt opplæringen av relevant helsepersonell i svangerskapsomsorgen,
ved helsestasjonene og i skolehelsetjenesten. Det tobakksforebyggende
arbeidet er, som kjent, også sentralt
i den nasjonale KOLS-strategien, som ble lansert i november i fjor,
der målet er å redusere andelen personer med KOLS.

Som jeg har nevnt, vurderes en rekke diagnosegrupper for
screeningundersøkelse i Norge. Screening i forbindelse
med bl.a. lungekreft vurderes, men vi mener
altså at kriteriene for å innføre dette, ikke
er oppfylt pr. i dag. Inntil det foreligger
dokumentasjon på effekt av lungescreening, ønsker
vi å satse på forebyggende arbeid for å bekjempe
lungekreft. Men igjen: Jeg følger utviklinga nøye og
avventer nå internasjonale undersøkelser.

