  Som kjent har pasienter i spesialisthelsetjenesten
hatt rett til fritt sjukehusvalg siden 2001. En viktig grunn til å innføre
en slik rett var – og er – å utjevne
ventetida og bidra til best mulig ressursutnyttelse
i sjukehussektoren. Fritt sjukehusvalg skal også øke
pasientenes mulighet for sjøl å være
med og bestemme mer ved å gi dem rett
til å velge hvilket sjukehus de skal behandles ved.

Vi vet at ventetida kan variere
mye fra sjukehus til sjukehus, og pasienter kan forkorte ventetida
betraktelig ved å velge andre sjukehus enn det
de naturlig sogner til, hvis de benytter seg av denne retten. Derfor
er det avgjørende viktig at pasienter får god
informasjon, tidlig informasjon, om de rettigheter og tilbud som
er vesentlig for deres mulighet til å velge et
annet sjukehus, hvis det er aktuelt.

En viktig forutsetning for at pasienten skal
få full uttelling for sin rett til fritt sjukehusvalg,
er nettopp at pasienten har tilstrekkelig informasjon
rundt det å skulle velge sjukehus. Da er pasientrettighetsloven
veldig klar på at helsetjenesten
skal gi den som søker helsehjelp, de helse- og behandlingsmessige
opplysninger som vedkommende trenger for å ivareta
denne retten. Opplysningsplikten innebærer at pasienten
skal ha den konkrete informasjon han eller hun trenger
for å ivareta sin rett til nødvendig helsehjelp.
Slik opplysningsplikt påhviler både
primærhelsetjenesten og spesialisthelsetjenesten.

Siden det normalt er fastlegen som henviser
til sjukehus, vil han eller hun være
pasientens viktigste rådgiver ved valg
av sjukehus, og dermed bistå pasienten slik at han eller
hun treffer fornuftige valg. Derfor må vi kunne forvente
at fastlegene skal gi god informasjon om hvilke tilbud som finnes,
om valgets betydning for pasienten og om den praktiske gjennomføringen
av fritt sjukehusvalg. Både helseinstitusjoner
og fastleger har en plikt til å informere om retten
til fritt sjukehusvalg og hvordan pasienter kan benytte seg av denne
rettigheten. Vi vurderer nå løpende
tilgjengeligheten og kvaliteten på informasjonen som gis,
bl.a. ved å forbedre den nasjonale informasjonstjenesten
for fritt sjukehusvalg – Fritt sykehusvalg Norge.

Sosial- og helsedirektoratet har også gjennomført
en informasjonskampanje om fritt sjukehusvalg overfor fastlegene.
Som flere her i Stortinget kjenner til, har jeg også igangsatt
et prosjekt, i første omgang i Hedmark, der innbyggerne
får hjelp fra kommunen til å utnytte sine
rettigheter til å få rask helsehjelp, bl.a. ved å bruke
denne retten aktivt. De har fått penger til å ansette
pasienthjelpere i kommunene Eidskog, Trysil, Hamar og Kongsvinger,
slik at de skal bistå pasientene med å finne fram
i systemet og få raskere behandling.

Erfaringer fra dette forsøket, som
jeg har store forventninger til, skal selvfølgelig evalueres
med tanke på om ordninga med pasienthjelpere også kan
innføres på nasjonal basis
som et ytterligere bidrag for at denne retten skal være
reell.

Gunn Olsen hadde
her overtatt presidentplassen.

