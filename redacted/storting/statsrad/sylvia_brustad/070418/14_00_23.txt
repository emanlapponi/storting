 Den største helsefaren
ved global og lokal oppvarming regnes å være økt utbredelse
av sjukdommer som overføres av bærere som f.eks.
mygg, flått eller snegler, såkalt vektoroverførte sjukdommer.
Sjukdommene sprer seg fordi slike insekter og dyr sprer seg raskere
og øker i antall når temperaturen stiger. Internasjonalt
fryktes spredning av malaria og andre alvorlige febersjukdommer
som spres med insekter, snegler, igler eller andre
småkryp.

Nasjonalt folkehelseinstitutt opplyser at det
er svært vanskelig å spå hvordan
ulike dyr og insekter sprer seg ved endrete klimaforhold. Selv om
en ny art etablerer seg i et område, er det vanskelig å forutsi
hvilken betydning den har som smittespreder. Mange faktorer spiller
inn. Nederlandske forskere har regnet ut at en temperaturøkning
på 3–5 

o

C på jorda kan medføre
50–80 millioner flere malariatilfeller i året.
Dette kommer i tillegg til de 500 millioner mennesker som rammes
av malaria hvert eneste år. En regner med at store deler
av USA, helt opp til grensen til Canada, det sørlige og
sentrale Europa, Tyrkia, Sør-Russland, Kina og
Japan kan oppleve malaria.

Malaria var som kjent naturlig til stede i
Nord-Europa, også i Sør-Norge, helt
fram til det 20. århundre. Malariamyggen finnes fortsatt
i Norge, og den kan derfor spre seg dersom forholdene ligger til
rette for det. I Norge tar mellom 50 og 60 mennesker
med seg malaria fra utlandet hvert år. Teoretisk
er det derfor en mulighet for at malaria kan spre seg her i landet.
Men det er to viktige grunner til at sannsynligheten for det er
liten. Den ene grunnen er at pasienter med malaria blir behandlet,
slik at myggen ikke kan suge infisert blod og
spre det videre. Den andre grunnen er at denne myggen
ernærer seg av husdyr, og at det altså dreier
seg om områder som nå er tynt befolket.

Takket være at Norge
har godt utbygde helsetjenester, er vi heldig stilt med hensyn til
import av nye sjukdommer. Vi kan i stor grad bøte
på helseeffektene av klimaendringer gjennom et godt fungerende
overvåkingssystem for infeksjonssjukdommer. På den
måten kan vi raskt oppdage eventuelle nye sjukdommer som
er i ferd med å spre seg. Det vil være
avgjørende viktig å opprettholde
et godt helsevesen, slik at sjukdom behandles tidlig, og slik at
risiko for spredning fjernes helt eller i hvert fall reduseres.
Godt smittevern og god vannforsyning og infrastruktur er andre
viktige forutsetninger. Ved kriser som f.eks. flom og storm, må vi
sørge for god informasjon til befolkninga og god beredskap
for å håndtere slike situasjoner. Videre må vi
følge med i utviklinga av smittebærende dyr og
insekter i Norge og i våre nærområder.
Vi må også sørge for at reisende
får saklig informasjon om helsefarer ved utenlandsreiser.

Gjennom internasjonalt samarbeid
må vi sikre at vi alltid har oppdatert kunnskap
om helseforhold og risiko i andre land. Verdens helseforsamling
vedtok i mai 2005 et nytt internasjonalt helsereglement. Dette reglementet
skal sikre at verdenssamfunnet setter i gang nødvendige
tiltak for å begrense spredning av smittsomme sjukdommer. Norge
har hatt en pådriverrolle i disse forhandlingene, og forslag
til en ny forskrift om et slikt helsereglement er for tida
på høring.

I tillegg til tiltakene som vi har i dag, skal
Regjeringa i løpet av ikke altfor lang tid opprette
en styringsgruppe under ledelse av Miljøverndepartementet
som skal utarbeide en strategi for det framtidige arbeidet med klimatilpasninger
i Norge. Sekretariatet skal legges til Direktoratet for samfunnssikkerhet
og beredskap. Helsemessige konsekvenser av klimaendringene vil også bli
omfattet av dette arbeidet.

