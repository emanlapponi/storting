 Departementet har forelagt de påstandene som kom fram i NRKs Brennpunkt den 7. oktober, for Statkraft, og selskapet har i et brev til oss av 13. oktober skrevet at påstandene som fremmes i Brennpunkt om at Statkraft har en agenda for bygging av thoriumkraftverk i Norge, og at konsernet aktivt jobber for å oppnå støtte for dette, ikke er riktige og ikke representerer konsernets syn. Dette framgår også av pressemeldinga fra Statkraft.


Statkraft har videre i sitt brev til oss redegjort for at konsernet våren 2007 etablerte et prosjekt for å øke kunnskapen om og vurdere thoriums potensial. Dette var på bakgrunn av en økt offentlig debatt om thorium, at verdens største forekomster av thorium befinner seg i Telemark, og nye statusrapporter om teknologiutvikling knyttet til thoriums potensial som brensel i kjernereaktorer. Hensikten med prosjektet har vært å øke kunnskapen om thorium som energikilde. Statkraft har aldri hatt noe uttalt mål om å bygge thoriumkraftverk som produserer strøm, slik det hevdes i Brennpunkt‑programmet. Statkraft har imidlertid, som den største kraftaktøren i Norge, sett det som naturlig å følge opp Thoriumutvalgets konklusjon i rapporten fra mai 2008 om at det er ønskelig å øke kunnskapen rundt thorium ytterligere.


Basert på den internasjonale utviklinga innen kjernekraft, der thorium utfordres sterkt av nye uranbaserte løsninger, og resultatene fra prosjektets arbeid så langt har Statkraft allerede besluttet å overføre thoriumprosjektet til en mer generell teknologiovervåkingsaktivitet i konsernet. Som en naturlig konsekvens av det er også vurderingene av et eventuelt kjøp av en aksjepost i Thor Energy avsluttet.


Jeg vil understreke at Regjeringas energipolitikk ligger fast, noe som betyr at det ikke foreligger noen planer om å tillate bygging av kjernekraftanlegg i Norge. Regjeringa vil i stedet, som representanten er godt kjent med, prioritere utbygging av fornybar energi, som bioenergi, vind‑ og havmøller.


