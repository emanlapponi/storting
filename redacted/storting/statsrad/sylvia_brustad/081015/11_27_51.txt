 Når jeg brukte mye tid i mitt svar på finansuroen, var det også, som representanten sjølsagt er godt kjent med, fordi næringslivet har sendt veldig klare meldinger om at det ikke minst innenfor bygg og anlegg var i ferd med å stoppe opp, og at man var nødt til å få hjulene i gang igjen. Vi mener at alle de grep som Regjeringa nå har gjort, gjennom budsjettet, gjennom det som skjedde på søndag, og at det er et interessant møte om renta litt seinere i dag, vil være viktige bidrag for enkeltmennesker i landet vårt, men sjølsagt ikke minst også for næringslivet, og det er jo enkeltmennesker som arbeider der.


Jeg mener at vi gjennom dette budsjettet har lagt opp til en storstilt satsing når det gjelder bygg og anlegg, og det er kjempeviktig: innenfor offentlige bygg, hvor det vi gjør i Bergen er viktig og ikke har vært gjennomført tidligere, men vi gjør også mer enn dette, og innenfor samferdselssektoren, ikke minst både veg og bane, som det er en enorm satsing på også for neste år. Summen av dette mener vi svarer på mange av de utfordringer vi akkurat nå møter, og så følger vi sjølsagt situasjonen fra dag til dag.


