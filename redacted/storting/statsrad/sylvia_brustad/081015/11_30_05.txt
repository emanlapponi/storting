 Jeg mener Regjeringa har tenkt meget langsiktig både rundt situasjonen for næringslivet, arbeidsmarkedet og også i forhold til enkeltmennesker i dette landet. Det er derfor vi har lagt fram et budsjett med en veldig bra fordelingsprofil også for neste år. Det er derfor vi har en massiv satsing på forskning. Vi vrir mye av forskningsinnsatsen nettopp mot næring, noe som altså har vært etterspurt fra næringslivet sjøl, og mot kunnskap. I tillegg til alle bygg innafor høgskoler, veg og jernbane – og jeg vil jo bare igjen understreke den storstilte satsinga vi har på samferdsel også for neste år, som ligger betydelig høyere enn det Høyre noensinne har vært i nærheten av mens de satt i regjering. Vi har også en viktig satsing i offentlig sektor. Det arbeider jo folk også i offentlig sektor, og vi er nødt til å få både den offentlige og den private sektoren til å fungere godt nok. Vi mener at med pengepolitikken, med å legge fram et budsjett som også bør gi grunnlag for å senke renta, med det som forhåpentligvis skjer seinere i dag, og med de grepene vi gjorde på søndag, har vi presentert et solid opplegg, slik situasjonen er nå. Men sjølsagt følger vi det hele tida, fordi vi ønsker å sikre at vi greier å ha folk i arbeid og gi enda flere folk et arbeid å gå til.






                

