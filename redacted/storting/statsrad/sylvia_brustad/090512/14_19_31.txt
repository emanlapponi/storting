 Slik jeg hører representanten Sørfonn, opplever jeg at vi er enige om det aller
                  meste. Fra Regjeringas side er vi også opptatt av å få til breie løsninger når det
                  går an – og det har jo vist seg i sakene om finanskrisa at det har vært mulig i
                  svært mange omganger, og det er jeg glad for. Det andre som sjølsagt er helt
                  avgjørende, er å ha tett dialog, men også å lytte til næringa sjøl – til
                  industrien og næringslivet for øvrig. Derfor har vi sjølsagt både tett og nær og
                  ofte kontakt, for det er sjølsagt de som vet best, hva som må til. 

Så er det et punkt som representanten Sørfonn tok opp i hovedinnlegget som jeg
                  ikke rakk å kommentere i mitt svarinnlegg, og det gjelder kraftregimet og
                  langsiktige kraftavtaler. Det er jo sjølsagt kjempeviktig for store deler av vår
                  industri, og hovedelementet er å få til flere langsiktige avtaler. Boliden er jo
                  ett eksempel på det, men vi er nødt til å få flere. 

Jeg viser også til omgjøringstilgangen som er der, og til utleieordninga. Enova
                  har nå historisk mye penger å bruke, de har aldri noensinne, så vidt jeg vet, hatt
                  så mye penger som de har nå. Det inngår også i et nytt kraftregime. Og
                  statsministeren lanserte jo også i går – og det kommer forslag om det i revidert
                  nasjonalbudsjett – penger til et nytt innkjøpskonsortium, slik industrien sjøl har
                  bedt om. På mange måter er det et slags samvirkelag, der man går sammen, etter den
                  franske modellen, for å få til løsninger og gode avtaler. Her kommer Regjeringa
                  til å foreslå 40 mill. kr i revidert nasjonalbudsjett, lagt til Innovasjon Norge,
                  som skal kunne brukes til det som heter «bagatellmessig støtte», etter modell av
                  den franske modellen, og jeg håper Stortinget vil slutte seg til det. 

Vi vil sjølsagt ha nær dialog med industrien om dette framover. Det betyr også at
                  vi vurderer ulike låne- og garantiordninger, også i forlengelsen av dette, i nær
                  dialog med industrien sjøl. 

Jeg er derfor enig med representanten Sørfonn i at dette er et område som vi
                  sjølsagt både skal ha og hele tida har høyt på dagsordenen i forhold til å være
                  beredt til å trå inn med nye tiltak dersom det skulle være behov for det. 

Så på tampen: Representanten var også inne på noe som er kjempeviktig, nemlig å
                  greie å beholde kompetansen. For vi må ikke gjøre den feilen, som av og til har
                  skjedd i krise før, at en mister nødvendig og god kompetanse ved mange bedrifter.
                  Vi må ruste opp vårt virkemiddelapparat slik at de har penger og ressurser å
                  stille opp med slik at kompetansen kan beholdes. Det mener jeg det er mange
                  muligheter til nå gjennom de ulike pakker som er vedtatt. 

