 Jeg syns denne diskusjonen har vært nyttig. Vi skal ta på alvor de utfordringer
                  som disse økonomiske nedgangstidene gir, også i forhold til oss. Det er ingen som
                  kan si noe om hvor lenge de vil vare eller noe om dybden i dette. Men vi må være
                  forberedt på at dette kan ta tid. På den ene sida er det ingen tvil om at det er
                  en alvorlig situasjon, som vi tar på største alvor. Men på den andre sida er jeg
                  også enig med de talere, f.eks. representanten Ryan, som her var inne på at det
                  også ligger noen muligheter i dette. Det var også interpellanten inne på. Det er
                  en utfordring vi skal greie, og vi vet at det kommer til å snu. 

Vi vet alle sammen at de mulighetene handler om mange nye arbeidsplasser innenfor
                  f.eks. miljøteknologi. Det er to store kriser som det snakkes om i alle land nå,
                  det er ikke minst miljøkrisa og matvarekrisa – jeg ser landbruksministeren er til
                  stede – og det er også finanskrisa. Her er det muligheter til å kople disse
                  krisene for å skape nye, mer framtidsrettede arbeidsplasser. 

Jeg hører på debatten, og jeg er ikke overrasket over at det er noe ulike
                  synspunkter på hvilke tiltak en ønsker. Jeg har respekt for det – og for at det er
                  noe ulike synspunkter på hvor mye staten bør bidra med i norsk næringsliv. Vi er
                  opptatt av at de midler vi setter inn, må brukes riktig. 

Men la meg kommentere spesielt synspunktene fra Høyre, som er veldig opptatt av
                  arbeidsgiveravgiften og av å redusere den. Når vi ikke er tilhengere av det, er
                  det fordi vi mener at det er en svært lite målrettet ordning. Jeg merker meg også
                  at sjeføkonomen i First Securities, Harald Magnus Andreassen, som jeg skjønner er
                  medlem av Høyre, har uttalt til E24 at dette er et dårlig tiltak. 

Når det så gjelder det Fremskrittspartiet sier om at løftet om et nytt
                  industrikraftregime fortsatt ikke er innfridd, er det feil. Det er altså slik at
                  det nye kraftregimet vil, som det gamle, ha flere ulike byggeklosser. Det er
                  langsiktige kontrakter, det er Enova, det er omgjøringstilgang, utleieordning og
                  et nytt innkjøpskonsortium som det også kommer forslag om penger til i revidert,
                  som kommer på fredag. 

I tillegg har fagbevegelsen og industrien foreslått at Innovasjon Norge eller
                  andre aktører skal kunne gi lån eller garantier for kraftkjøp til
                  innkjøpskonsortier på markedsmessige vilkår med pant i krafta. Det er også noe som
                  vi ønsker å få til. Vi skal altså sørge for at vi får til mange langsiktige
                  kraftkontrakter også for framtida, noe som er avgjørende for store deler av norsk
                  industri. 

