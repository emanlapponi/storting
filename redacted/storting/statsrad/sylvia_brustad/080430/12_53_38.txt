 Det
er riktig som representanten Sjøli omtaler i sitt spørsmål,
at Helse Sør-Øst RHF nå er inne i sluttfasen av en anskaffelsesprosess
på kjøp av tverrfaglig spesialisert behandling for rusmiddelavhengige
av private aktører. Dette omhandler avtaler som tidligere Helse Øst
RHF hadde med tilbydere på rusfeltet. Det betyr at for den gamle Helse
Sør-regionen er ikke dette igangsatt. Kjøp av tjenester på
rusfeltet innen det gamle Helse Sør-området vil bli gjennomført
neste år. Den pågående anskaffelsesprosessen i Helse Sør-Øst
RHF er heller ikke sluttført, og avtaler vil bli inngått først
i midten av mai i år. 

Jeg vil minne om at denne regjeringa
har styrket rusfeltet med om lag 350 mill. kr siden vi overtok. Når
det gjelder Helse Sør-Øst RHF, representerer døgnkapasiteten
ved de private institusjonene om lag 60 pst. av den totale døgnkapasiteten
i denne helseregionen. Dette viser hvilken sentral rolle de private har
på dette feltet. I tillegg til de private institusjonene har Helse
Sør-Øst RHF også omfattende egne tilbud til rusmiddelavhengige,
innen både akutt/avrusning, poliklinikker og døgninstitusjoner.
Dette må sjølsagt ses i en helhet når man avgir en dom
over tilbudet til rusmiddelavhengige. 

Nylig offentliggjorde Helse
Sør-Øst, som spørreren også påpeker, at
de ønsker å inngå avtaler med 15 private institusjoner.
Det medfører at Helse Sør-Øst kjøper tjenester
av private på dette området for 350 mill. kr. Det er om lag
20 mill. kr mer enn for 2007. I dette ligger også at Helse Sør-Øst
ønsker å styrke kvaliteten på tjenestene ved å
stille krav om at de private institusjonene skal styrke den helsefaglige
bemanninga. Samtidig reduseres kapasiteten med 49 døgnbaserte plasser
i den samlede private porteføljen som Helse Sør-Øst
legger opp til å inngå avtale med. I tillegg legger de opp til
en justering av det samlede tilbudet ved at langtidsbehandlinga blir noe
redusert, samtidig som den mer kortsiktige behandlinga vil bli styrket.
Dette vil medføre at flere kan få tilbud om behandling. 

Jeg er enig med representanten Sjøli i at ventetidene på
tverrfaglig spesialisert behandling generelt sett er for lange. Når
det gjelder Helse Sør-Øst RHF, viser tallene fra Norsk pasientregister
for tredje tertial 2007 at Helse Sør-Øst har en gjennomsnittlig
ventetid på 52 dager. Det innebærer betydelig kortere ventetid
enn hva tilfellet er i de øvrige helseregionene, men jeg mener det
er et klart mål at ventetidene skal ned i alle helseregionene. Jeg
vil i denne sammenhengen understreke at pasientrettighetsloven skal følges,
og jeg vil følge nøye med i ventetidstallene i alle helseregioner.

Jeg har i årets oppdragsdokument til de regionale helseforetakene
bedt om at de skal 

styrke kapasiteten og
den helsefaglige kompetansen på tjenestene 

redusere
ventetidene på tverrfaglig spesialisert behandling 

videreutvikle samarbeidet med kommunene 

ha større
vekst innen tverrfaglig spesialisert behandling og psykisk helsevern enn
innen somatikken 

Rapportering på disse områdene
vil kunne gi oss god informasjon om hvorvidt vi vil nå de målene
vi har satt oss, og som et samlet storting har sluttet seg til. 

Avslutningsvis vil jeg nevne at det er de regionale helseforetakene sjøl
som må foreta vurderinger av hvilke behov for spesialisthelsetjenester
befolkninga i de respektive helseregionene har. Det medfører at det
vil være opp til helseregionene sjøl å vurdere hvilke
behov de har for å inngå avtaler med private institusjoner om
å tilby tverrfaglig spesialisert behandling for rusmiddelavhengige.
Det ligger sjølsagt i saka at jeg følger opp også dette
nøye. 

