 La meg
først si at kreftpasienter er en gruppe mennesker som fortjener stor
oppmerksomhet. 

Når det gjelder den aktuelle saken, har Helse
Sør-Øst RHF fått sine rammer for investering i forhold
til de investeringsplaner det arbeides med i regionen. Derfor må de
gjøre prioriteringer når det gjelder hva som skal bygges først,
og hva som skal bygges. I den sammenheng har de etablert kriteriter for
hvordan investeringssaker skal vurderes og prioriteres i dette opplegget.
Disse kriteriene bygger på helsefaglige, økonomiske og eiendomsfaglige
vurderinger, herunder vurderinger av pasientgrunnlag, kapasitetsbehov og
kapasitetsutnyttelse. 

Bruk av senger i sjukehotell og senger i ordinære
sengeposter må ses i sammenheng, slik at de samlet sett utnyttes best
mulig i forhold til pasientenes behov og bruk av ressurser. 

Rikshospitalet
HF har søkt Helse Sør-Øst RHF om investeringstillatelse
til tre overnattingsprosjekter: 

utvidelse
av eksisterende sjukehotell ved Rikshospitalet på Gaustad 

nytt overnattingsbygg for pårørende ved Rikshospitalet
på Gaustad, til erstatning av midlertidige brakker 

nytt sjukehotell ved Radiumhospitalet 

Overnattingstilbudet
til pårørende er prioritert foran sjukehotellet på Radiumhospitalet,
siden dette er en lovpålagt oppgave. Helse Sør-Øst RHF
har derfor godkjent utvidelse av sjukehotellet på Gaustad og nytt
overnattingsbygg for pårørende. Dette innebærer at tilbudet
for overnatting i sjukehotell blir utvidet med 33 senger, fra dagens 187
til 220.  

Gjennom behandlinga av saken ved Rikshospitalet HF har
det imidlertid oppstått en krevende situasjon. Helse Sør-Øst
RHF har vurdert tre mulig handlinger i forbindelse med den oppståtte
situasjonen: 

Prosjektet stoppes og gjennomføres
ikke. 

Prosjektet besluttes gjennomført. 

Prosjektet behandles ikke før øvrige prioriteringer
foreligger. 

Ved en terminering av inngått kontrakt
vil foretaket måtte realisere et tap, og omfanget av tapet kan ikke
fastslås før kravet fra entreprenøren er behandlet og
avgjort. Dette er likevel den løsninga som er valgt av styret i Helse
Sør-Øst RHF på grunn av at en prioritering av dette
pasienthotellet ville gå på bekostning av høyere prioriterte
prosjekter, herunder prosjekter knyttet til hovedstadsprosessen. 

Det har vært omtalt som en mulighet at private kan overta utbygginga
av pasienthotellet, og at Rikshospitalet kan leie lokalene av utbygger.
En slik løsning vil også ha en kostnad som eventuelt må
bæres av Helse Sør-Øst, og som må prioriteres
innenfor tilgjengelige rammer. Dersom en slik løsning velges, vil
dette sjølsagt også inngå i de samlede vurderinger når
framtidige lånemidler skal fordeles, men dette er det Helse Sør-Øst
sitt ansvar å ta stilling til. 

Jeg vil også minne om
at Helse Sør-Øst er i ferd med å gjennomføre
et omstillingsprogram i tråd med det oppdraget som er gitt av Helse-
og omsorgsdepartementet. Helse Sør-Øst har understreket at
det i dette arbeidet er viktig å sikre en god utnyttelse av den samlede
kapasiteten til helseforetakene i foretaksgruppen. Det er derfor lite ønskelig
å binde opp investeringsmidler i pasienthotellet før en har
kommet lenger i den helhetlige planlegginga. 

