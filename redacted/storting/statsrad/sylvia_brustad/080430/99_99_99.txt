 Det at pasienter kan få bedre tilgang
til nødvendige legemidler, anser jeg i utgangspunktet som svært
positivt. Som spørreren også viser til, ble ordninga med salg
av legemidler utenfor apotek igangsatt fra 2003. En viktig side ved denne
ordninga er å fastsette utvalget av reseptfrie legemidler. Forslaget
om å utvide utvalget handler om viktige spørsmål knyttet
til legemiddelbruk og tilgjengelighet. 

Som kjent er det Statens legemiddelverk
som har myndighet til å fastsette hvilke reseptfrie legemidler som
kan selges utenfor apotek. Det er også de som offentliggjør
lister over disse medikamentene. Fordi Legemiddelverkets forslag om å
utvide ordninga er svært omfattende, har jeg bedt om en ny vurdering
fra Legemiddelverket om hvilke følger dette forslaget vil ha for
tilgjengelighet, pris, riktig legemiddelbruk, ikke minst, og for tilgang
til apotektjenester. 

Jeg har nå mottatt en slik vurdering fra
Statens legemiddelverk, og innholdet i denne er nå til vurdering i
departementet. Statens legemiddelverk har samtidig sendt over et utkast
til høringsbrev i saken som også er til vurdering. Jeg vil
nok i utgangspunktet mene at forslagene fra Legemiddelverket er av en slik
karakter at de burde ha vært ute på høring. 

