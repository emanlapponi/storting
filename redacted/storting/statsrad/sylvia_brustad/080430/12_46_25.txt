 Jeg
trur jeg vil minne om forhistorien i denne saken, hvor bygginga av dette
sjukehotellet ble igangsatt uten at det var gitt nødvendig tillatelse
fra Helse Sør-Øst. Det er forhistorien. Så har de fattet
sitt vedtak ut fra at de mener at det er andre investeringsprosjekter i
denne regionen som bør komme foran, bl.a. utvidelse av sjukehotell
med 33 senger på Rikshospitalet, som vil komme bl.a. pårørende
til gode. Det er også som kjent store investeringer på gang
i dette området for øvrig. Vi får et enormt, nytt, flott
forskningsbygg ved Radiumhospitalet. Vi har Ahus, og det er andre store
ting på gang her også. 

Representanten er sikkert veldig
godt kjent med at det nå pågår store omorganiseringer
i forbindelse med sammenslåinga av Helse Sør-Øst, og
jeg vil ikke utelukke at det der også finnes muligheter for å
få på plass ting som kan bedre situasjonen for denne gruppa
mennesker ved den prosessen som de nå er inne i. 

Så slik
jeg ser saken i dag, har jeg ikke tenkt å gripe inn. Dette er Helse
Sør-Øst sitt ansvar, og de har fattet sin beslutning. Men
jeg følger sjølsagt saken nøye. 





                

