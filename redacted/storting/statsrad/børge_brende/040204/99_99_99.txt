 Det er gledelig at representanten Korsberg
synes å være opptatt av at forvaltningen av dyregruppen
rovdyr, som fjellreven tilhører, i størst mulig
grad bygger på faglige råd fra Direktoratet for
naturforvaltning.

Å bevare fjellreven i Norge er et
viktig miljømål. Dette er også presisert
av Stortingets energi- og miljøkomite flere ganger, bl.a.
så sent som ved behandlingen av budsjettet for inneværende år.

Jeg har nylig gitt Direktoratet for naturforvaltning klarsignal
til å sette i gang en handlingsplan for å forhindre
at fjellreven forsvinner fra norsk natur. Departementets klarsignal
kom etter en grundig behandlingsprosess. I denne prosessen
utarbeidet direktoratet et utkast til handlingsplan, sendte utkastet
på høring og mottok kommentarer fra en rekke instanser.
Direktoratets handlingsplan ble deretter oversendt departementet.

Miljøverndepartementet har i brev
av 27. desember 2003 sluttet seg til at direktoratet viderefører eller
setter i gang tiltakene som er foreslått i handlingsplanen.
Dette dreier seg om tiltak som innfanging og avl av fjellrev for senere
utsetting i naturen, identifisering av viktige leveområder
for fjellrev og styrking av kunnskapen om forholdet mellom
rødrev og fjellrev.

I direktoratets handlingsplan er også tiltak
som rødrevkontroll og fôring av fjellrev drøftet.
Det er usikkerhet i fagmiljøet om hvor stor effekt rødrevkontroll
og fôring vil ha for fjellreven. Noen mener
at rødrevkontroll og fôring vil ha positiv effekt
på fjellrevens overlevelse, mens andre stiller
seg tvilende til dette. Både rødrevkontroll
og fôring av fjellrev er tiltak som blir gjennomført
i Sverige.

Jeg har lagt til grunn at fjellrevens situasjon
i Norge er svært alvorlig, samtidig som arbeidet
med å sikre arten er vanskelig. Det er vanskelig
fordi det er usikkerhet knyttet til hvorfor bestanden av fjellrev ikke
har tatt seg opp igjen etter at arten ble fredet for over
70 år siden.

Miljøverndepartementet mener
at tiltak som rødrevkontroll og fôring av fjellrev ikke
bør være uprøvd, da det dreier
seg om å forhindre at en av karakterartene i fjellnaturen
forsvinner fra Norge. Derfor har departementet bedt direktoratet
gjennomføre et prosjekt med rødrevkontroll i utvalgte
områder og forsøk med fôring av
fjellrev i tilknytning til dette.

Prosjektet vil bli fulgt opp med løpende
evaluering av konsekvenser. For øvrig
har jeg varslet tiltakene rødrevkontroll og fjellrevfôring
i et eget brev til Stortingets energi- og miljøkomite
av 24. november 2003, i tilknytning til budsjettbehandlingen. Jeg
understreket i brevet at disse tiltakene ikke ville bli
igangsatt før Stortinget hadde behandlet Miljøverndepartementets
budsjettproposisjon og eventuelt ikke hatt merknader.
Jeg har merket meg at verken Fremskrittspartiet eller
andre hadde noen innvendinger i budsjettinnstillingen
mot de tiltakene som jeg eksplisitt varslet komiteen
om i dette brevet.

 Som jeg understreket i mitt første
svar, er dette med rødrevkontroll og fôring av
fjellrev omdiskutert i fagmiljøet. I Sverige
og Finland har man forsøkt dette i flere år, og
man har også fått resultater knyttet
til dette som har ført til at man har videreført denne type
satsing.

Jeg synes at det er naturlig å se
de norske prosjektene i sammenheng også med
de prosjektene som har vært i Sverige og Finland.
Men på grunn av at dette har vært diskutert i
fagmiljøer også i Norge, hvor en del
ledende forskere sier at vi ikke har sjanse
til å redde fjellreven uten at vi prøver ut dette
med rødrevkontroll og fôring, syntes jeg det var
riktig at vi på begrensede områder
prøver det ut. Men samtidig ville jeg varsle
komiteen om dette eksplisitt og si at jeg ikke
ville igangsette dette uten å få Stortingets tilbakemelding
på det. Når jeg da ikke fikk negative
tilbakemeldinger fra Stortinget, satte jeg det i gang, men på de
premissene.

 Det som er viktig, er at de begrensede forsøkene
som nå vil skje med rødrevkontroll og fôring,
følges opp med en løpende evaluering
av konsekvensene. Gjennomføring av disse tiltakene vil
dermed også bidra til at vi får mer
faglig kunnskap som grunnlag for den fremtidige forvaltningen av
fjellreven. Det er rammen rundt det fra departementets side.

Grunnen til at vi også har
tatt opp dette, er at det i en sluttrapport fra LIFE-Nature-prosjektet «Bevarande
av fjällräv …», som de svenske
myndighetene på området har utarbeidet, sies
at

«kombinert
med rødrevkontroll» er fôring «vurdert som
effektive» tiltak «under forutsetning av at det
finnes tilstrekkelig med fjellrev i det aktuelle området. Prosjektet
er gjennomført i perioden juli 1998-desember
2002. Svenske og finske institusjoner som har deltatt
i prosjektet er bl.a.: Stockholms universitet …» – og
diverse andre.

Det sies at det er ønskelig å videreføre
dette for å kunne evaluere om det er
effektive prosjekter.

