  Ved behandlingen av St.meld. nr.
35 for 1996-97, om rovviltforvaltningen, ønsket
Stortinget å sikre levedyktige bestander av bjørn, jerv,
ulv og gaupe, samtidig som de skadene disse rovviltartene påfører
bufe- og tamreinnæring, blir minst mulig. Det er den politikken
jeg må styre i henhold til, etter Stortingets
vedtak. Forvaltningen skal være differensiert, slik
at hensynet til vern av rovviltbestandene og hensynet til beitebruk
vektlegges forskjellig i ulike områder
og for de ulike rovviltartene.

I forbindelse med behandlingen av fire
Dokument nr. 8-forslag i januar 2001 gav Stortinget Regjeringen
fullmakt til å fastsette en forvaltningssone for ulv. En
slik forvaltningssone ble fastsatt av den forrige regjering 2. februar
2001. Forvaltningssonens avgrensning er gjort for å redusere
konfliktene mellom ulv og bufe mest mulig. Østfold fylke
ligger i sin helhet innenfor området hvor
det skal tillates at ulv kan etablere seg i familiegrupper.
Det ble fastsatt av den forrige regjering.

Statusrapport pr. 1. februar 2001
fra Skandulv-prosjektet viser at det for første
gang siden 1991 ikke er noen markert økning
av ulvestammen i Skandinavia. Totalt er det registrert
10–11 familiegrupper og 4–5 revirmarkerende par
i Norge og Sverige. I Norge har vi pr. i dag
kun registrert én familiegruppe av
ulv samt to i grensetraktene. Den eneste helnorske familiegruppen
er den som representanten Hedstrøm ønsker å starte
jakt på. Denne familiegruppen har siden i høst
manglet lederhannen – alfahannen.

Antall stasjonære ulver i Norge
er pr. 1. februar anslått til 10–14
dyr pluss ca. 16 dyr i grensetraktene. Dette viser at ulvebestanden
fortsatt er svært sårbar, og at eventuelle uttak både
utenfor forvaltningssonen og i særdeleshet innenfor
etablerte revirområder i forvaltningsområdet må vurderes
nøye, hvis jeg skal oppfylle Stortingets bestemmelser og
krav i forhold til dets vedtak her.

Jeg har fått opplyst at Direktoratet
for naturforvaltning vil behandle den aktuelle fellingssøknaden
om kort tid. Direktoratet har valgt å avvente realitetsbehandlingen
av søknaden fra de to bondeorganisasjonene
i Østfold til Skandulv-prosjektets rapport forelå, slik
at bestandssituasjonen for ulv var mer avklart. Direktoratet har
opplyst at dette er blitt meddelt søkeren ved flere anledninger,
og at søkeren på sin side har signalisert
forståelse for denne vurderingen.

Det er Direktoratet for naturforvaltning som etter
viltloven § 12 er tillagt myndighet til å fatte
vedtak om felling av skadegjørende rovdyr. Slik felling
kan bare gjennomføres dersom bestandens overlevelse ikke
er truet. Det er Miljøverndepartementet som er
klageinstans for slike vedtak fattet av direktoratet.

Jeg vil imidlertid forsikre representanten
Hedstrøm om at jeg kontinuerlig arbeider for å minimalisere
konfliktene mellom rovdyr og beiteinteresser innenfor
de rammer som Stortinget har lagt til grunn.

 Som jeg sa, har jeg fått opplyst at
Direktoratet for naturforvaltning har tenkt å behandle
den aktuelle fellingssøknaden om kort tid. Og som instans
for å ta stilling til en eventuell påkjæring
tror jeg ikke jeg skal utdype det nærmere, i alle
fall ikke komme med noen nærmere gjennomgang
og muntlige henvisninger med hensyn til dette til dem som da potensielt
vil påkjære vedtaket fra Direktoratet for naturforvaltning.

Det representanten Hedstrøm tok opp
i forhold til mer objektive tellinger, og at det er en viss utveksling
mellom Sverige og Norge, skal jeg ta med meg. Jeg skal også gå gjennom
de rutinene vi har for telling av ulv. Men det er et faktum at de
tellingene vi nå har, viser at det er færre ulv
enn hva det var for en tid tilbake.

 Jeg skal ta med meg det, hvis saken havner
på mitt bord. Først må Direktoratet for naturforvaltning
fatte sin beslutning, og så får vi se om denne
saken blir påkjært. Men jeg har merket meg allerede,
den korte tiden jeg har sittet i denne jobben, at mange av disse
sakene om fellingstillatelse/ikke-fellingstillatelse blir
påkjært inn til Miljøverndepartementet,
og Stortinget får da også mulighet til å se
rovdyrpolitikken under ett når vi da i 2003 vil fremlegge
en egen rovdyrmelding. For det er selvsagt vanskelig å styre
en politikk hvor det skal være en bærekraftig
rovdyrstamme, som Stortinget har bestemt, og samtidig ha aktive
utmarksnæringer i Norge. Det skaper en del komplikasjoner.
Min oppgave er å prøve å bøte
så mye på dette som overhodet mulig. Det er også viktig å komme
med fryktdempende tiltak, for det er faktisk en del frykt ute i
forhold til de rovdyrene vi har.





                

