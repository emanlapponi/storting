 Beskyldninger om min passivitet i strandsoneforvaltningen
faller på sin egen urimelighet, og jeg kan ikke
se at representanten Klungland har dekning for sine påstander
i dette spørretimespørsmålet, uten at
jeg går nærmere inn på akkurat det punktet.

Det er bred enighet i Stortinget om at vi skal
ha en streng praktisering for bygging i 100-metersbeltet langs sjøen,
noe jeg har ansvaret for å følge opp. Behovet
for en streng praksis ble påpekt i mitt brev av 8. mars
i år til kystkommunene, fylkesmennene og fylkeskommunene. Her
understreket jeg kommunenes ansvar for å forvalte strandområdene
i tråd med nasjonale interesser og
bad fylkesmenn og fylkeskommuner om å sørge for
at de nasjonale retningslinjene følges.

Jeg merker meg med interesse
at representanten Klungland i et oppslag i Agderposten viser nettopp
til dette brevet, samtidig som han i spørsmålet
hevder at Miljøverndepartementet opptrer passivt.

Jeg kan også nevne at Direktoratet
for naturforvaltning de siste par årene har gjort en ekstra
innsats for bedre veiledning og informasjon om strandsonen.
Blant annet er det utgitt en egen håndbok om
juss i strandsonen som gir kommunene god hjelp i arbeidet med disse
sakene.

Det er kommunen som etter plan- og
bygningsloven har ansvaret for arealplanlegging og behandling av
enkeltsaker, også i strandsonen. Fylkesmannen
skal medvirke i dette arbeidet og skal passe på at nasjonale
interesser blir ivaretatt – skal rett
og slett slå ned på det som ikke er
i tråd med de nasjonale føringene.

Det er også kommunens ansvar å håndheve
plan- og bygningsloven, og det er kommunen som må vurdere spørsmålet
om omgåelse av reglene og eventuelle reaksjoner
i forhold til ulovlige tiltak. Dersom en kommune ikke
ivaretar nasjonale hensyn i strandsonen, kan fylkesmannen gripe
inn.

Jeg synes den nevnte saken om campingvogner
illustrerer at reguleringsplanarbeid ikke bør
skje fra Stortingets talerstol, men i kommunene som kjenner de lokale forholdene.
Mitt ansvar er å sørge for at den nasjonale politikken
blir fulgt, mens den konkrete oppfølgingen må skje
i kommunene og av fylkesmennene.

 Jeg har full tillit til at våre fylkesmenn
griper inn i saker av nasjonal karakter
og nasjonal interesse
rundt omkring i fylkene, hvis det er snakk om forhold som er i strid
med lov og vedtak. I Ny Hellesund i Søgne kommune, som
representanten Klungland kjenner til, sa jeg nei til nye hyttetomter
i sommer på grunn av at det var i strid med den nasjonale
100-meterslovgivningen. Jeg hadde også en tilsvarende
sak i Østfold, som havnet på mitt bord fordi det var en
innsigelse, og hvor jeg stoppet en del tomter fordi det
var i strid med de rikspolitiske retningslinjene. Men det er mye
som skjer rundt omkring i våre kommuner, og vi
kan ikke la Stortinget utvikle seg til et plan- og bygningsråd
hvor vi diskuterer enkeltsaker. Når det er nasjonale interesser
ute og går, har imidlertid fylkesmennene et påbud
om å bringe disse sakene inn for sentrale myndigheter,
slik at vi kan ta stilling til det. I den aktuelle saken som det
vises til her, er det noen campingvogner som står
på en campingplass, som ikke fylkesmannen og ikke
kommunen har reagert på.

 På det punktet skal jeg overhodet ikke
skuffe representanten Klungland. Det var også derfor
jeg sendte ut et brev 8. mars i år der jeg presiserte at
utgangspunktet er at det ikke skal bygges i 100-metersbeltet
i strandsonen. Det kan gis dispensasjon, og det kan gjøres også gjennom
reguleringsendringer, men da kan staten gripe inn hvis det er nasjonale
interesser ute og går.

Når det gjelder sjøbuene
i Flekkerøy utenfor Kristiansand, er det understreket at
hvis sjøbuene tas i bruk til andre formål
enn de er regulert til, er det i strid med loven. Men jeg kan ikke
springe rundt som sjøbupoliti og sjekke om folk bor i et
naust som er regulert til fiskeriformål. Dette må fylkesmennene
og kommunene passe på. Når det gjelder dette spørsmålet,
er det snakk om en campingvogn som representanten Klungland mener
at man har tatt av hjulene på, og derfor er den å anse
som en hytte. Da sier man lokalt: Tar man vogna mi, flytter
jeg til Sverige. Med slike utspill har Arbeiderpartiet
utspilt sin rolle overfor menigmann. Dette sier leder
og hovedtillitsvalgt i Kommuneforbundet i Lillesand, som mener
at jeg ikke skal blande meg inn i det. Men jeg har full
tiltro til at fylkesmannen i Aust-Agder vil gripe inn hvis disse campingvognene
er i ferd med å utvikle seg til permanente hytter.

