 En offentlig regulering skal tinglyses på alle
berørte eiendommer. Regelverket
for tinglysing er bl.a. utformet for å ivareta
kjøpers behov for å få nødvendig
kunnskap om eiendommen, og som kan ha betydning ved overdragelse. Både
selger og kjøper kan skaffe seg nødvendig informasjon
om heftelser ved henvendelse til vedkommende tingrett.

Det er uheldig dersom en kjøper ikke
på forhånd har fått nødvendig
innsikt i alle relevante forhold knyttet til eiendommen.
Ved enhver eiendomsoverdragelse bør derfor både
selger og kjøper sørge for å få frem alle
relevante opplysninger. Selger har plikt til å opplyse
kjøper om alle forhold som har betydning for
overdragelse av eiendommen. Samtidig har kjøper selv plikt
til, og en interesse i, å skaffe
seg nødvendig informasjon om eiendommen før inngåelse
av kjøp. For kjøperen vil det være
særlig viktig å innhente slike opplysninger dersom
kjøperens egne planer for eiendommen forutsetter
en vesentlig omdisponering i forhold til eksisterende bruk.

Når det gjelder pågående
verneplanarbeid, for eksempel etter
naturvernloven, skal igangsetting av slike planprosesser varsles
til berørte parter, også grunneiere.
Dette skal skje ved en skriftlig henvendelse fra planmyndigheten
til grunneieren. I praksis vil dette si fra den fylkesmann som har
fått i oppdrag å utrede vernespørsmålet. Oppstart
av verneplanarbeid blir også kunngjort
i lokalpressen og i Norsk lysningsblad, slik at alle blir
varslet. Departementet har laget nærmere retningslinjer
for behandlingen av saker etter naturvernloven, som er
utgitt i et eget rundskriv. Tilsvarende retningslinjer
gjelder for saker etter kulturminneloven.

Uavhengig av om en kjøper er i tvil
om en selger har gitt alle relevante opplysninger, vil
det være et godt råd å kontakte
vedkommende kommune, eventuelt fylkesmannen, der vedkommende
vil få alle opplysninger om pågående
verneplanarbeid eller planlagte reguleringer.

 Meg bekjent er ikke dette et så veldig
stort problem, men det er klart at vi er villige til å gå gjennom
de rutinene som er på området, og vurdere disse.
Poenget er at hvis man avhender en eiendom, må man gå gjennom
de heftelsene og de servituttene som hefter på eiendommen
i grunnboken. Der står det om eventuelle lån som
er på eiendommen, om området er en del av en nasjonalpark,
et landskapsvernområde eller et naturreservat.
Dette skal fremgå av grunnboken. Man må faktisk
forutsette at man ved en eiendomsoverdragelse sjekker grunnboken,
for der står det opplyst om eventuelle panteheftelser på eiendommen.
Det vil altså være uklokt å kjøpe
en eiendom uten å sjekke panteheftelsene. Da
vil man kunne komme i en litt uheldig situasjon i forhold
til de lån som eventuelt er på eiendommen.

 Jeg vil først bare igjen
gjenta at hvis det allerede er slik at en eiendom er omfattet
av et vern, fremgår det av grunnboken sammen med andre heftelser,
og det vil da fremgå ved en eiendomsoverdragelse.

Når det gjelder vern av f. eks. landskapsvernområder og
nasjonalparker, vil eventuelle innskrenkninger i den tradisjonelle
bruken av eiendommen bli erstattet i henhold til de alminnelige
rettsgrunnsetningene. Men som oftest vil man da kunne fortsette
med den tradisjonelle driften man har hatt av en landbrukseiendom, både
ved landskapsvernområder og ved etablering av nasjonalparker.

For øvrig har vi nedsatt et lovutvalg
som skal vurdere de erstatningsmessige sidene ved dette. Foreslår
utvalget endringer, får det tilbakevirkende kraft.

