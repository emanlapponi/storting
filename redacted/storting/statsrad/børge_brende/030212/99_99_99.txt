 Dovrefjell-Sunndalsfjella nasjonalpark ble
opprettet 3. mai i fjor som en utvidelse av tidligere Dovrefjell
nasjonalpark. Ved utvidelsen ble området ved Snøfjellstjønnin
innlemmet i parken, et område hvor det ligger flere hytter.

Begrunnelsen for å ha dette området
med i nasjonalparken er særlig hensynet til villreinen,
som også er et av motivene for utvidelsen av
nasjonalparken. Det aktuelle hyttefeltet ligger vest for Soløyfjell,
som har stor betydning som beiteområde
og vinterbeite for bukker. Viktige trekkveger til og fra Soløyfjellet
går også gjennom Snøfjelltjønnområdet.

De fleste hyttene var i utgangspunktet oppført
som små jakt- og fiskebuer, men er senere blitt utvidet
til enkle hytter. Det har vært en gradvis utvikling
av kjøresporet til hyttene, fra enkel traktorstandard på slutten
av 1980-tallet, til at vegen i dag kan kjøres med firehjulstrekker. Bilvegen
lenger ned i Dindalen er låst med bom, og det er kun folk
med nøkkel som kan kjøre inn, dvs. grunneiere,
rettighetshavere og hyttefolk.

Veg- og hytteforeningen har søkt om
tillatelse til utbedring av kjøresporet på visse
strekninger innenfor nasjonalparken. Søknaden
behandles nå som dispensasjonssak etter verneforskriften.
Fylkesmannen har avslått søknaden, bl.a. under
henvisning til at saken ville bli vurdert i forvaltningsplanen som
skal utvikles.

Fylkesmannens vedtak er påklaget til
Direktoratet for naturforvaltning. Direktoratet har sendt svar til
hytteforeningen med ønske om en befaring i området
før saken ferdigbehandles. Veg- og hytteforeningen har
svart positivt på dette, og befaringen skal gjennomføres
på forsommeren 2003.

Så lenge denne saken ligger til klagebehandling
i direktoratet, vil det ikke være riktig
av meg å kommentere saken videre.

Rent generelt vil jeg likevel si
at det ved utformingen av nasjonalparkforskriften er lagt vekt på i
rimelig grad å imøtekomme en etablert
praksis. Selv om hytteområdet nå ligger innenfor
nasjonalparken, betyr ikke det at det 

ikke

 skal være
anledning til å benytte motorisert transport inn i området.
Forvaltningsmyndigheten skal fortsatt kunne gi tillatelse til nødvendig
transport av ved, proviant, materialer mv., som representanten er
opptatt av, etter eksisterende kjørespor til
hyttene inne ved Søndre Snøfjelltjønn.
Kombinert med mulighetene for scootertransport på vinterføre
innebærer dette at hyttefolket fortsatt skal
få dekket behovet for nyttetransport.

 Som jeg sa, er vedtaket fra fylkesmannen påklaget
til Direktoratet for naturforvaltning, så jeg kan ikke
gå noe mer konkret inn i saken utover å si
at vedlikehold av vegen er noe annet enn opprustning av vegen. Representanten
nevnte vedlikehold av vegen. Det har jeg merket meg. Rent generelt
synes jeg også at når det har vært
etablert en enkel traktorveg inn, når man tidligere
har hatt anledning til å kjøre inn ved og også har
hatt anledning til annen nyttetransport – jeg nevnte proviant – ser
jeg ingen grunn til at det skal stikkes kjepper i hjulene for dem
som bruker hyttene.

Litt annerledes blir det selvsagt med ren persontransport
inn. Når det gjelder f.eks. funksjonshemmede eller eldre
mennesker, synes jeg det skal kunne ses på med litt andre øyne.
Det var punkt én. Som punkt to må man også være
klar over at det vel er noen kilometer fra selve nasjonalparkgrensen
inn til hyttene, og at det der kan være et annet
regime enn på det området som ikke er
omfattet av nasjonalparken.

 Jeg har merket meg de innspillene, i tillegg
til det andre, og har i og for seg ikke noe mer å tilføye.





                

