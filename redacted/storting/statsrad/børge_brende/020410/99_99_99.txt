 Bromerte flammehemmere er alvorlige miljøgifter.
De er lite nedbrytbare i naturen, de samles opp i næringskjedene
og kan gi en rekke skadelige effekter på helse og miljø.
Som representanten Ingvild Vaggen Malvik påpeker, har disse
kjemiske stoffene egenskaper som kan sammenlignes med den mer kjente
miljøgiften PCB. Forskning i Norge
har nylig vist at innholdet av bromerte flammehemmere i blod og morsmelk
hos nordmenn har økt kraftig de siste 20 årene. Selv
om nivåene foreløpig ikke
er faretruende høye, gir denne utviklingen sterk grunn
til bekymring.

Å redusere bruk og utslipp av bromerte flammehemmere
er derfor en prioritert oppgave for Regjeringen. De er ført
opp på listen over prioriterte stoffer med et nasjonalt
mål om at utslippene av bromerte flammehemmere skal reduseres
vesentlig innen 2010.

Jeg er svært opptatt av at målet
skal nås. Arbeidet for å redusere og stanse utslipp
av bromerte flammehemmere skjer både internasjonalt
og nasjonalt. Arbeidet innenfor rammen av EU
er spesielt viktig da Norge gjennom EØS-avtalen
er knyttet til EUs kjemikalieregelverk.

Bromerte flammehemmere er en stoffgruppe som inneholder
mange ulike stoffer. TBBPA betegner en av de mest brukte av disse.
Nederland har ikke innført forbud mot TBBPA,
men mot en variant av dette stoffet som heter TBBPA-bis, vanligvis
betegnet som FR-720. Stoffet brukes i små mengder på det
europeiske markedet, bl.a. for å brannsikre
kjøkkenvifter og avløpsrør som er laget
av plast. Etter hva SFT kjenner til, brukes ikke stoffet
på det norske markedet, men det kan ikke
utelukkes at det kan finnes i importerte ferdigvarer.

Nederland har anført føre
var-prinsippet som grunnlag for sitt nasjonale forbud, da kunnskap
om stoffets helse- og miljøegenskaper mangler. Et krav
om at slik kunnskap må foreligge før et kjemisk
stoff kan markedsføres, er et viktig element i det kjemikalieregelverket
som er under utarbeiding i EU. Nederland har imidlertid anvendt
et slikt krav under det nåværende regelverket,
og EU-kommisjonen bestrider derfor det nederlandske forbudet.

I utgangspunktet er jeg positiv til det nederlandske
nasjonale forbudet, og i de kanaler der Norge deltar i
EU, skal vi påvirke behandlingen i retning av at Nederland skal
få beholde forbudet. Det er etter min mening
svært uheldig å tillate økt bruk av «nye» varianter
av bromerte flammehemmere som hittil har vært lite
brukt, og som vi ikke har tilstrekkelig kunnskap om. Hvorvidt
det er grunnlag for et tilsvarende norsk forbud, er foreløpig
mer usikkert, da det kan se ut som om det aktuelle stoffet ikke brukes
i Norge. I løpet av denne måneden vil jeg fra
SFT motta et forslag til handlingsplan for å redusere utslipp av
bromerte flammehemmere. Dette forslaget vil danne et utgangspunkt
for å beslutte hvilke virkemidler som skal brukes for å unngå eller
redusere utslipp både av det såkalte
FR-720, som Nederland har forbudt, og av andre bromerte
flammehemmere.

 I den handlingsplanen som jeg skal motta fra
Statens forurensningstilsyn, vil det også inngå som
et element kassering av eventuelle produkter som inneholder disse
stoffene, som er det vi skal forhindre. Forskningsresultatene viser
nå økende innhold av bromerte flammehemmere i miljøet
og egen kropp, og det bekrefter hvor viktig det er fortsatt å ha
omfattende forskning og overvåking på miljøgiftområdet.
I forhold til kassering har erfaring fra andre områder,
når det gjelder andre miljøgifter, og
hvordan dette bl.a. har påvirket norske fjordområder,
vist at det er vanskelig og svært dyrt å rydde
opp når alvorlige miljøgifter først har
sluppet ut i naturen.

 Som jeg sa også i mitt hovedsvar
til representanten Vaggen Malvik, vil vi arbeide gjennom våre
kanaler for at Nederland skal kunne få beholde sitt forbud.
Vi vil arbeide for at det EU-direktivet som er under utarbeiding,
blir mest mulig offensivt i forhold til også å begrense
og helst ikke tillate bruk av bromerte flammehemmere,
iallfall ikke de mest miljøskadelige. I løpet
av denne måneden vil jeg altså fra SFT motta et
forslag til handlingsplan for å redusere utslippene. Når
jeg får handlingsplanen på mitt bord, skal vi
jobbe med den og forsøke å få gjennomført
den så raskt som mulig. For det er riktig som representanten
Vaggen Malvik sier, at vi ser en akkumulering av disse stoffene også i
morsmelk og i menneskekroppen.

Vi må ta dette på alvor,
og det gjør vi, i motsetning til hva man gjorde på 1950-
og 1960-tallet når det gjaldt PCB.





                

 I oljeindustrien dannes det avleiringer i rør
og annet produksjonsutstyr – også kalt scale – som
kan inneholde oppkonsentrerte naturlig forekommende radioaktive
stoffer som 226 radium og 214 bly. Hvis avfallet inneholder mer
enn 10 becquerel pr. gram av disse stoffene, blir avleiringen
definert som lavradioaktivt avfall.

I forbindelse med behandlingen av en utredning
av mulige løsninger for sluttdeponering av lavradioaktivt avfall – LRA – fra
olje- og gassproduksjon ble det konkludert
med at det var behov for et deponi for LRA på land. Bakgrunnen
for dette er at reinjisering av LRA som allerede er fraktet til
land, vurderes som dumping og dermed er uforenlig med
Norges folkerettslige forpliktelser, selv om det er litt ulik praksis
knyttet til dette i ulike land.

I påvente av et permanent deponeringsalternativ
blir i dag mellom 200 og 300 tonn LRA midlertidig og forsvarlig
lagret på oljebaser langs norskekysten. Midlertidig tillatelse
til å lagre LRA på denne måten er gitt
av Strålevernet. Det er påpekt at de midlertidige
tillatelsene vil opphøre når det foreligger
et permanent alternativ.

Det eksisterer flere ulike initiativ
når det gjelder sluttdeponering og/eller rensing
av LRA. Av disse vil jeg nevne det planlagte deponiet for lavradioaktivt
avfall i Sokndal i Rogaland, hvor det er gjennomført en
konsekvensutredning etter plan- og bygningsloven. Utredningen
er godkjent av Strålevernet som ansvarlig
myndighet. Tiltaket vil også måtte reguleres etter
strålevernsloven i form av en driftstillatelse. Strålevernet
har foreløpig ikke mottatt søknad om
driftstillatelse, men vil under behandlingen av en eventuell
søknad stille krav til at anlegget innehar garantier
som sikrer langsiktighet rundt drift og ansvarsforhold ved deponiet.
Strålevernet anser det planlagte deponiet i Sokndal som å være
et godt alternativ for en permanent og forsvarlig løsning
på scale-problematikken.

Strålevernet har i den siste tiden
mottatt henvendelser fra ulike aktører vedrørende
muligheten for å benytte det nasjonale anlegget for lav-
og middelsradioaktivt avfall i Himdalen til deponering av LRA. En
av aktørene er SIM Næring, som representanten
Brustad var inne på, som mener å inneha
en teknologi for oppkonsentrering av LRA ved volumreduksjon på 90-99 pst.
Strålevernet har imidlertid ikke mottatt noen
skriftlig redegjørelse
for denne teknologien, og er heller ikke kjent med at
slik dokumentasjon er tilgjengelig.

Institutt for energiteknikk – IFE – har
konsesjon til drift av anlegget i Himdalen, gitt ved regjeringsvedtak. Konsesjonen
presiserer at avleiringer inneholdende naturlig radioaktivitet fra
petroleumsvirksomheten ikke skal plasseres i Himdalen.
Konsesjonsinnehaver har mulighet til å søke
om en endring av inneværende konsesjon med
henblikk på å åpne for benyttelse
av Himdalen som deponi for LRA. En slik søknad vil måtte
behandles grundig først av Strålevernet som innstillende
myndighet.

 Som jeg redegjorde for, oppbevarer vi scale,
altså lavradioaktive produkter eller avfall,
rundt omkring ved ulike deponier i landet. Vi bør finne
en permanent og god løsning for dette. I motsetning til
Storbritannia lagrer vi dette på land. I Storbritannia
er det faktisk også snakk om at man kjører
dette ut på havet igjen, noe vi mener er i strid
med de folkerettslige forpliktelsene vi har påtatt oss
innenfor bl.a. ulike miljøkonvensjoner.
Så i forhold til det tror jeg både den
forrige regjering og denne regjering har god samvittighet.

Vi skal forsøke å finne en
god løsning, men det er ikke mulig for meg her
i dag å ta stilling til et prosjekt som Strålevernet
ved henvendelse i går sier at de ikke
har fått presentert, og heller ikke har fått noen
søknad i forhold til. Jeg snakket personlig med dem i går.
Dette er vanskelige problemstillinger, som de må gå grundig gjennom
før man tar stilling til den type tiltak. For
her har Strålevernet kjernekompetanse.

 Som jeg sa i mitt første svar,
er dette lavradioaktive avfallet i dag midlertidig og forsvarlig
lagret på oljebaser langs norskekysten, som da igjen er
godkjent av Strålevernet. Det er riktig, som det også blir
vist til, at man trenger i alle fall en driftstillatelse
og en godkjenning av Strålevernet, og Strålevernet
har ikke mottatt noen skriftlig redegjørelse
for denne teknologien og er heller ikke
kjent med at slik dokumentasjon er tilgjengelig.

I forhold til en permanent løsning
har vi nå kontakt med oljeindustrien, hvor Statoil
har påtatt seg et ansvar for å jobbe videre med
prosjektet i Sokndal for lagring. Det er en av de opsjonene som
foreligger. Så er det da kommet andre innspill
som representanten Brustad mener at man bør
gå gjennom, og det sier seg selv at hvis man
skal analysere også de andre initiativene,
hvor man ikke har fått noen søknader,
må man få tid til det før man tar en
endelig beslutning.





                

 Først vil jeg understreke at både
rovdyrene og det høstbare viltet er en del av det biologiske
mangfoldet i Norge. Jeg vil også peke
på at de gode hjorteviltbestandene er et resultat
av et nært samarbeid mellom
forvaltningen og rettighetshavere.

Ulvens uttak av hjortevilt er lite
når man ser regionen under ett. For Hedmarks vedkommende
representerer ulvens beskatning av hjortevilt de siste årene bare noen få prosent
av jegernes årlige jaktuttak, også mens
det var to store familiegrupper av ulv i dette fylket. Ulvens uttak i
en hjorteviltbestand er en del av rammebetingelsene som det må tas
hensyn til ved fastsettelse av hjorteviltkvoten, på lik
linje med andre rammebetingelser, som f.eks. de som blir
drept på vei og jernbane.

Selv om ulvens uttak av hjortevilt i Hedmark
er lite totalt sett, er jeg kjent med at enkelte rettighetshavere
blir sterkt berørt ved at deres kvoter må reduseres
kraftig. I tillegg kan utleie av både stor- og
småviltjakt bli vanskelig ettersom
jegere er skeptiske til å slippe hundene sine
i områder med ulv.

Etter drøftinger med NORSKOG
og Skogeierforbundet ble det høsten 2001 satt i gang et
forsøksprosjekt med statlig leie av jaktrett i områder
med ulv. Direktoratet for naturforvaltning er nå i ferd
med å evaluere dette forsøket.
Når evalueringen foreligger, vil jeg vurdere om dette er
et tiltak som skal videreføres i områder
med familiegrupper av ulv. Forholdet mellom rovdyr og
høstbart vilt vil også bli utredet i
arbeidet med en ny rovdyrmelding, som skal legges frem for Stortinget
i løpet av neste år.

Jeg har forståelse for at en del mennesker
føler uro når store rovdyr etablerer seg i nye
områder. Jeg mener at denne frykten kan dempes
bl.a. ved at det utvikles lokal kunnskap om de enkelte rovdyrartene.
Derfor har Miljøverndepartementet satt i gang
lokalt styrte prosjekter som medvirker til å øke
kunnskapen om de store rovdyrene i befolkningen. Foreløpig
gjelder dette Stor-Elvdal, Eidskog, Aurskog-Høland og Våler
kommuner. De tilbakemeldingene som vi har mottatt, viser at kommunene
gjennomgående har positive erfaringer med disse prosjektene.
På denne bakgrunn vil jeg videreføre disse prosjektene
i utvalgte kommuner.

 Jeg sa også i mitt svar
at enkelte områder er sterkere berørt
enn andre, men, som jeg også understreket, for
Hedmarks vedkommende representerer ulvens beskatning av hjortevilt
de siste årene noen få prosent av jegernes årlige
jaktuttak. Det er jo lite i forhold til det som felles
av hjortevilt.

Det som jeg er satt til av Stortinget, er å forvalte
et relativt vanskelig område.

Stortinget har vedtatt at vi skal ha levedyktige
store rovdyr i Norge, som kongeørn, ulv, bjørn,
gaupe og jerv, og når disse rovdyrene er en del av vårt
biologiske mangfold, er det klart at bufe i utmarka, og også elg
og hjort, blir en del av matforrådet til disse gruppene.

Så prøver vi å gjøre
det beste ut av dette. Vi prøver å holde
antall rovdyr innenfor en forsvarlig ramme.
Det er også slik at de skal være levedyktige.
Det er vanskelige avveininger, men jeg må innrømme
at jeg vanskelig ser dem akkurat her, ettersom
ulvens beskatning bare står for et par prosent
i Hedmark.

 Når det gjelder å være
midt oppi det, føler jeg meg egentlig litt slik, jeg også!
Det går ikke en dag uten at jeg svarer på spørsmål
knyttet til rovdyrsituasjonen. Og det forstår jeg godt,
for de som har rovdyrene tett innpå seg, føler
dette som en stor utfordring.

Det vi prøver, er å komme
med avbøtende tiltak. Vi har erstatningsordninger. Vi har også vært inne
på å leie jaktterreng som har vært spesielt
hardt råket av dette, og det skal vi ha en evaluering
av.

Men samtidig må vi ha klart for oss
at ulvens beskatning av hjortevilt er veldig liten i Hedmark under
ett i forhold til det som tas ut gjennom ordinær jakt – det
er snakk om et par prosent – så vi må ha
proporsjonene klart for oss i denne saken.

