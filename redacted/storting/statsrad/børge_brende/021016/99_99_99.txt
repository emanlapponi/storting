 Å redusere utslippene av helse- og miljøfarlige
stoffer er høyt prioritert i Regjeringens miljøvernpolitikk.
Slike utslipp fra industrien er kraftig redusert de siste 10–15 årene,
men det er nødvendig å redusere utslippene ytterligere
for å nå de ambisiøse målene
som er fastsatt.

Aluscan har siden 1989 gjenvunnet aluminium
fra omsmelteverk. For å kunne utvinne aluminium har bedriften
tillatelse til å importere aluminiumsholdig saltslagg.
Dette er klassifisert som spesialavfall, og import trenger særskilt
tillatelse fra Statens forurensningstilsyn. I tillegg er det fastsatt
strenge grenser for utslipp til luft og vann etter forurensningsloven
og krav til behandling av spesialavfall
m.m. Imidlertid er det avdekket grove brudd på tillatelsen,
som også spørreren var inne
på.

På bakgrunn av bedriftens manglende
kontroll med og rapportering av utslipp til luft politianmeldte
SFT bedriften i 2001. Blant annet er det avdekket skogdød
i området rundt som skyldes ulovlige utslipp til luft fra
bedriften. Politiets etterforskning
avdekket i tillegg ulovlige utslipp av store mengder oksid til fjorden
i perioden 1997 til 2000 som gikk i et rør rett ut, og
som bedriften bevisst har holdt skjult for Statens forurensningstilsyn.
Siden utslippene har vært ulovlige, kan de ikke
tallfestes med sikkerhet nå. SFT vil arbeide for å få full
oversikt over dette.

Etter forurensningsloven er det bedriften
selv som har ansvar for å følge myndighetenes
krav, kjenne sine egne utslipp og rapportere årlig
til miljøvernmyndighetene, også om eventuelle
avvik fra tillatelsen. SFT har i tråd med regelverk og
praksis utført jevnlig tilsyn og kontroll med Aluscan siden
tillatelse ble gitt i 1989. Inspeksjonene er gjennomført
i 1991, 1995 og 2002.

Revisjoner, som er mer omfattende kontroller,
er foretatt i 2000 og 2002. Overtredelsene som SFT har avdekket,
er blitt fulgt tett opp gjennom pålegg om tiltak og to politianmeldelser.
Økokrims etterforskning avslørte
i tillegg ulovlig utslipp av tungmetaller og aluminium til vann.
Dette var opplysninger som bevisst var holdt skjult for SFT. Etter
min vurdering har SFT fulgt opp bedriften på nødvendig måte
gjennom aktiv kontrollvirksomhet.

Som følge av bedriftens overtredelser
varslet SFT i vår stans i tillatelsen til import av spesialavfall,
som ifølge bedriften er avgjørende for fortsatt
drift. Dette ble imidlertid utsatt under forutsetning av at bedriften
fulgte opp SFTs pålegg om bedret kontroll med sigevann,
rydding av mellomlagret avfall og krav til deponering. For å kontrollere
gjennomføring av kravene foretok SFT en uanmeldt inspeksjon
ved bedriften 3. oktober i år. Denne inspeksjonen
viste at ingen av påleggene er gjennomført fullt
ut.

Jeg er kjent med at bedriften fikk frist til
i går med å kommentere SFTs utkast til inspeksjonsrapport.
Som rette fagorgan vurderer SFT nå aktuelle
tiltak overfor bedriften, herunder hvilke tiltak som er nødvendige
for å sikre tilfredsstillende miljøkvalitet
i nærområdet. Dette kan være å trekke
tilbake utslippstillatelsen etter forurensningsloven og
tillatelsen til import av aluminiums-saltslagget. Jeg kan derfor ikke
foregripe SFTs vurdering av dette nå.

 De forholdene tilbake til 1990-tallet som representanten
Jacobsen tok opp, var jo ulovlige. Økokrim har etterforsket det,
og bedriften har fått store bøter. Det som skjedde,
var at man hadde laget et rør som gikk rett ut i fjorden,
der man slapp ut ulovlige stoffer, og som tilsynsmyndighetene ikke
hadde oppdaget. Det foregår faktisk kriminalitet her i
samfunnet, også miljøkriminalitet, som
forsøkes holdt skjult. Men da man ble klar over det, ble
det anmeldt, og det er da fulgt opp.

Denne bedriften er en hjørnestensbedrift
i den aktuelle kommunen med mange hundre arbeidsplasser.
Det som er viktig nå, er at nå har man brukt opp
sjansene sine. Hvis bedriften skal fortsette å få importere
dette aluminiumsholdige saltslagget, få fortsette prosessene,
som jeg sa, har man bare én ting å gjøre,
og det er å forholde seg til de utslippskrav
som Statens forurensningstilsyn setter både til
luft og til vann.

 Først vil jeg forsikre om at alt det
Statens forurensningstilsyn nå kan gjøre i tiden fremover
i forhold til å påse at man forholder seg til
utslippstillatelsene som er gitt, skal gjøres. Denne bedriften vil
bli fulgt meget tett, spesielt etter den historikken
som de har hatt på 1990-tallet. Man vurderer faktisk også å ta fra
dem importtillatelsen, noe som er meget alvorlig. Dette dreier
seg om mange hundre arbeidsplasser. Derfor får
vi selvsagt håpe at man finner frem til en løsning
som er bra for miljøet, og også bra
for lokalsamfunnet. Men den forurensningen som har skjedd, har bl.a. ødelagt
skogen, og den har forurenset fjorden.

I forhold til om staten nå skal ta
ansvaret for opprydding av denne forurensningen, må jeg
si at vi har et prinsipp i forurensningsloven som heter forurenser
betaler-prinsippet. Den som skal rydde opp etter seg, er jo bedriften.
Det er bedriften som har forurenset. Bedriften har forurenset ulovlig
og ikke forholdt seg til utslippstillatelsene. Så dette
skal vi se meget nøye på, og vi skal
få ryddet opp i dette i den nærmeste tiden.





                

 Jeg er enig i at utviklingen av barmarkskjøringen
er urovekkende. Barmarkskjøring er mer skadelig enn motorferdsel
på vinterføre fordi den setter spor som i mange
tilfeller er vanskelig å gjenopprette.

Motorferdselloven, nasjonal
forskrift og departementets rundskriv om motorferdsel
legger opp til at praktiseringen av regelverket
skal være strengere for barmarkskjøring
enn for kjøring på snødekket mark.

Med unntak av den barmarkskjøringen
som skjer i næringsøyemed, og som er tillatt etter
loven, skal kommunene praktisere regelverket
strengt. I utgangspunktet har derfor regelverket
og retningslinjene tatt høyde for den trussel
som barmarkskjøring kan utgjøre. I tillegg er det
for Finnmarks vedkommende fastsatt en egen forskrift om
bruk av motorkjøretøy, og hensikten med denne
er å kanalisere barmarkskjøringen til tradisjonelle ferdselsårer.

På bakgrunn av det som har kommet
frem i mediene den siste tiden, har jeg bedt
fylkesmannen i Finnmark om en rapport om barmarkskjøringen
i fylket. Det er tydelig at mange kommuner har en dispensasjonspraksis
som går langt utover de rammer regelverket
og retningslinjene setter. Fire av Finnmarks 26 kommuner
står for 88 pst. av dispensasjonene i fylket.
Ifølge rapporten tar fylkesmannen problemene på alvor
og vil gjøre sitt ytterste for å få snudd
den negative tendensen, noe jeg forutsetter at også kommunene
vil følge opp.

Vi følger både
utviklingen i barmarkskjøring og fylkesmennenes oppfølging
nøye, og vil vurdere ytterligere tiltak dersom det viser
seg nødvendig for å oppnå de ønskede
resultater.

Våren 2002 stoppet jeg en planlagt
liberalisering av regelverket for
snøscooter, fordi jeg ville avvente evalueringen av forsøket
med planstyrt motorferdselforvaltning i åtte
kommuner. Forsøket gjelder også regelverket
rettet mot barmarkskjøring, og skal klarlegge hvorvidt
formålet med motorferdselloven kan oppfylles bedre
ved å kople praktiseringen nærmere opp
til lokale planvedtak og planprosesser etter plan- og
bygningsloven.

Det er minst like viktig at kommunene
vurderer barmarkskjøring i plansammenheng og ikke bare
snøscooterkjøring. Barmarkskjøring
er en form for arealbruk som kan få langsiktige konsekvenser,
og som derfor må undergis særskilt vurdering
i plan.

 Det som jeg varslet i mitt svar til representanten,
er at jeg har bedt fylkesmannen i Finnmark om å lage
en rapport om utviklingen av barmarkskjøring.
Jeg understreker at når det gjelder barmarkskjøring,
skal det være en streng praktisering av dispensasjonsretten
for kommunene. Den har glidd ut i en rekke kommuner, det har vi
fått dokumentert. Fylkesmennene er nå blitt bedt
om å følge dette meget nøye. Og hvis
man da ikke ser en annen praksis i kommunene i årene
fremover når det gjelder til barmarkskjøring,
vil vi måtte vurdere andre tiltak.

Jeg tar da med meg ideen fra representanten
Vaggen Malvik om å kreve en mer spesifisert gjennomgang
av hva man gjør i forhold til næringskjøring.
Men det som er ille med barmarkskjøring, er at
hvis man kjører med den type kjøretøyer
i myrområder og en del utsatte områder, kan man
skade for all fremtid. Det setter spor for alltid. Og dette vil
vi ikke ha i norsk natur.

 Først må jeg si at det faktisk er
mange søknader også utenom søknader
om næringskjøring som blir godkjent. Når
enkelte steder svært mange av søknadene blir innvilget,
og det er de lovlige, har man en kjempeutfordring knyttet til det.
Dette skal nå fylkesmennene gå gjennom, og de
skal se på praksisen via en dialog med kommunene.
Vi prøver jo da først med gulrota. Det er ofte
bedre enn å prøve pisken.

Når det gjelder den ulovlige kjøringen,
er det ikke noen tvil om at vi har en utfordring
i forhold til kartlegging. Vi må benytte oss av andre
etater også, f.eks. Statskogs folk. Vi må også benytte
oss av dem som, f.eks. i Finnmark, følger med på reinsiden,
og vi må bruke Statens naturoppsyns folk. Alle
disse må få som oppgave at de også må følge
på barmarkskjøringen.

Når det gjelder å knytte
en spesiell gebyrinntekt eller avgift
for ulovlig kjøring til akkurat dette formålet,
har jeg ikke hørt den ideen nevnt tidligere.
Vi har ikke noen praksis for å øremerke
den type avgifter.





                

 Det islandske skipet «Gudrun
Gisladottir» grunnstøtte den 18. juni
2002 ved innløpet til Nappstraumen i Vestvågøy
kommune i Lofoten. Morgenen etter sank skipet på ca.
40 m dyp. «Gudrun Gisladottir» hadde
under havariet både frossen sildefilet, opptil
800 tonn, og oljeprodukter om bord.

Den største umiddelbare
faren for forurensning fra skipet er knyttet
til oljen. Akutte utslipp av olje vil representere en
betydelig miljøtrussel for sjøfugl, nærliggende oppdrettsanlegg,
sårbare strandområder og friluftsliv. Det er derfor
viktig, bl.a. på bakgrunn av værforholdene i Lofoten,
at faren for oljeforurensning fra havaristen fjernes så raskt
som mulig. Fiskelasten utgjør også en
forurensningsfare, men vurderes å utgjøre en mindre
akutt miljøtrussel.

Rederiet er ansvarlig for
den forurensningsfare som skipets olje og last utgjør.
Miljøverndepartementet påla rederiet, som det
vises til i spørsmålet, i klageavgjørelse av
20. september 2002, å tømme havaristen for olje
innen i går, 15. oktober 2002. Videre ble fristen
for å heve og fjerne hele vraket satt
til 1. mai 2003.

Etter at departementet fattet sitt
vedtak, har rederiet overdratt vraket til et bergingsfirma. Rederiet
er imidlertid fortsatt ansvarlig i forhold til
departementets pålegg. Bergingsfirmaet har nå presentert
planer for å fjerne oljen sammen med hele vraket
i høst. Det er positivt at de ønsker å fjerne hele
vraket, men disse planene må dokumenteres bedre
for at Statens forurensningstilsyn skal kunne vurdere om den planlagte
hevingsoperasjonen er gjennomførbar innen kort
tid og forsvarlig ut fra miljøhensyn.

Statens forurensningstilsyn vil sørge
for at både planleggingen og gjennomføringen
av selve hevingsoperasjonen følges nøye
og vurderes grundig. Dersom det viser seg at rederiets planer ikke
er gjennomførbare, er det viktig at ingen tid går
til spille, og at en statlig aksjon for å tømme
oljen om bord iverksettes umiddelbart. Jeg har derfor bedt SFT starte
nødvendige forberedelser til en slik statlig aksjon
parallelt med at bergingsfirmaets hevingsplaner følges
nøye.

Rederiet har nå hatt tre måneder
på seg til å fjerne vraket, uten å ha
foretatt seg noe. Departementet avgjorde klagen fra rederiet raskt,
og det er svært viktig at rederiet i slike situasjoner
tar ansvar, følger opp gitte vedtak og rydder opp etter
seg.

 Regjeringen vil ikke utsette fristene
som er satt, nemlig at skipet i går skulle vært tømt
for olje. Skipet skal tømmes for olje umiddelbart. Det
rederiet nå gjennom bergingsselskapet har lagt på bordet,
er en plan for å heve hele skipet med
800 tonn sild og olje. Disse planene må SFT gå nøyere
igjennom. Man er ikke fornøyd med planene
slik de foreløpig foreligger, men man skal ha en dialog
de nærmeste dagene. Hvis man ikke kommer til
enighet og får gjennomført dette meget raskt,
vil staten tømme skipet for oljen, som er den akutte forurensningsfaren.
Derfor bad jeg SFT i går om parallelt med den dialogen
de har med selskapet for å få hevet hele
skipet, som selvsagt er det beste, å planlegge for at staten
skal tømme det for olje. Så hvis vi ikke
kommer til enighet med rederiet om en heving, at den ikke
tilfredsstiller de miljøkrav og sikkerhetskrav vi stiller,
vil vi måtte tømme det.

 At forurenser betaler, er et prinsipp som gjelder også for
dette området. Det er rederiets ansvar å få tømt
skipet og få hevet det. Det har vi gitt pålegg
om. Vi har gitt dem et pålegg om å tømme
det for olje innen 15. oktober. Den fristen
er oversittet av rederiet, og derfor starter vi nå planleggingen
av en statlig aksjon. Samtidig sier rederiet at de vil heve
skipet. Der har de en frist til neste år. Grunnen til at
vi delte denne fristen i sin tid, var at det viktigste
var å få tømt vraket for oljen, som er
den akutte forurensningsfaren, og at det medfører en ikke
ubetydelig risiko å få hevet skipet på denne
tiden av året. For at man skal kunne gå i gang
med disse planene, må vi ha god dokumentasjon og føle
oss trygge på at dette blir gjennomført, og at
det blir gjennomført på en skikkelig måte.

Jeg hadde denne saken på mitt bord
i noen få uker. Jeg bestemte
at skipet skulle tømmes, og jeg bestemte
at det skulle heves. Det er faktisk en veldig offensiv holdning
i forhold til denne type skipshavari, også offensiv
i forhold til den praksis som har vært fulgt de siste årene.

