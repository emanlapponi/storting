 Prinsippene for gjennomføringen av
barskogplanen er nedfelt i barskogvernmeldingen og Stortingets behandling
av denne, jf. St. meld. nr. 40 for 1994-95 og Innst. S.
nr. 220 for 1995-96.

I arbeidet med denne planen har det vært
et mål at de områdene som vernes, skal være
representative for den store variasjonen vi har i den norske
skognaturen. Samtidig har det vært viktig at planen skal
gjennomføres med så liten konfliktgrad som mulig.

En gjennomføring med minst mulig konflikter
var også viktig ved behandlingen av delplanen
for Øst-Norge, som ble vedtatt av Kongen i statsråd den
13. desember 2002.

Jeg vil understreke at både
barskogvernmeldingen og Stortingets behandling av denne la vekt
på viktigheten av også høyproduktive,
lavereliggende områder. Økt fokusering på biologisk rike
arealer innebærer at konfliktene ofte
blir større fordi en innenfor disse
områdene samtidig finner størst aktivitet innen
skogbrukssektoren. Dette gjelder også flere av
lokalitetene i delplanen for Øst-Norge, bl.a. Haugsjåknipen
i Aust-Agder fylke.

Regjeringen har gjort store anstrengelser for å dempe konfliktnivået
i gjennomføringen av barskogvernet. For planen som helhet
er noen områder med høy
konfliktgrad tatt ut i verneprosessen. 69 områder
ble sendt ut på lokal høring. 51 av disse ble
vedtatt vernet.

Ved prioriteringer mellom likeverdige
områder med hensyn til verneverdi har
områder med minst konfliktgrad blitt
valgt. Dette prinsippet er i tråd med retningslinjene for
barskogvernet, som er behandlet av Stortinget.

I området Haugsjåknipen var
det klart allerede ved fylkesmannens behandling at verneforslaget
ville påføre eierne økonomiske ulemper
og være til hinder for fremtidig drift av gården
som skogeiendom. Fylkesmannen la derfor frem et alternativt forslag
som innebar en reduksjon av området
som skulle vernes, med 430 daa. Med denne reduksjonen ble
de næringsmessige konfliktene knyttet til vernet betydelig
redusert. Det er dette reduserte forslaget som er vedtatt i kgl.
res. av 13. desember 2002. Det er også blitt
opplyst til meg at kommunen anbefalte denne planen.

Det har vært noen konflikter
i forbindelse med gjennomføringen av barskogplanen. Det
er helt riktig. Imidlertid har myndighetene gjennomført
en rekke konfliktdempende tiltak, som i mange tilfeller har hatt
god effekt.

Jeg har tidligere varslet at jeg i tilknytning
til fremleggelsen av stortingsmeldingen om Regjeringens miljøpolitikk
og rikets miljøtilstand vil legge frem forslag om nye grep
i gjennomføringen av det fremtidige skogvernet. I dette
arbeidet vil det bli viktig å redusere konfliktnivået
så langt som mulig.

Vi må ikke glemme det ansvaret
vi har for å ta vare på de verneverdiene
som finnes i skogen, der nær halvparten av de truede artene
i Norge lever. Her har vi klare internasjonale forpliktelser.
I Norge har vi fortsatt bare vernet ca. 1 pst.
av skogen. 99 pst. av skogen skal da håndteres
i forhold til skogloven. Det er også viktig å ha med
seg i dette videre arbeidet. Enkelte fremholder at man i Sverige
og i Finland er oppe i en verneprosent på 4 pst.–5 pst.

