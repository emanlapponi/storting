 Jeg konstaterer at det er enighet mellom alle partiene i næringskomiteen om å støtte Regjeringens forslag om å tilføre BaneTele 120 mill. kr i ny aksjekapital. Det er jeg glad for, og jeg mener at det er et viktig element i også å følge opp Stortingets merknader og vedtak i forbindelse med bredbåndsmeldingen som ble behandlet av Stortinget i fjor vår.




Under behandlingen av bredbåndsmeldingen ble det av Stortinget lagt klare føringer for hvilken rolle BaneTele AS bør ha i utviklingen av bredbåndsmarkedet i Norge. Disse føringene er selvsagt sentrale i Regjeringens håndtering av statens eierskap i selskapet.




BaneTeles virksomhet er, som også flere har nevnt, drift av fast og trådløs teleinfrastruktur. Selskapet er en innholdsnøytral leverandør for transporttjenester for elektronisk kommunikasjon. Jeg er enig i det som representanten Hedstrøm sa, at selskapet er viktig for å sikre reell konkurranse i dette delmarkedet. I en fremtidsrettet næringspolitikk er god infrastruktur og konkurranse i markedet også når det gjelder bredbånd o.l., et viktig element for å få ned de indirekte kostnadene til norsk næringsliv.




En nødvendig forutsetning for at BaneTele skal kunne utvikles slik som Stortingets flertall har forutsatt, er at man har klare forretningsmessige avtaleforhold til Jernbaneverket. Det er derfor positivt at dette nå er på plass gjennom en forliksavtale, som ble undertegnet av partene den 18. februar i år. Da vet man også hva innholdet i BaneTele vil være i årene fremover, og det vil gi selskapet en reell mulighet til nå også å gjøre det som er nødvendig for å posisjonere seg i dette markedet.




Markedet for bredbånd er i sterk utvikling. BaneTele må investere mye for å dekke kundenes behov for infrastrukturtjenester. BaneTeles likviditet og egenkapital var, slik jeg har vurdert det, ikke tilstrekkelig til å kunne gjennomføre de nødvendige investeringene. Gjennom den oppkapitaliseringen som Stortinget vil vedta i dag, vil man i tiden fremover kunne foreta de investeringene, men man må også med basis i dette gi selskapet en mulighet til å omstrukturere seg ytterligere og også vurdere fremtidige alliansepartnere. Det er en selvfølge at Stortinget får seg forelagt denne saken når selskapet, i forståelse med departementet, har kommet videre i denne prosessen og det ligger et forslag på bordet. Da vil Stortinget kunne ta stilling til det som kommer på bordet.




Jeg har lagt vekt på faren for at konkurransen i dette markedet kan bli merkbart svekket dersom BaneTele ikke kan gjennomføre de investeringene som det nå åpnes for. Det er derfor viktig å få denne kapitalen. De investeringene som den foreslåtte kapitalforhøyelsen gir mulighet til, er etter selskapets vurderinger lønnsomme. Det betyr at statens aksjonærverdier ivaretas på en god måte ved å gjennomføre en slik kapitalforhøyelse. Et oppegående BaneTele vil etter mitt syn også styrke vilkårene for å etablere industrielle løsninger hvor selskapet inngår.




Regjeringen har derfor i proposisjonen foreslått 120 mill. kr i økt kapital for å styrke selskapets muligheter fremover. Den foreslåtte kapitalforhøyelsen vil være et skritt i retning av å sette BaneTele i stand til å nå de ambisjonene staten har når det gjelder selskapets rolle i bredbåndsutviklingen. BaneTeles grunnlag for å kunne spille en aktiv rolle i utviklingen innenfor bredbåndsmarkedet som en innholdsuavhengig leverandør på kommersielt grunnlag vil derfor med dette stortingsvedtaket styrkes.




Det er godt for selskapet at Stortinget har behandlet denne saken raskt. Jeg takker for det. Et vedtak om kapitalforhøyelse, slik næringskomiteen nå har sluttet seg til, er et skritt i riktig retning. Samtidig er dette alene ikke tilstrekkelig for å nå alle målene Stortinget har satt i forbindelse med behandlingen av bredbåndsmeldingen.




Jeg vil i samarbeid med selskapets styre arbeide videre for å finne løsninger hvor BaneTele gjennom samarbeid med andre aktører i markedet kan utvikle seg videre på det grunnlag som nå foreligger. Og som jeg sa, Stortinget vil selvsagt få seg forelagt en slik eventuell løsning. Målet er å oppnå en god, industriell løsning som også er robust i det krevende marked. I en fremtidsrettet næringspolitikk med økt vekt på innovasjon vil BaneTele spille en aktiv rolle for å bidra til konkurranse også i tiden fremover.




I tillegg til de andre elementene som ligger der i forhold til budsjettet for inneværende år, der Fremskrittspartiet og regjeringspartiene ble enige, der det er en kraftig økning i den næringsrettede forskningen, der man også legger til rette for økt grad av såkornmidler knyttet til universitetsbyene i tillegg til de distriktsrettede såkornmidlene, og der regjeringspartiene har en avtale med SV og Inge Ryan, mener jeg vi har en offensiv næringspolitikk også på dette området – som Stortinget har vedtatt i forbindelse med budsjettforliket mellom regjeringspartiene og Fremskrittspartiet.




