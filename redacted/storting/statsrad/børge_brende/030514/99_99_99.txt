 Kostnadseffektivitet er et sentralt
hensyn i klimapolitikken, som i miljøpolitikken for øvrig.
Det er viktig å velge løsninger som gir størst miljøgevinst
i forhold til kostnadene. Regjeringen legger derfor stor vekt på nasjonal
og internasjonal kvotehandel som virkemiddel.

Kvotehandel vil bidra til å sikre
kostnadseffektivitet i klimapolitikken, fordi bedriftene selv vil
kunne bestemme hvilke utslippsreduserende tiltak
som skal gjennomføres, når de skal gjennomføres,
og i hvilken grad de vil kjøpe eller selge kvoter.
Det vil være i bedriftenes egen interesse å sette
i verk de rimeligste tiltakene først og redusere utslippene
fra egen virksomhet dersom de har tiltak som er billigere enn forventet
kvotepris.

Norge har forpliktet seg til at de årlige
klimagassutslippene i perioden 2008–2012 i gjennomsnitt ikke
skal være mer enn 1 pst. høyere
enn i 1990. I fjor gikk klimagassutslippene i Norge ned
med 2,5 pst., så nå ligger vi 5 pst.
over det nivået som er fastsatt i Kyotoprotokollen. Norge
har i klimaforhandlingene arbeidet for at utslippsbegrensningene
skal kunne gjennomføres på en fleksibel måte,
men samtidig slik at den miljømessige troverdigheten ikke
svekkes. Norge har i stor grad fått gjennomslag for
dette i forhandlingene. Kyotoprotokollen åpner for bruk
av fleksible mekanismer: internasjonal kvotehandel, den grønne
utviklingsmekanismen og felles gjennomføring mellom
industriland. Samtidig sier Kyotoprotokollen at bruken
av mekanismene skal komme i tillegg til bruk av nasjonale virkemidler.
Dette ligger også til grunn i den danske
klimastrategien – som jeg har studert grundig – der det
slås fast at Danmark akter å leve opp
til sine internasjonale forpliktelser, og at det fortsatt
skal satses på nasjonale virkemidler i tillegg til bruken
av mekanismene.

Regjeringen legger opp til at Norge
skal overholde sine utslippsforpliktelser gjennom nasjonale
tiltak, supplert med en aktiv bruk av de fleksible mekanismene under
Kyotoprotokollen. Gjennom sitt samtykke til hovedtrekkene i klimameldingen
og tilleggsmeldingen, samt ratifikasjon av Kyotoprotokollen, har
Stortinget sluttet seg til dette.

Denne fleksibiliteten er meget viktig. Det
er jeg enig med representanten i, selv om vi er noe uenige om ratifikasjonen
av Kyoto-avtalen og et internasjonalt klimaregime. Både
beregninger for norsk økonomi og anslag for OECD-området
under ett viser at kostnadene ved å gjennomføre
Kyotoprotokollen blir mye høyere hvis det ikke
gis anledning til bruk av fleksible mekanismer. Ved å gi
norske bedrifter mulighet til å delta i internasjonal kvotehandel
vil en i stor grad kunne overlate til markedet å avgjøre
om det er mest lønnsomt å sette i verk tiltak hjemme eller
i utlandet.

De samfunnsøkonomiske kostnadene ved
tiltak mot klimagassutslipp er grundig
dokumentert i ulike klimameldinger fra skiftende regjeringer. Jeg
vil også fremheve analyser av tiltakskostnader
gjennomført av industrien selv og presentert i hvitboken
om klimagassutslipp fra norsk landbasert
prosessindustri.

 Jeg er enig med representanten i at dette er
et svært viktig spørsmål. Vi så jo
i forbindelse med de flommene som var i Europa i fjor
sommer, at det ikke å ta klimautfordringene på alvor,
kan medføre veldig store økonomiske kostnader.
Dette var en illustrasjon på hvilke følger det
kan få hvis man ikke håndterer klimautfordringene.

Når det gjelder den norske
prosessindustrien, er situasjonen slik at den industrien i dag ikke
betaler elektrisitetsavgift – den er fritatt for det. Den
er også fritatt for CO2-avgift. Prosessindustrien
i Norge står for 30 pst. av klimagassutslippene,
mens den i EU står for 5 pst. av klimagassutslippene.
Jeg har nå en god dialog med prosessindustrien
i forhold til hva den kan levere av norske klimagassutslipp
i tiden fremover. Vi vil selvsagt også gjennomføre
nasjonale tiltak. Men, som jeg sa: Vi må også ha
en åpning for bruk av fleksible mekanismer. Hvor disse
klimagassreduksjonene kommer, er ikke avgjørende.
Det at de faktisk skjer, er det viktige for det globale klimaet.

 Som jeg sa i mitt første
svar til representanten Korsberg, er de samfunnsøkonomiske kostnadene
ved tiltak mot klimautslipp grundig
dokumentert i de to klimameldingene fra skiftende regjeringer. Det er også to
store vedlegg i de to meldingene som gjennomgår tiltakskostnader
og de samfunnsøkonomiske sidene.

Når det gjelder flommene i Europa
i fjor sommer, sa jeg at det var en illustrasjon på hva
som vil kunne skje hvis vi ikke gjør noe med
klimautfordringene. Jeg har aldri sagt – og det
finnes det faktisk ikke dokumentasjon på – at
disse flommene skyldtes klimaendringer, men det er den type
vær man vil se mer av – og mye mer av – hvis man ikke
gjør en skikkelig jobb her.

Men vi er enige om at det ikke må bli
fremstilt slik at om man kjøper kvoter eller
investerer i u-land i forhold til klimagassreduksjoner, skal det
bli sett på som dårligere tiltak enn andre. Situasjonen
er at det er dyrere å gjennomføre slike tiltak
i Norge enn i disse andre landene, men det er også viktig
for oss å vise at vi går foran her hjemme
for å få andre til å være
med, slik at man kan hindre en negativ utvikling.





                

 I arealpolitikken er det nødvendig å vurdere
sektorinteressene opp mot hva som gir den beste løsningen
ut fra en bred samfunnsmessig vurdering. Kommunene har en viktig
og vanskelig oppgave for gjennom kommuneplanarbeidet å få til
en bærekraftig utvikling av lokalsamfunnet som ivaretar både økologiske, økonomiske
og sosiale hensyn.

Jeg ser positivt på at kommunen har
fått i stand en interkommunal utredning
av alternative lokaliseringer av golfbane i Hamar-regionen. Uttalelsene
fra landbruksmyndighetene viser at etablering av golfbane på Atlungstad
må avveies mot jordvernhensyn. Samtidig er jeg enig i kommunens
vurdering av at det i Hamar-regionen er vanskelig å finne
banealternativer som både tilfredsstiller kravene
til en god golfbanelokalisering, og som ikke er i konflikt
med andre arealbruksinteresser.

I denne saken har jeg lagt avgjørende
vekt på de vurderinger Stange kommunestyre, altså det
lokale selvstyret, har foretatt, og at Hedmark fylkeskommune ved
fylkesutvalget etter en helhetlig vurdering ikke
har motsatt seg etablering av golfbane på Atlungstad.

Jeg har også lagt til grunn
at etablering av et golfanlegg av høy kvalitet vil få positive
ringvirkninger og bli en katalysator for bosetting, næringsutvikling,
rekreasjon og turisme i Hamar-regionen.

Etter en samlet vurdering kom jeg
derfor til at det var grunnlag for å godkjenne arealet
for golfbane på Atlungstad.

Jeg forutsetter at landbruksmyndighetene vil
bli trukket med i reguleringsplanprosessen for å sikre
detaljløsninger som tar hensyn til at arealene
kan tilbakeføres til jordbruk dersom golfaktiviteten skulle
opphøre.

Jeg vil også tilføye
følgende: Den samme dagen som jeg avgjorde saken på Atlungstad,
avgjorde jeg to andre golfbanesaker. Den andre
golfbanesaken var i Aurskog-Høland kommune, Finstadbru.
Denne golfbanen ble godkjent. Den tredje golfbanesaken,
i Gran kommune – Granavolden – sa jeg
nei til.

Vi må være klar
over at golf er i ferd med å bli en idrett for alle
i Norge. Norges Golfforbund har passert 100 000 i medlemskap,
og over 10 000 nye begynner hvert år å spille
golf. Etableringen av gode golfanlegg har positiv betydning
for folkehelsen. Golfbaner er idretts- og rekreasjonsanlegg for
moderne friluftsliv.

Selv om golfbanene lokaliseres på dyrket
mark, vil de kun beslaglegge en meget liten del av matkornarealet
på landsbasis. Det må man også være
klar over. Men de sakene jeg får til vurdering, vurderer
jeg konkret ut fra de ulike opplysninger som kommer på mitt
bord, og det må være en samlet vurdering,
hvor selvsagt også sektormyndighetene og landbruksmyndighetene
vil bli tillagt stor vekt.

 Jeg redegjorde for at vi avgjorde tre saker
den samme dagen – én golfbane fikk nei, og to
fikk ja – ut fra en konkret vurdering av situasjonen.

Når det gjelder golfbanen på Atlungstad,
var det bortimot et samlet politisk miljø i hele
Hedmark som var sterke tilhengere av denne golfbanen. Man hadde ikke veldig
mange gode alternativer i Hamar-regionen. Jeg synes det
er veldig sterkt når Stange kommune på en overbevisende
og god måte sier at de trenger dette
i forhold til lokal verdiskaping og for å holde
på turister. Det trengs også en utvikling
av denne innlandsregionen, som har hengt litt etter, og jeg kom
til, etter en samlet vurdering, at jeg ikke
kunne si nei til dette. Man må også være klar
over at en golfbane vanligvis beslaglegger mellom 500
og 1 000 dekar, men at det er en liten andel av dette som ikke
senere, hvis man skulle ombestemme seg, kan tilbakeføres
til matkornproduksjon.

 Først må jeg si at jeg er
positiv til at representanten Haga også er positiv
til golf.

Skal man først anlegge nye golfanlegg,
må man faktisk ha areal – og så kan vi
da ha en løpende diskusjon om hvilke areal som er til disposisjon.
Jeg bare bekrefter at golf har kommet for å bli.

Jeg har også fått
på bordet dokumentasjon som sier at en fullverdig
18-hulls golfbane normalt beslaglegger 500–1   000
dekar. Av dette utgjør spillearealet normalt 250 dekar.
Det er først og fremst greenen og sandbunkerne som medfører
tunge inngrep i jordsmonnet. Til sammen utgjør disse områdene
20 dekar. For et golfbaneanlegg på 500–1 000
dekar vil man altså måtte regne med tunge inngrep
i jordsmonnet på kun 20 dekar, hvor tilbakeføring
til jordbruk er kostbart. Jeg synes det er verdt å ta med
seg i de vurderingene som foretas, altså at det av 1 000
dekar er 20 dekar som ikke kan vendes tilbake til matkornareal
hvis man skulle gjøre andre vurderinger senere.

