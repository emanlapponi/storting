 Som miljøvernminister har jeg ansvaret
for å forvalte strandsonen i samsvar med Stortingets forutsetninger,
slik at viktige nasjonale interesser blir ivaretatt.

I brev av 8. mars i år til kystkommunene,
fylkesmennene og fylkeskommunene har jeg påpekt behovet
for en streng praktisering av byggeforbudet i 100-metersbeltet langs
sjøen. Jeg understreket i brevet kommunalt ansvar for å forvalte
strandområdene i tråd med nasjonale interesser,
og bad fylkesmenn og fylkeskommuner sørge for at nasjonale
retningslinjer følges. Jeg følger med på utviklingen,
bl.a. gjennom en halvårlig rapportering til departementet
av dispensasjoner i strandsonen. Det er disse retningslinjene også kommunene
og fylkesmannen i Vest-Agder må forholde seg til i den
aktuelle saken.

Dette er altså et ansvar jeg tar alvorlig,
og jeg følger derfor disse sakene meget nøye.
Det gjelder ikke minst i saken om sjøbodene i
Kristiansand, der jeg har gitt svar på tre skriftlige spørsmål
fra representanten Rolf Terje Klungland. Samme representant
tok også saken opp i et tilleggsspørsmål
i en tidligere spørretime her i Stortinget.

Så langt jeg kan bedømme,
er alle relevante problemstillinger i denne saken tilstrekkelig
belyst gjennom disse svarene. Saken håndteres av Kristiansand
kommune og fylkesmannen i Vest-Agder. Kommunen vil ta gjeldende kommunedelplan
for Flekkerøy opp til revisjon, og fylkesmannen skal medvirke
i dette planarbeidet.

Det er kommunen som etter plan- og
bygningsloven har ansvaret for behandlingen av de enkelte plansaker
og dispensasjonssaker. Fylkesmannen skal medvirke og påse
at nasjonale interesser blir ivaretatt. Fylkesmannen kan
om nødvendig fremme innsigelser til planer som er i strid
med nasjonale interesser, slik at de bringes inn til Miljøverndepartementet
for avgjørelse. Et eksempel på en
slik sak i samme region er reguleringsplanen for Ny-Hellesund i
Søgne kommune i Vest-Agder. Her tok departementet innsigelsene
til følge, slik at et byggeområde for ti nye hytter
i strandsonen ble tatt ut av planen. Begrunnelsen var behovet for
streng praksis for å beskytte strandområdene.

Det er også kommunens ansvar å håndheve
plan- og bygningsloven og følge opp dersom det foretas
ulovlige tiltak. Dersom kommunene ikke følger
opp dette ansvaret, er det aktuelt for fylkesmannen å gripe
inn.

Selv om jeg selvsagt har det overordnede ansvaret, betyr
det ikke at miljøvernministeren skal behandle alle enkeltsaker.
Når ansvar og oppgaver er lagt til kommunen og fylkesmannen – og
når det gjøres et arbeid med sakene lokalt – er
det ikke grunn for meg til å gripe inn. Men i
de tilfellene der det ikke er lokal vilje til å følge opp
regelverket og sørge for
at nasjonale interesser blir ivaretatt, vil
Miljøverndepartementet om nødvendig kunne be fylkesmennene
om å gripe inn overfor kommunen.

 Som jeg sa i mitt første svar,
tar jeg dette ansvaret med stort alvor. Derfor har jeg også presisert
ovenfor kystkommunene, fylkeskommunene og fylkesmennene hva som
er de nasjonale retningslinjene. Jeg syns ikke jeg inntar noen
vente og se-holdning her.

Eksemplet om at strandsonen bygges ned har
i og for seg ikke så mye med disse sjøbodene å gjøre.
Sjøbodene – som også kalles
naust – står der fra før. Men det er
jo en ulovlig disponering av sjøbodene om de f.eks. omdisponeres
fra å være naust til å bli
tatt i bruk som hytte. Det har vært påstander
om det, og fylkesmannen i Vest- Agder følger dette nøye.
Det er klart at det er vanskelig å gå gjennom
hver bidige sjøbod og se på hva de benyttes til,
men vi slår hardt ned på ulovlig bruk, bl.a. gjennom fylkesmennene,
og det må også kommunene gjøre.

Det siste halve året har antall bebyggelser
i strandsonen gått noe ned, ikke minst, kanskje, etter
det brevet jeg sendte ut.

 Når det gjelder regelverket for
hundremetersbeltet, er det det samme regelverket som
nå gjelder, som under den forrige regjering.
Jeg har i et brev til de aktuelle aktørene presisert
det som er bestemmelsen, nemlig at utgangspunktet er at man ikke skal
bygge i hundremetersbeltet. Miljøverndepartementets representanter
rundt omkring i fylkene er fylkesmennene. Og som jeg også redegjorde
for for representanten Brustad, er det slik at fylkesmennene bruker
innsigelsesretten sin der de mener at det er prosjekter
rundt omkring i fylkene som er i strid med det Stortinget har vedtatt,
og det som ligger i mitt brev. Og den brukes flittig. Jeg har hatt
flere slike saker på mitt bord, og jeg har sagt f.eks.
i forbindelse med Ny-Hellesund at det var uaktuelt med bygging av
ti nye hytter, fordi det var i hundremetersbeltet i akkurat samme
region.

Når det gjelder sjøbodene,
er det kommunens ansvar å påse at naust ikke
tas i bruk til bolig. Jeg vet at representanten er kjent med den type
problemstillinger. Det går ikke an å ta
i bruk en sjøbod til bolig. Da må man søke kommunen
om en dispens. Får man ikke dispens, er det ulovlig
bruk. Hvis kommunen ikke slår ned på det, sier jeg
at da skal fylkesmannen, som er statens regionale
representant, gripe inn. Og det er å ta ansvar. Jeg bruker altså det
virkemiddelapparatet vi har her. Men jeg kan ikke personlig
springe rundt på Flekkerøya som et sjøbodpoliti
og sjekke om sjøbodene tas i bruk til ulovlig formål.
Jeg har imidlertid gitt så klare beskjeder som det her
er mulig å gi. Jeg har svart Stortinget tre ganger, pluss én
gang, i tillegg til i dag, så dette syns jeg er en sak hvor
statsråden har vært meget klar.





                

 Behovet for økt skogvern er vektlagt
i Sem-erklæringen. Jeg arbeider aktivt sammen med landbruksministeren
for å finne gode løsninger og nye grep
for å forsterke skogvernet. Som en første
start sørget Regjeringen for at det i forbindelse med revidert nasjonalbudsjett
for 2002 ble bevilget 25 mill. kr over Miljøverndepartementets
budsjett til økt skogvern som skal overføres
Landbruksdepartementets jordfond. Parallelt besluttet Regjeringen å endre
vedtektene for Jordfondet slik at fondet kunne brukes til å finansiere
vern av skog.

Samtidig ble det åpnet for at ca.
10 mill. kr, eller om lag halvparten av Jordfondets disponible
kapital, også kan nyttes til skogvern i 2002.
Dette betyr at Regjeringen har lagt til rette for at det allerede
i høst kan vedtas vern som innebærer en økning
av bevilgningene til skogvernet på 35 mill. kr i forhold
til tidligere plan, bl.a. vern av ca. 40 kvadratkilometer av Trillemarka
i Buskerud.

Det er videre lagt til rette for at rundt halvparten
av det som fremover blir tilbakeført Jordfondet
av utestående kapital, også kan brukes
til skogvern. Det vil til sammen være i størrelsesordenen
25 mill. kr. Videre ble det åpnet for at salgsinntektene
ved salg av deler av Kjeller gård i Skedsmo kommune
blir overført fondet for ytterligere å styrke
skogvernet. Det er rimelig å forvente at salget av deler
av Kjeller gård kan realiseres i 2003.

Siden tilførselen av kapital til Jordfondet
er avhengig av salg av eiendommer, kan det imidlertid ikke
nå fastslås nøyaktig
hvor mye som vil kunne brukes til skogvern i 2003 – og
dermed hvor stort areal som kan vernes.

 Hvis jeg forstod spørreren rett, tror
jeg vi er enige om at vi i Norge i dag har et for lavt
skogvern. Vi har vernet ca. 1 pst. av skogen vår. Grunnen
til at man verner skog, er at mange av de artene som er rødlistet,
dvs. truet, befinner seg i skogen. Man må derfor verne
en del av disse biotopene. Land som det er naturlig å sammenligne
seg med, Sverige og Finland, har et høyere vernenivå enn
oss. Derfor er Regjeringen innstilt på å øke
skogvernet i årene fremover. Vi avslutter nå det
Stortinget vedtok i forhold til verneplan for Østlandet, og vil
i forbindelse med fremleggelsen av rikets miljøtilstand
invitere Stortinget til å drøfte det fremtidige verneomfanget.
Vi har samtidig også tatt kontakt med Skogeierforeningen
og Skogeierforbundet for å ha en dialog om hvordan
man i fellesskap i større grad kan finne områder
som tilfredsstiller de biologiske kvalitetene man er ute etter,
og som det kan være aktuelt å verne
for å få ned et unødvendig høyt
konfliktnivå. Det er et av de virkemidlene som vi bruker.

 Det er riktig at Skogforsk og NINA
har fremlagt en rapport hvor man anbefaler at vi øker skogvernet
i årene fremover. Det fremgår også av Sem-erklæringen
at denne Regjeringen ønsker det. I forhold til
våre naboland ligger vi lavere, selv om det ikke fullt
ut er mulig å sammenlikne fordi de har en mye større
skogproduksjon. En del av skogen i Norge verner seg faktisk
selv, men når det gjelder den mest interessante skogen
i biologisk sammenheng, er Regjeringen innstilt på å jobbe
videre med skogvern i årene fremover og å øke
skogvernet i tråd med Regjeringens arbeidsgrunnlag. Stortinget
vil i forbindelse med meldingen om rikets miljøtilstand
som trolig blir fremlagt i februar, bli invitert til å ta
del i den diskusjonen og å utforme de nye prinsippene for
skogvernet for årene fremover.

