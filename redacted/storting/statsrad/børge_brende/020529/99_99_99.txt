 Regjeringens mål er å redusere
vesentlig utslippene av bromerte flammehemmere innen 2010.
Jeg er opptatt av at dette målet skal nås, og Statens
forurensningstilsyn har nå foreslått en handlingsplan
for reduksjon av utslipp av bromerte flammehemmere.
Der foreslås det mange tiltak, både
forbud og bruksbegrensninger, økt internasjonalt arbeid,
tiltak innen offentlig innkjøpspolitikk, informasjonstiltak
og tiltak rettet mot avfall som inneholder bromerte flammehemmere.
Dette er en oppfølging av spørsmål som
tidligere er tatt opp i spørretimen.

Eksport av brukte produkter, som
f.eks. biler og brukte elektroniske og elektriske produkter, til
videre bruk i andre land er i dag tillatt, også om
eksporten går til den tredje verden. Slik handel
er i prinsippet ikke regulert annerledes enn eksport
av nye produkter. Brukte produkter kan komme til nytte i andre
land, f.eks. utviklingsland, selv om de ikke lenger tilfredsstiller
de krav norske brukere har, og det er viktig å ikke
legge unødvendige hindringer i veien for slik
handel.

Det er likevel viktig at dette ikke
blir et skalkeskjul for eksport av avfall og spesialavfall.
Når produktene er å betrakte som avfall i Norge,
legger vi derfor vårt avfallsregelverk til grunn. Dette
regelverket går lenger enn
våre forpliktelser etter Basel-konvensjonen.
Vi har både forbud mot all eksport
av spesialavfall til land utenfor OECD
og forbud mot eksport av alt avfall til sluttbehandling
til land utenfor OECD. Bakgrunnen for dette er at vi ikke
skal kunne løse våre avfallsproblemer
ved å eksportere dem til fattigere land.

I takt med økende kunnskap om farlige
stoffer og økende kunnskap om innholdet av slike stoffer
pågår det et kontinuerlig arbeid for å utvide
listene over hvilke typer avfall som betraktes som spesialavfall.
Det er nødvendig å sørge for at kasserte
produkter med høyt innhold av farlige, bromerte
flammehemmere defineres som spesialavfall. En endring
av spesialavfallsregelverket som planlegges sendt på høring
før sommeren, vil klargjøre at kasserte elektriske
og elektroniske produkter og bilvrak vil bli definert
som spesialavfall dersom de inneholder
skadelige stoffer. Både nasjonalt og internasjonalt vil
vi arbeide for at alle produkter med høyt innhold
av farlige, bromerte flammehemmere blir omfattet av regelverket.

I denne diskusjonen om avfallsproblematikken
er det viktig å huske at det beste ville vært
om produktene var fri for bromerte flammehemmere og andre
miljøgifter. Det er derfor avgjørende å få til
direkte bruksreguleringer og forbud mot omsetning – og
eksport – av de farligste bromerte flammehemmerne
i faste, bearbeidede produkter, enten disse produktene er nye eller
brukte. I SFTs forslag til handlingsplan markeres det at Norge ønsker å gå lenger,
og er villig til å gå foran på dette
området.

 Jeg synes det er viktig det representanten
Sørensen påpekte, at det aller vesentligste er
at man nå ikke produserer produkter som inneholder bromerte
flammehemmere, som har – en del av dem i hvert fall – svært
negative virkninger på miljøet, som tas opp i
ulike organismer, og som over tid kanskje kan bli den nye tids PCB.
Så det skal vi jobbe med. (En mobiltelefon ringer
gjentatte ganger.)

Så vil vi før sommeren sende
ut på høring et forslag som vil definere de produktene – elektroniske
produkter, PC-er og utrangerte biler – som spesialavfall
hvis de inneholder farlige, bromerte flammehemmere, og da vil de ikke
kunne eksporteres.

 Jeg synes at det er et godt innspill fra representanten
Sørensen.

I forbindelse med Johannesburg-konferansen
jobber vi nå for at POP-konvensjonen, som er Stockholmskonvensjonen,
skal utvides til også å gjelde tungmetaller,
og dette bør vi forsøke å få internasjonal
forståelse og gjennomslag for. Det er også slik
at EU jobber for å stramme opp sitt regelverk i forhold
til bromerte flammehemmere, og at det kan bli lovgivning der, som
kommer i et direktiv, som definerer også de typer
produkter som representanten Sørensen tok opp, som spesialavfall,
slik at det ikke blir lovlig å eksportere disse
til land utenfor OECD. Men vi går allerede foran, og sender
dette som er knyttet til de produktene som ble tatt opp, ut på høring
allerede nå før sommeren.

Jeg synes at det er en god idé på et eller
annet tidspunkt å gi en litt mer samlet gjennomgang av
kjemikaliepolitikken, og skal ta opp det til vurdering. Uten at
jeg lover det, kunne f.eks. en egnet mulighet til det være
ved fremleggelsen av «rikets miljøtilstand» til
høsten.

 Saken gjelder en søknad
fra Veitastrond Bygdalag om et helikopterløft for turister
fra Veitastrond og opp på fjellet Kalda-Kari innenfor
Jostedalsbreen nasjonalpark. Det skal også etableres
et spisested på toppen. Miljøverndepartementet
sa i april i år nei til å gi dispensasjon fra
nasjonalparkbestemmelsene for å realisere prosjektet. En
liknende søknad ble behandlet allerede i 1999.
Den gangen gjaldt søknaden også grenseendring
for å trekke Kalda-Kari-området ut av nasjonalparken
samt dispensasjon fra de generelle motorferdselsbestemmelsene. Søknaden
om grenseendring ble den gangen avslått.

Med den dispensasjonspraksis som er lagt til
grunn i vår nasjonalparkforvaltning, åpner ikke
bestemmelsene for nasjonalparken for at det kan gis dispensasjon
for slike tiltak, selv om de har en midlertidig karakter. En endring
av denne praksisen vil kunne få store konsekvenser i form
av økt press på bruken av nasjonalparkene – i
strid med forutsetningene for opprettelsen av dem.

Jeg vil minne representanten om at Stortinget
senest ved behandlingen av nasjonalparkmeldingen i 1993 uttalte
at man

«anbefaler
at det legges opp til en forholdsvis restriktiv
linje for tillatte aktiviteter når det gjelder de områdene
som får nasjonalparkstatus».

Slik prosjektet er beskrevet i søknaden,
er det ingen tvil om at nasjonalparken vil være
til hinder for gjennomføring av tiltaket. Jeg er således ikke
enig med representanten Korsberg når han beskriver prosjektet
som et miljøtilpasset prosjekt. Et prosjekt som
bl.a. omfatter frekvent, støyende helikoptertrafikk,
tilhører klart gruppen av tiltak som man gjennom vernevedtaket
tok sikte på ikke skulle kunne gjennomføres
innenfor en nasjonalpark.

Jeg vil også minne om at
et slikt prosjekt heller ikke ville kunne gjennomføres
utenfor nasjonalparken på grunn av motorferdsellovens bestemmelser.

Jeg finner derfor ikke grunnlag for å gå videre
med saken.

 Først må jeg si at representanten
Korsberg her nevnte mange fornuftige institusjoner og ikke
minst politikere.

Problemet når
det gjelder dette Kalda-Kari-prosjektet, er at man tenker seg en
helikoptertransport og etablering av et spisested
innenfor Jostedalsbreens nasjonalpark. Med de
føringene Stortinget har lagt, synes ikke jeg
det er grunnlag for å kunne gi en dispensasjon her. Da
måtte man eventuelt ha trukket tilbake nasjonalparkens
grenser, noe jeg ikke synes er fornuftig.

I tillegg er det slik at motorferdsellovens
bestemmelser må gjennomgås hvis man skulle åpne
for den type helikoptertransport.

 Det er ikke noen tvil om
at når man sitter i en samarbeidsregjering, er det snakk
om å gi og ta. I Høyre har vi bl.a.
fått gjennomslag for 30 milliarder kr
i skatte- og avgiftslettelser, og på miljøsiden
har vi forpliktet oss til å føre en
offensiv miljøpolitikk. Det tror jeg er bra.

Når det gjelder dette prosjektet,
har det ikke vært manglende vilje fra min side, eller
fra de nevnte representantenes side, til å få til
en skikkelig verdiskaping lokalt. Når
vi har gått nærmere gjennom det som har vært, og
også påstander som er blitt presentert for oss,
har det vist seg at det ikke er så enkelt når
man oppretter en nasjonalpark, å anlegge en helikopterlandingsplass
og bygge et spisested. Dette spisestedet – selv om det ikke
skulle være permanent – måtte reises
innenfor nasjonalparken. Det var faktisk ikke
meningen da man etablerte denne nasjonalparken, Jostedalsbreen,
at man der skulle ha helikopterlanding og i tillegg etablere
et spisested. Det er faktisk brudd med det som er utgangspunktet
for den type nasjonalparker.

