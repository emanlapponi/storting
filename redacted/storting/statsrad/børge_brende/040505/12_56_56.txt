 Jeg ville nok ha tolket mitt svar på en
noe mer imøtekommende måte enn det representanten
nå gjør, men det får være
opp til henne selv.

Jeg har bedt SFT gå igjennom de ulike
virkemidlene som er tilgjengelige, for at vi i enda større
grad skal kunne nå målsettingen innen
2010. Etter det vi kjenner til, har ingen andre
land innført forbud mot kobber i produkter som impregnert
trevirke, og heller ikke ved notimpregnering. Når
det gjelder det siste forholdet, er det fastsatt en forskrift
som forbyr det i Norge, så der har vi gått foran.
Det vi nå diskuterer, er altså en relativt liten
del av utslippene av kobber – under 2 tonn, eller
ca. 4 pst. – som representanten da mener
at jeg over bordet skal forby, som det eneste landet i verden. Det
må være samsvar mellom miljøutfordringene
og de virkemidlene man bruker. Men nå avviser
jeg ikke at vi skal se på totaliteten i dette.
Det skal SFT få i oppgave. Da tror jeg også at
bedriften, som åpenbart har et veldig spennende og viktig miljøkonsept,
er best tjent med at man følger dette og markedsfører
den positive siden ved det.

