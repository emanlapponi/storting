 Når det gjelder å være
mer offensiv, registrerte jeg at representanten ikke kommenterte
det forholdet at jeg slo fast at det har vært en 30 pst.
reduksjon i de norske kobberutslippene mellom
1995 og 2001. Det har altså vært en kraftig reduksjon
i kobberutslippene, som ikke er premisset i spørsmålet,
hvor det står at det har vært en kraftig økning.

Når det gjelder impregnert trevirke,
er det en gledelig utvikling at det nå foreligger miljøvennlige
alternativer. Utslipp fra impregnert trevirke utgjør likevel
en relativt liten del av utslippene av kobber – under 2
tonn, eller ca. 4 pst. Det er fordi det meste
av stoffene vil sitte igjen i trevirket når det blir avfall.
For å vurdere tiltak som gir tilstrekkelig måloppnåelse
for kobber, er det derfor nødvendig å vurdere
tiltak på alle bruksområder. Det er
derfor jeg nå ber SFT gjennomgå dette for å se
om det kan være virkemidler utover dem vi i dag
bruker, som kan være kostnadseffektive og fornuftige.

