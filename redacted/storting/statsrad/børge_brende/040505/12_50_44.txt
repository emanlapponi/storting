 Regjeringen har som mål vesentlig å redusere
kobberutslippene til miljøet sammenlignet med
1995-nivå senest innen 2010, som også representanten
er inne på i sitt spørsmål.
Jeg er opptatt av at dette målet skal nås.

Den siste rapporteringen fra SFT viser at de
totale utslippene av kobber har gått ned med 30 pst. fra
1995 til 2001, en reduksjon på over
200 tonn. Utslippene til vann går mest ned, og det er utslippene
fra industrien som er mest redusert. Det er også nedgang
i utslippene fra produkter. Det er altså ikke
slik at kobberutslippene øker, de er redusert med rundt
en tredjedel. Det er likevel et mål å redusere
utslippene ytterligere.

Selv om kobber er miljøfarlig, er
det vesentlig mindre farlig enn mange andre
miljøgifter. Derfor er kobber til noen formål
et akseptabelt alternativ til enda farligere miljøgifter,
som TBT, krom og arsen. Uten å godta fortsatt bruk av kobber
på enkelte bruksområder hadde det ikke
vært mulig å stanse utslipp av enda
farligere miljøgifter.

Ulike produkter bidrar til over 70 pst. av
kobberutslippene, der notimpregnering i oppdrettsnæringen
og bruk av bunnstoff på båter er de største
kildene. Utslipp av kobber i forbindelse med vask og impregnering
av nøter i oppdrettsnæringen har medført
vesentlige miljøskader omkring notvaskeriene. Derfor fastsatte
jeg høsten 2002 et forbud mot slike utslipp. Forskriften
bidrar også til bedre rammebetingelser
for teknologi og praksis som er helt uten bruk av kobber eller
andre miljøfarlige impregneringsmidler.

Når det gjelder bunnstoff på båter,
har man på globalt nivå klart å bli
enige om å stanse bruken av den hormonforstyrrende miljøgiften
TBT fra 2003. Norge bidrog sterkt til dette globale forbudet
mot TBT. Det er imidlertid ennå ikke
utviklet fullgode alternativer til kobberbasert bunnstoff, har jeg
fått opplyst.

For å kunne stanse bruk av trevirke
med innhold av enda farligere tungmetaller – krom
og arsen – aksepteres i dag bruken av kobberholdig impregnert
trevirke. I kommentaren til forskriften som forbyr impregnering
med krom og arsen, heter det at selv om forbudet ikke
omfatter kobber, skal kobber søkes erstattet av alternativer. Det
samme følger av substitusjonsplikten i produktkontrolloven.

For impregnert trevirke har det skjedd en rivende
produktutvikling. Det finnes nå gode alternativer
som verken inneholder kobber eller andre tungmetaller.
Økt praktisk erfaring med kobberfrie alternativer vil gi et grunnlag
for økt substitusjon av kobberbaserte impregneringsmidler
med mindre miljøfarlige alternativer.

Jeg mener det er behov for å vurdere
ytterligere tiltak for å oppnå vesentlig reduksjon
av kobberutslippene innen 2010. I tilbakemeldingen på SFTs
rapportering vil jeg be om en vurdering av mulige ytterligere tiltak
mot produkter som bidrar til kobberutslipp.

Øyvind Halleraker hadde
her overtatt presidentplassen.

