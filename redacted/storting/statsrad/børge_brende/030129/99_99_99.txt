 Jeg er enig med representanten Skei Grande
i at staten bør gå foran og utnytte sin forbrukermakt
gjennom å etterspørre miljøvennlige produkter
og tjenester. Derfor er «grønne innkjøp» et
sentralt satsingsområde i Regjeringens Grønn
Stat-arbeid. Staten skal ikke bare stille miljøkrav
til omverdenen, men også være
miljøvennlig i sin egen drift.

Vi har satt oss som et konkret mål
for arbeidet med Grønn Stat at alle departementene
skal komme skikkelig i gang med arbeidet. Det har man også gjort.
Vi skal innføre systemer for miljøledelse innen
2005, og da skal dette være på plass.
Dette vil sikre en systematisk og langsiktig innsats for å ivareta
miljøhensyn i driften av virksomheten. I tillegg til «grønne
innkjøp» dreier dette seg også om
miljøvennlige løsninger innenfor
avfall, energi og transport. Vi har nå sendt på høring
et forslag til veileder for å sikre effektiv og god gjennomføring
av dette overalt i staten.

I november i fjor sendte jeg også et
brev til alle departementene, der jeg bad om at det etableres
rutiner både i departement og underliggende etater
som sikrer økt bruk av papirprodukter basert på gjenvunnet
materiale.

Også for en rekke andre
produkter er det mulig å etterspørre avfallsbaserte
løsninger. For eksempel lages det faktisk
kontorstoler av gjenvunnede bruskorker og ketchupflasker på Røros.
Det er viktig at staten gjennom sine innkjøp
bidrar til å styrke markedet for avfallsbaserte råvarer.
Dette kan skje gjennom å etterspørre produkter
basert på avfall og ved å forsikre seg om råvarene som
benyttes i produksjonen av ulike produkter, helt eller
delvis er basert på avfall.

Hver enkelt statlig virksomhet er direkte ansvarlig
for egne innkjøp og er gjennom ny lov om offentlige
anskaffelser pålagt å ta miljøhensyn
ved den enkelte anskaffelse. Nærings- og handelsdepartementet
utarbeider nå en egen veileder om hvordan «grønne
innkjøp» kan gjennomføres i tråd
med regelverket.

Å ta miljøhensyn ved innkjøp
innebærer at det legges vekt på produktenes
påvirkning på det ytre miljø,
og at det tas hensyn til miljøkonsekvenser gjennom hele
livsløpet til produktet, fra råvareutvinning til
utrangering. Å gjennomføre slike vurderinger kan være
komplisert, og det er derfor opprettet miljømerkeordninger
som skal gjøre arbeidet og valget enklere for innkjøpere,
bl.a. den offisielle nordiske miljømerkeordningen Svanen.
For å kunne bli miljømerket blir det for mange
produkter stilt krav om bruk av gjenvunnet materiale som råvare
i produksjonen. I tillegg skal produktene kunne gjenvinnes når
de ender opp som avfall. Regjeringen ser svært positivt
på disse ordningene og bidrar økonomisk til at
de opprettholdes og utvides til å gjelde flere produktgrupper.

Staten kan gi viktige signaler utad ved å feie
for egen dør, som representanten var opptatt av, samtidig
som staten gjennom sine innkjøp har betydelig
påvirkningskraft og reell mulighet til å påvirke
utviklingen av markedet for miljøvennlige produkter.

 Det er et viktig spørsmål som
representanten Skei Grande tar opp der. Vi jobber nå aktivt
i forhold til alle departementene, og også for
at de skal følge opp sine etater. Men etter
at dette nå igjen blir understreket, skal vi gå en
runde i forhold til at det ikke bare er departementene
og de helt nærliggende etatene, men også statens ytre
etater, statsaksjeselskaper og forvaltningsselskaper som kan være
aktuelle for å få en påminnelse om dette.

Hvis man ser på alle de
innkjøpene staten gjør i løpet av ett år,
er de utrolig store, og gjennom å gå foran
med et godt eksempel, f.eks. ved stort sett å bruke
returpapir der det er mulig, vil det også legge
grunnlaget for bedrifter innenfor miljøteknologi,
som ikke minst Venstre har vært opptatt
av, og som vi vil prøve å følge opp også i Regjeringen,
noe som også er fastslått i Sem-erklæringen.
Så vi står på her.





                

 Som representanten Meltveit Kleppa
påpeker, er det nylig påvist skader grunnet ulv
i Eigersund kommune i Rogaland. Jeg er kjent med at det 17. januar
ble funnet seks sauer drept av ulv. Videre ble fire sauer
avlivet på grunn av skader, og tre sauer er savnet.

På grunnlag av disse skadene søkte
Rogaland sau- og geitalslag om fellingstillatelse 20. januar i år.
Dagen etter, 21. januar, fattet Direktoratet for naturforvaltning, som
rette vedkommende, et vedtak der fellingstillatelse foreløpig
ble avvist.

Denne avgjørelsen er nå påklaget,
og ligger til behandling i direktoratet. Direktoratet for naturforvaltning kan
da enten endre sitt tidligere vedtak, eller
de kan fastholde tidligere avslag og oversende saken til Miljøverndepartementet
som overordnet klagemyndighet. Jeg kan derfor av forståelige
grunner ikke nå forskuttere utfallet.

Direktoratet følger situasjonen i
området svært nøye, både
når det gjelder eventuelle nye skader, og når
det gjelder resultater av DNA-analyser av ulv i skadeområdet.
Direktoratet har videre opplyst at en ny avgjørelse i lys
av klagen og nye opplysninger for øvrig vil foreligge i
neste uke.

DNA-analysene som nå er sendt til
et laboratorium i Sverige, vil kunne avdekke hvorvidt dette er det
samme individet som har hatt tilhold i Sørvest-Norge de
siste måneder. Disse analysene gir også mulighet
for kjønnsbestemmelse av individet og mulighet til å identifisere individets
betydning for ulvebestandens genetiske overlevelse. Analyseresultatene
er ventet til direktoratet tidlig i neste uke.

Eigersund er del av et område som
fra naturens side er velegnet for sauehold på tradisjonelt
vis, som representanten Meltveit Kleppa påpekte.
Det er følgelig et av landets mest sauetette områder.
Videre har området lang tradisjon for å la sauene
ha tilgang på beite gjennom store deler av året.
Det er derfor 

ikke

 ønskelig
med fast etablering av ulv i dette området. Dette fremgår også av
den vedtatte forvaltningssonen for ulv, der Eigersund klart ligger
utenfor sonen der det skal aksepteres par eller familiegrupper
av ulv.

Det er likevel ingen automatikk i
at ethvert streifdyr som befinner seg utenfor forvaltningssonen,
skal felles uten at faktisk skadeomfang, potensiell skade fremover
i tid, muligheter for forebygging og bestandens overlevelse er vurdert.
Dette følger både av forvaltningssonen og av de
retningslinjer som er trukket opp for forvaltningen av store rovdyr
gjennom viltloven med forskrifter.

Forvaltningsapparatet følger utviklingen
i dette området svært nøye, og er klart
til å fatte et nytt vedtak på svært kort
varsel dersom situasjonen skulle tilspisse seg med nye skadetilfeller
før DNA-analysene er klare i begynnelsen av neste uke.

 Det er riktig at det er bestilt flere rapporter
om og evalueringer av den gjeldende rovdyrpolitikken fra Miljøverndepartementets
side. Det er som forberedelse til rovdyrmeldingen, som Regjeringen skal
fremme i løpet av året. Dette vil danne basis
for det arbeidet vi nå har startet opp.

Representanten Meltveit Kleppa har
rett i, som jeg også påpekte i mitt
svar, at det her er snakk om et område som har lang tradisjon
med bufe i utmark, og at det derfor ikke er ønskelig
med fast etablering av ulv i dette området. Det er ikke
aktuelt for Regjeringen å foreslå at dette skal
bli en del av noen sone for ulv.

Stortinget vil selvsagt få mulighet
til å komme tilbake til disse spørsmålene
når meldingen kommer til behandling.

 Som jeg sa innledningsvis i mitt svar, er det
slik at dette vedtaket fra Direktoratet for naturforvaltning er
påklaget, og Miljøverndepartementet er ankeinstans.
Jeg kan derfor ikke gå inn og kommentere den
aktuelle saken mer konkret.

Men jeg har understreket at dette området ikke
skal bli et område for faste bestander av ulv. Det er punkt én.
Og punkt to: Jeg understreket også i mitt svar – og
det mener jeg bør berolige dem som har bufe
i utmark i området, hvor man faktisk også har
det ute om vinteren fordi man har en tradisjon for det når
det er lite snø og de faktisk kan beite
litt også i den sesongen – at forvaltningsapparatet
følger utviklingen i dette området svært
nøye og er klart til å fatte et nytt vedtak på svært
kort varsel dersom situasjonen skulle tilspisse seg med nye skadetilfeller
før DNA-analysene foreligger i neste
uke. Nye angrep fra ulvens side i dette området
vil da føre til at man aksjonerer raskt.





                

 La meg først besvare representantens
spørsmål om hvorvidt Regjeringen vil fremlegge årlige
oversikter over planlagte verneplaner og vernevedtak i
forbindelse med statsbudsjettet.

Svaret er at opplysninger om hvilke områder
som er eller planlegges vernet, 

er 

gitt
i statsbudsjettet de siste to årene under Samarbeidsregjeringen.
For inneværende år fremgår dette på sidene
35–36 i Miljøverndepartementets budsjettproposisjon.
I tillegg rapporteres status for vernearbeidet i stortingsmeldingen
om rikets miljøtilstand og Regjeringens miljøpolitikk
som legges frem annethvert år. Det vil bli fremlagt en
slik melding i løpet av våren, som komiteen også er
varslet om.

Jeg finner ikke tilstrekkelig grunn
til at det i tillegg skal redegjøres for det enkelte vernevedtak
i statsbudsjettet. Vernearbeidet er solid forankret
gjennom foreleggelse, drøfting og tilslutning hos et stort
flertall i Stortinget gjennom behandlingen av ulike stortingsmeldinger.
Her kan bl.a. nevnes behandlingen av naturvernmeldingen allerede
i 1982, nasjonalparkmeldingen i 1993 og barskogmeldingen i 1996.

Jeg vil gjerne legge til at mange av de motforestillingene
som kommer frem lokalt, blir tatt hensyn til, slik at etter
at dette har vært på høring, er det ofte
slik at man innskrenker de opprinnelige verneplanene som er fremlagt.
Tar man f.eks. kystverneplanen for Nordland, ble det atskillelig
færre naturreservater etter at den hadde vært
til behandling i Regjeringen, enn det man opprinnelig la opp til.
Det er knyttet til barskogplanene.

Gjennom nasjonalparkplanen har Stortinget faktisk bedt
om beskyttelse av 50 spesielt viktige naturområder. Elleve
er nå vernet som nasjonalparker, landskapsvernområder
og naturreservater – åtte av dem av
Samarbeidsregjeringen. 39 områder gjenstår før
Stortingets nasjonalparkplan er gjennomført.

Når Regjeringen fatter slike vedtak,
skjer dette på grunnlag av et omfattende materiale, som
omfatter både registreringer av naturgrunnlag,
bruker- og næringsinteresser og høringsuttalelser
fra alle berørte parter. Alle vurderinger
som ligger til grunn for vedtaket – herunder de punktene
der det endelige vedtaket avviker fra høringsuttalelsene – fremgår
av et særskilt foredrag som følger den kgl. resolusjonen.
Foredraget er offentlig tilgjengelig og blir sendt både
til berørte parter og lagt ut på Internett.

Jeg er ikke enig i premisset til
representanten «å verne Norges natur mot landets
innbyggere». Det er viktig å beskytte deler av
norsk natur for å bevare mangfoldet av plante- og dyrearter
og muligheten til naturopplevelser også for kommende
generasjoner. Jeg trodde faktisk at også Fremskrittspartiet
var enig i det siste. Dette arbeidet har bred tilslutning både
i befolkningen og i Stortinget.

Mange av våre største
verneområder skal brukes. Folk skal fortsatt kunne drive
jakt og fiske. Sauen vil fortsatt beite innenfor
nasjonalparkgrensene. De betjente hyttene til Den Norske
Turistforening har aldri
før hatt så mange gjester som i sommer. Jeg har
tatt til orde for mer aktivitet. Også representanten
Korsberg burde se det økonomiske potensialet i å ta vare
på enestående, rene og uberørte
naturkvaliteter – ikke minst i reiselivssammenheng. Dette
vil jeg komme tilbake til i en sak om bærekraftig bruk
av våre verneområder i løpet
av året, som regjeringspartiene og representanten Korsbergs
parti har bedt om i Stortinget.

 Nå er det heldigvis ikke sånn
at bare ved å si at man er den eneste som er
opptatt av eiendomsretten, så er man den eneste som er
opptatt av eiendomsretten. Som representanten Korsberg vet, er Høyre
veldig opptatt av den private eiendomsretten. Gjennom den private
eiendomsretten får man også folk til å ta vare
på viktige naturområder, og det skal det stimuleres
til – jeg kommer straks tilbake til det.

Men det er et premiss i representantens spørsmål
som faktisk er helt feil. Representanten hevder at det i budsjettproposisjonen
står hva som er vernet. Det var det representanten sa nå.
Det er ikke det som står i budsjettproposisjonen.
Det står hva som skal vernes. Og, som jeg sa, i de to siste årene
har Samarbeidsregjeringen innført at det i budsjettproposisjonen
faktisk skal stå hvilke områder
Regjeringen har tenkt å foreslå vernet neste år.
Så vidt jeg vet, inngikk Fremskrittspartiet
og Samarbeidsregjeringen et budsjettforlik hvor det klart fremgår
hvilke områder som skal vernes i år.
Det ble da vedtatt av Stortinget.

 Jeg forholder meg til vedtak i Stortinget knyttet
til nasjonalparkplanen. Jeg forholder meg også til
de vedtak som er fattet av Stortinget knyttet til budsjettproposisjonen,
hvor det faktisk står hvilke områder som skal
vernes. Det som representanten tar opp, er da å slå inn åpne
dører, for jeg har innført den praksis at dette
skal fremgå av budsjettproposisjonen. Representanten burde
i hvert fall sagt, ja, dette har vi ikke helt sett, og vi
er fornøyd med at statsråden har endret
denne praksisen. Ikke minst er det en oppfølging
av det som har vært Høyres merknader også tidligere
i Stortinget.

Så må jeg si at jeg blir
litt i stuss over det representanten nå forfekter. Er det
slik at Fremskrittspartiet er imot at Norge
skal etablere nasjonalparker? Eller er det slik
at man bare er imot de nasjonalparkene som faktisk blir foreslått
av Regjeringen som en oppfølging av Stortingets vedtak,
slik at man i prinsippet er enig i at det kan gjøres, men
aldri i den konkrete sammenheng? Alle nasjoner
har jo nasjonalparker – i USA, i Europa. Vi ville ha skjemt
oss ut internasjonalt hvis vi ikke hadde sagt at enkelte
områder skal være
nasjonalpark, slik at vi er sikre på at de som kommer etter
oss også, skal få mulighet til å ha de
samme gledene ved opplevelse av natur som vi har hatt. Dessuten
gjennomgår nå Regjeringen også erstatningsregelverket
på dette området, som første
regjering siden Willoch-regjeringen i 1985.

