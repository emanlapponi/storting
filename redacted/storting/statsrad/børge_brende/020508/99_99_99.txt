 I St.meld. nr. 12 for 2001-2002 Rent og rikt
hav varsler Regjeringen at den vil sikre at målet om nullutslipp
av miljøfarlige stoffer til havs blir nådd. Målet
omfatter både olje og tilsatte og naturlig forekommende
kjemiske stoffer i produsert vann fra oljeindustrien. Nullutslippsmålet
er altså etablert for de samlet sett store utslippene
av olje og kjemikalier som skjer under produksjon
av olje.

Når det gjelder skipsvrak fra andre
verdenskrig i Narvik havn, har det vært observert drypplekkasjer,
særlig fra ett av disse vrakene, nemlig «Erich
Giese». Vraket inneholder ca. 300 m3 olje, fordelt på 26
tanker. Av fire vrak i Narvik havn som ble grundig undersøkt
sommeren 1999 i regi av Statens forurensningstilsyn, SFT,
var det bare dette ene vraket som inneholdt oljemengder
av betydning. I tillegg er det registrert mellom
6 og 10 m3  olje i vraket av «Georg
Thiele». Undersøkelsene omfattet også vraket
av «Boardale», som ligger i Bø i Vesterålen.

Statens forurensningstilsyn, SFT, sier
i sin rapport:

«Det
pågår kontinuerlig mindre utslipp fra
vrakene som inneholder olje, men mengdene er så små og spredte
at oljeverntiltak ikke kan iverksettes mot dette.»

SFT framholder videre at vrakene generelt vil
svekkes over tid, med økende utslipp av olje
over lang tid. Sannsynligheten for plutselig sammenbrudd med påfølgende større
utslipp er lav, sier forurensningsmyndighetene, representert
ved direktoratet. Oljen om bord i de aktuelle vrakene er av en forholdsvis
lett type som delvis vil brytes ned i vannmassene før
overflaten nås, og store deler vil fordampe når
den når overflaten. Tilgjengelig olje på havoverflaten
for bekjemping vil derfor være vesentlig mindre
enn f.eks. ved tilsvarende utslipp av tyngre bunkersoljer.

SFT sier videre i sin anbefaling:
SFT vil på grunnlag av de undersøkelser som er
gjennomført og den dokumentasjon som foreligger, ikke
anbefale at det iverksettes tømming av vrakene «Erich
Giese», «Georg Thiele» eller «Boardale».
Kostnadene forbundet med tømming er for store i forhold
til de miljøgevinster som kan oppnås.

Når SFT samlet sett ut fra en grundig
vurdering av tekniske, miljømessige og kostnadsmessige
hensyn ikke finner å kunne anbefale en tømmeoperasjon,
ser jeg ingen grunn på dette tidspunkt til å overprøve
dette.

Beredskapen mot oljeforurensning i Narvik-området ble
for øvrig på grunn av disse vrakene styrket i
1993–1994, og det ble da investert 5 mill. kr
i innkjøp av nytt oljevernutstyr. Utstyret lagres og vedlikeholdes
av kommunen, og det gjennomføres jevnlig øvelser
i området hvor også SFT deltar.

 Jeg tar det mer enn gjerne med meg. Når
representanten Svendsen tar opp dette, tar jeg det på alvor.
Vi kjenner jo hverandre godt fra før,
og jeg vet at representanten Svendsen ikke pleier å rope «ulv» uten
at det er grunn til det.

Når representanten sier
at jeg ikke ønsker å fjerne denne
oljen, må jeg si at når fagmyndighetene på området,
Statens forurensningstilsyn, sier at man ikke
anbefaler å iverksette tømming
av vrakene, og at kostnadene forbundet med tømming er for
store i forhold til de miljøgevinstene som kan oppnås,
ville jeg vanligvis trodd at dette var et resonnement som også representanten
Svendsen ville hatt sans for. Men jeg tar oppfordringen om å følge
saken nøye. Det er faktisk slik at i forurensningssaker
som dette har vi et forurensningstilsyn, og også ansvaret
i forhold til denne type konkrete miljøvurderinger må ligge
der. Jeg har faktisk ikke faglig kompetanse til å overprøve
dette. Men det er klart at vi skal følge det meget
nøye.

 Det skal jeg gjøre.

Jeg oppfatter da representanten Svendsens innlegg som
en bekreftelse på at Fremskrittspartiet
vil støtte meg i arbeidet med en nullutslippsstrategi også i
Nordsjøen, Norskehavet og Barentshavet, at man
aksepterer dette premisset for det videre arbeid, og at man derfor
tar opp en sak som dette og ser det i den sammenheng. Det tror jeg
er viktig. Vi har altså verdens reneste og rikeste hav rett
utenfor stuedøra, Barentshavet, og det skal det også være
i fremtiden. Vi skal også jobbe i forhold til
de andre havområdene, både
Norskehavet og Nordsjøen, for å få dem
renere.

Så jeg setter pris på engasjementet,
men har vanskeligheter med å overprøve forurensningsmyndighetene
på dette tidspunkt.

 Åpenhet og deltakelse er en forutsetning for å lykkes
i å oppnå de ambisiøse målene vi
setter oss for internasjonalt miljø- og utviklingsarbeid. I
denne sammenheng tenker jeg i første rekke på organisasjonenes
mulighet til innsyn og medvirkning i myndighetenes politikkutforming
og oppfølgingen av denne.

Regjeringen tar derfor en rekke initiativ
for å sikre at organisasjonene er involvert under forberedelsene
til høstens viktige toppmøte om bærekraftig
utvikling i Johannesburg, Rio+10.

Det har vært med representanter fra
de frivillige organisasjonene i de offisielle norske delegasjonene
på samtlige forberedende møter, og det vil være
med to representanter på det siste forberedende møtet
i Indonesia i månedsskiftet
mai–juni. En vil vurdere å utvide organisasjonsdeltakelsen
i delegasjonen til Johannesburg-møtet, som representanten
tar opp. Også utenom delegasjonen opplever vi
at der er en åpen og konstruktiv dialog mellom
organisasjonene og myndighetene på forberedelsesmøtene.

I forbindelse med forberedelsene til Johannesburg
er også Nasjonalkomiteen
for internasjonale miljøspørsmål, NIM,
utvidet. Dette er et konsultasjonsorgan mellom de frivillige
organisasjonene og Regjeringen, hvor det først og fremst
legges vekt på aktiv dialog i forbindelse med norsk
deltakelse på internasjonale møter og konferanser.

Parallelt har det funnet sted en rekke andre
møter der organisasjonene og de politiske myndighetene
har utvekslet synspunkter på Johannesburg-prosessen. Vi ønsker
en aktiv dialog også i månedene
som gjenstår før toppmøtet.

Også i politiske fremlegg
har Norge jobbet aktivt for en bred og interaktiv dialog
med de frivillige organisasjonene.

Videre legger Regjeringen stor vekt på informasjonstilgang
gjennom Internett med jevnlig oppdatering av nasjonalt og internasjonalt
nyhetsstoff. Det er i tillegg utviklet et opplegg for
diskusjon om og innspill til den norske strategien for
bærekraftig utvikling.

Når det gjelder økonomisk
støtte, bidrar Regjeringen med betydelige midler til forberedelsesprosessen
for å støtte opp om deltakelsen fra frivillige
organisasjoner og andre interessegrupper. Blant annet
er det gitt mye støtte til Forum for Utvikling og Miljø.
Dette er en paraplyorganisasjon som både holder
kritisk distanse og på samme tid er
i kontinuerlig dialog med politikerne og embetsverket.
I tillegg har Regjeringen bidratt økonomisk for å sikre
styrket koordinering internasjonalt mellom
de frivillige organisasjonene i Johannesburg-forberedelsene.

Det er også viktig å bidra
til at organisasjonene og myndighetene i sør får
samme mulighet til å forme en åpen og deltakende
plattform for det videre arbeidet med bærekraftig utvikling.
Derfor yter Regjeringen også økonomisk
støtte gjennom FN for å sikre deltakelse fra sør.

Avslutningsvis vil jeg gjerne trekke en parallell
til arbeidet med å få til en bedre internasjonal
miljøforvaltning under UNEP, FNs miljøorganisasjon.
Det har i den sammenheng vært en prioritert oppgave å sikre
at de frivillige organisasjonene får en naturlig plass
i beslutningsprosessene omkring UNEP. Vi har satt av midler for å få til
dette, spesielt med tanke på deltakelse fra sør.

