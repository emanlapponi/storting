 Jeg har med stor interesse merket
meg representanten Klunglands bekymring for norsk industris konkurranseevne.

Denne regjeringen er opptatt av å forbedre
rammebetingelsene for næringslivet. I år opplever
norske bedrifter de største skatte-
og avgiftslettelsene noensinne. Investeringsavgiften fjernes helt,
og avskrivningsreglene tilbakeføres. Regjeringen vil føre
en ansvarlig økonomisk politikk for å holde
rentenivået nede. Alt dette bidrar til å gjøre
det mer gunstig å investere i Norge.

Men for å unngå global oppvarming,
som er den største globale miljøutfordringen
vi står overfor, er det nødvendig med betydelige
reduksjoner i utslippene av klimagasser. Regjeringens politikk er
at en vesentlig andel av de utslippsreduksjonene Norge
er forpliktet til gjennom Kyoto-avtalen, skal skje nasjonalt. Dette
er bakgrunnen for at Regjeringen i tilleggsmeldingen om klimapolitikken,
hvor vi for øvrig varsler en mer offensiv klimapolitikk,
foreslår et tidlig nasjonalt kvotesystem i stedet for frivillige
avtaler som den forrige regjeringen foreslo, og en rekke
andre tiltak for å redusere klimagassutslippene
før 2008. Kvotesystemet vil gi et klimavirkemiddel også overfor
norsk prosessindustri som
i dag ikke står overfor noen klimavirkemidler – de betaler ikke
CO2-avgift som resten av industrien, de betaler ikke elektrisitetsavgift
som resten av industrien. Jeg pålegger ikke noen
av disse avgiftene, men sier at hvis man greier å redusere
med 20 pst. før 2008, kan en bruke ressursene
på å investere i miljøtiltak for å få til dette
i stedet for å betale avgifter. Dette er god miljøpolitikk.

Det er selvsagt vanskelig å kartlegge
hvilke klimakonsekvenser det har for utslippene at industri
nedlegges i et land. For det første kan årsaken være
overkapasitet på verdensmarkedet – som vi har
sett en del steder også i Norge så langt – slik
at nedleggelsen ikke fører til ny produksjon
i et annet land. Et stikkord her er magnesiumproduksjon.
For det andre er det sjelden mulig å spore hvilken
ny produksjon som erstatter den nedlagte. For det
tredje er det også i utviklingsland
muligheter for produksjon basert på ny
teknologi og ikke-fossile energikilder. For det fjerde importerer også Norge
i perioder kullkraft for å dekke eget kraftbehov, dvs.
at omtrent 30 pst., tror jeg, av kraften i dag går til
den type industri som Klungland er
opptatt av.

Klimaregnskapet er altså usikkert.
Men norsk industri holder generelt en høy
miljøstandard. Derfor er ingen tjent med unødvendige
nedleggelser i norsk industri som følge
av dårlige rammebetingelser.

Regjeringen legger derfor opp til at kvotesystemet
for klimagasser skal utformes slik at en unngår at virksomheter
som er lønnsomme med en nasjonal kvotepris,
i Kyoto-perioden nedlegges på grunn av særlig høye
klimakostnader før 2008. Det foreslåtte kvotesystemet
er skånsomt utformet, med vederlagsfri tildeling av kvoter – samt
sikkerhetsventiler i form av overtredelsesgebyr, åpning
for internasjonal kvotehandel og felles gjennomføring med
virksomheter som ikke har kvoteplikt.

 Heldigvis er det ikke Klungland
som avgjør og er objektiv oppmann i forhold til om jeg
besvarer spørsmålene jeg blir stilt, eller
ikke. Jeg mener at jeg absolutt besvarte det som spørsmålet
gikk ut på. Det at Klungland ikke likte svaret,
er selvsagt noe annet. Men jeg besvarte det.

Spørsmålet fra Klungland
går på hvordan nedleggelser i Norge
vil virke i forhold til det globale klimaregnskap. Noen
nedleggelser skyldes at bedriftene ikke lenger har et
marked, altså at det ikke er bedriftsøkonomisk lønnsomt å fortsette – jeg
har nevnt magnesiumproduksjon. Regjeringen sier at bedrifter
i prosessindustrien ikke skal stå overfor den type
virkemidler før 2008, at de blir ulønnsomme hvis
de vil være lønnsomme etter
2008. Men det mest oppsiktsvekkende i det spørsmålet
som Klungland nå faktisk stilte, er at representanten uttalte
at det verste som kan skje, er at Regjeringens forslag
om et nasjonalt kvotesystem blir vedtatt. Er det slik å forstå at Arbeiderpartiet
nå har konkludert med at man bare går
på frivillige avtaler og ikke på et
nasjonalt kvotesystem, er jeg redd partiet virkelig fremstår
som klimaverstinger. Det kunne jo også være
interessant å sjekke om dette
er konklusjonen fra dette partiet.

 Det er nesten så man må klype
seg i armen her for virkelig å innse at spørsmålet som
nå kom frem, ble stilt. Selvsagt er ikke jeg 

for

 at industri som
i Norge i dag er lønnsom, skal bli ulønnsom på grunn
av et nasjonalt kvotesystem. Det står også helt klart
i tilleggsmeldingen om klimapolitikken at norsk industri
skal ha gode rammebetingelser også i
fortsettelsen.

Det som representanten Klungland sier, er at
man skal oppnå de samme klimagassreduksjonene med frivillige avtaler
som man gjør med et nasjonalt kvotesystem. Han mener
at et nasjonalt kvotesystem er det verst tenkelige som kan skje.
Likevel sier han at det kan skje at Arbeiderpartiet også går
inn for det. Det er et eller annet med logikken her jeg ikke
får til å stemme. Jeg tror representanten skal
være glad for at jeg ikke er i den posisjonen
her akkurat nå at jeg kan stille spørsmål
tilbake. Men jeg er veldig spent på å se hvor
Arbeiderpartiet plasserer seg.

Fra Regjeringens side er det helt
klart – det er helt klart – at norsk industri ikke
skal ha dårligere rammebetingelser enn næringslivet
andre steder. Mye av norsk prosessindustri
driver veldig bra, og de er uten CO2-avgift og uten elavgift i dag. Også i
fortsettelsen kan man stole på at denne regjeringen har
en helhetlig næringspolitikk. Vi driver ikke
og innfører en avgift, endrer avskrivningsreglene, ombestemmer
oss i forhold til viktige skatte- og avgiftsregimer – det
er viktig. Renten skal holdes der den er, og vi skal ha et godt
nasjonalt kvotesystem som betyr at en kan bruke ressursene
på å investere i miljøtiltak istedenfor å innbetale
i avgifter hvor en ikke får miljøresultater.





                

 Jeg er kjent med at det er utarbeidet en forstudie
om havnestrukturen i Oslofjorden. Forstudien er utarbeidet av en
styringsgruppe med representanter for Fiskeridepartementet, Oslo
Havnevesen og Grenland Havnevesen. Oslo Havnevesens handlingsplan for
gjennomføringen av Fjordbyen forutsetter at containertrafikken
kan flyttes ut i 2011/2012. Som følge av dette
har Stortinget ved behandlingen av Nasjonal
transportplan 2002–2011 pekt på at det må legges
til rette for regionale havneløsninger,
herunder etableringen av et interregionalt havneselskap
for Oslofjordområdet.

Lokalisering av en ny containerhavn for Østlandet
har mange miljøaspekter. Det er viktig å legge
til rette for at en større del av godstransporten flyttes
fra vei til sjø. Det er av samme årsak viktig
at transporten til og fra havnen i størst mulig utstrekning
kan skje med bane. Hensynet til frilufts- og naturverninteresser
må også tillegges betydelig vekt.

I det videre arbeidet vil Miljøverndepartementet
komme inn både som miljøvernmyndighet
og som øverste planmyndighet etter
plan- og bygningsloven. Jeg ber om forståelse for at jeg
derfor ikke kan kommentere de forskjellige alternativene
nærmere nå, alternativer som fiskeriministeren
arbeider med, og som det er riktig å ta opp med ham. Men
jeg vil legge til at ingen av de nevnte aktuelle alternativene er
uproblematiske fra et miljøsynspunkt.

 Som jeg sa også i mitt første svar,
er det ingen av de nevnte aktuelle alternativene som er uproblematiske
fra et miljøsynspunkt. Men Miljøverndepartementet
kommer inn på to måter. Det ene er i forhold til
miljøaspektene, og det andre er som øverste
planmyndighet.

Jeg har en veldig god dialog med
fiskeriministeren om dette. Fiskeriministeren har også bekreftet
at ingen av de tre løsningene er miljømessig uproblematiske – så får man
legge i det hva man ønsker.

Jeg har også merket meg
det brennende engasjementet som representanten har for et flott
område som Jeløya/Moss, som har veldig
mange kvaliteter, og som også er et landskapsvernområde.
Det er den type vurdering som også vil
være med i helheten.

De tre alternativene som man så langt
har jobbet med, er ikke uproblematiske. Det har også fiskeriministeren understreket
og faktisk bedt om at jeg skal si her i dag.

 Det mener jeg at jeg svarte på i
mitt første svar. Nå er det tatt opp
igjen i det tredje spørsmålet fra representanten.

Som jeg sa i mitt første
svar, må målsettingen være
at man får mer av transporten over på bane. Det
er også et mål at man får mer
av transporten over på sjø. Men vi ønsker ikke
mer transport langs veiene. Det er Regjeringens målsetting,
som også fremgår av ulike dokumenter som
vi har presentert for Stortinget, kollektivmeldingen og det vi også har
sagt i Nasjonal transportplan.

