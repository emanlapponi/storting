 Det er både et betimelig spørsmål
og en god dag som representanten Vaggen Malvik har valgt for å ta
opp støyproblemer, for i dag er det den internasjonale
støyfri-dagen. Det er markert mange steder rundt omkring
i landet.

Representanten har også helt
rett i at kanskje en av de store gjenværende miljøutfordringene
vi har i Norge, er knyttet til støy. Noen vil mene
at det har vært øredøvende taushet rundt
spørsmålet i mange år, men støy
er faktisk en ikke ubetydelig utfordring
for mange mennesker her i landet.

SFTs undersøkelser viser at 1,5 millioner
mennesker bor slik til at de i boligområdet sitt har over
50 desibel i støy, og en halv million mennesker i Norge
er i en situasjon der de har store plager knyttet til
støy. Det går utover nattesøvnen, og
det går utover livskvaliteten. Derfor står selvsagt
denne regjeringen fast ved det som Bondevik I-regjeringen
fastslo, at vårt nasjonale mål er å redusere
støyplagene med 25 pst. innen 2010. Her finnes
det mange virkemidler som vi bør se nærmere på,
men et faktum er at samferdselssektoren står for 70 pst.
av de støyproblemene som skapes. Derfor er det vesentlig
hva vi kan få til i forhold til kollektivtrafikken.

Regjeringen skal på fredag presentere
en kollektivmelding. På fredag skal også Regjeringen
presentere en stortingsmelding om bedre miljø i byer
og tettsteder, som går på bedre arealplanlegging.

Det er viktig å få flere
over i kollektivtrafikken. Det er viktig at man i byene slipper unna
mye av gjennomkjøringstrafikken som også går
gjennom boligområdene. Det er et av de store overordnede
grepene man kan ta. Så går det også på industri
og på flytrafikk, som er to store støykilder.
Spesielt er det problematisk med industri
som støyer i boligområder. Der må vi
få til en transformasjon. Vi må også se
på biltyper og på hvordan bilene er utformet – mer
støysvake biler. Mer støysvake snøscootere f.eks.
i fjellet er heller ikke å forakte. Vi må også se
på forskjellige typer veidekke. En del av det veidekket
vi bruker i Norge, støyer unødvendig mye. Det
er også slik at en del av de bildekkene vi bruker, ikke
er av de mest støysvake internasjonalt. Det må vi
gå inn og se på.

Dette er bare opplysninger om noen
av de tiltakene som vi nå vil arbeide videre med.

 Nei. Det er kortversjonen.

Det er uakseptabelt når man bygger
en ny skole, at man ikke kan åpne vinduene
og lufte. Det er faktisk også mange boliger i Norge
som er i en slik situasjon at man ikke kan åpne
vinduene, og åpner man dem, er det ikke bare
støy som er problemet, det er også luftforurensning
i de samme områdene. Så vi har utfordringer knyttet
til samferdselssektoren – støy og luftforurensning.
Der vil vi gå inn med avbøtende tiltak. Det gjelder også de
strukturelle tiltakene, nemlig arealplanlegging og kollektivmeldingen.

 Jeg tar med meg det innspillet. Det tror jeg også det
er naturlig å vurdere. Men som sagt, og som representanten også selv
var inne på, er ikke de avbøtende
tiltakene det mest interessante, kanskje – i forhold til
det å bygge støymurer og lage trippelvinduer. Det
gjør ikke noe med det grunnleggende problemet.
Jeg tror også at vi må jobbe mye mer
med arealplanlegging, ikke minst i de store byene, og
vi må jobbe i forhold til gjennomgangstrafikk. I middelalderbyen
Trondheim, som representanten Vaggen Malvik også kjenner,
er det 1 000 tungtransportbiler som unødvendig
kjører gjennom byen bare i løpet
av ett døgn. Dette må man gjøre noe med. Det
går også på de andre
tiltakene som jeg nevnte, i forhold til veidekke og bilkvalitet.

Vi har satt oss mål i forhold til
luftkvalitet, og det ligger allerede inne målsettinger også på støybiten.
Men vi skal se på om forskrifter er den riktige måten å gjøre
det på, eller om vi skal velge å gå den
mer positive veien, som jeg også har nevnt tiltak
for.

 Det er foretatt en rekke beregninger av utbredelsen
av støy som man kan forvente fra Regionfelt Østlandet.
I spørretimen forrige uke refererte forsvarsministeren
til de nyeste beregningene for antall eiendommer – 305
boliger – som vil bli berørt av støy
over 50 desibel utendørs.

Representanten Gløtvold viser til noen
andre tall, bl.a. 450 boliger, som vil bli berørt.
Så vidt jeg har kunnet bringe på det rene, refererer
disse tallene seg til et foreløpig anslag fra Forsvarets
bygningstjeneste fra ca. to år tilbake, i forbindelse med
Åmot kommunes behandling av et midlertidig bygge- og deleforbud
i området. Forsvaret presiserer at dette nå er
gamle tall. Beregningsgrunnlaget for støyen forbedres
stadig etter som man får mer detaljert informasjon
om forventet aktivitet i Regionfelt Østlandet og plassering av de
tyngste installasjonene.

Forsvaret har ennå ikke
søkt SFT om utslippstillatelse etter
forurensningsloven for Regionfelt Østlandet. Siden Miljøverndepartementet
er klageinstans for eventuelle klager på slik konsesjon,
kan jeg ikke forskuttere hvordan konsesjonsvilkårene
for Regionfelt Østlandet vil bli.

Det finnes ingen generelle norske
bestemmelser om 

militær 

støy
som sådan. Et større øvingsområde
av denne typen innebærer sammensatt aktivitet,
som til dels er sammenlignbar med annen, sivil støy. Det
alminnelige støyregelverket, sammen med internasjonale
regler og retningslinjer for ulike typer skyte- og sprengningsstøy, ligger
til grunn for konsesjonsbehandling av støy fra sammensatt
militær aktivitet.

Konsesjonsbehandling av støyende
virksomhet generelt baseres på kunnskap om virkningen av
ulike støynivåer fra ulike typer støykilder,
og konsesjonene utformes for å ta høyde
for de spesifikke forholdene på stedet. For støy
er forhold som vær, aktivitetsmønster, topografi
og beliggenhet av befolkningskonsentrasjoner også viktige faktorer
som påvirker støyeksponeringen og støyplagen. Konsesjonsvilkårene
vil derfor kunne variere en del i utformingen
fra sted til sted. Man kan derfor ikke sammenligne Rødsmoen
og Regionfelt Østlandet direkte eller i utgangspunktet
forvente at alle konsesjonsvilkår vil være identiske
for de to øvingsområdene.

