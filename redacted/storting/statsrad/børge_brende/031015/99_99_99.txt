 Skulle det foreligge ulovlig import og utsetting
av ulv i Norge, vil det være alvorlig miljøkriminalitet,
og det er politiet som har ansvaret for å etterforske
slike saker.

Påstanden om at den skandinaviske
ulvebestanden stammer fra ulovlig utsatte dyr, er ikke
av ny dato. Så langt er det ikke blitt lagt frem
bevis for ulovlig utsetting av ulv i Norge, dette til tross for
at det har versert rykter om slik utsetting i flere tiår.
Skogeierorganisasjonen NORSKOG har også utlovet
en stor belønning til den eller dem som kan legge
frem fellende bevis for en slik utsetting. Så langt jeg
kjenner til, har dette ikke gitt resultater.

Ved hjelp av genetiske analyser har det vært
mulig å undersøke opprinnelsen til dagens skandinaviske
ulvebestand. Analysene viser at ulven ikke er hybrider eller
ulv fra dyreparker, men at bestanden er dannet med utgangspunkt
i østlige innvandrere fra Finland eller nordvestlige Russland.
Det er dokumentert innvandring østfra
to ganger på slutten av 1970-tallet, og en gang i 1991.
Denne siste innvandringen gav grunnlaget for en vekst i ulvebestanden
i Skandinavia. Alle ulvene som er undersøkt i dagens
skandinaviske bestand, kan føres tilbake til disse tre
individene. I tillegg er det påvist at den såkalte
Vegårdsheiulven var en ulv som hadde innvandret østfra. Denne
ble felt i 1984 uten å ha reprodusert.

Selv om påstander om utsetting av
ulv har blitt undersøkt tidligere, har jeg med bakgrunn
i TV-programmet bedt Direktoratet for naturforvaltning på nytt
gå gjennom saken, og jeg avventer nå direktoratets
tilbakemelding.

 Jeg vil ta stilling til en eventuell
oppfølging av dette spørsmålet når
jeg får rapporten fra Direktoratet for naturforvaltning
på bordet.

Når det gjelder ulvens vandringskapasitet,
som representanten er opptatt av, er den faktisk ganske
stor. Det er gjennom radiotelemetri dokumentert at ulv kan gå opp
til 20 mil i løpet av et døgn. Videre er det dokumentert
at ulv har passert gjennom hele Sør-Norge og
ned til Rogaland, omtrent uten observasjon av ulv underveis. Avstanden mellom
den svensk-norske ulvebestanden og den nærmeste bestanden
i Finland er 90 mil. Ut fra det vi vet om ulvens vandringskapasitet,
er det fullt mulig for en ulv å vandre fra Russland/Finland
og til Sverige/Norge. Dette kan skje ved vandring
langs land nord for Bottenviken eller på isen
over Bottenviken. Det er også fastslått gjennom
de undersøkelser som jeg viste til, at tre av de ulvene
som det er tatt prøver av, faktisk har sin opprinnelse
i dette området.

 Den forserte sjøkartleggingen er bl.a.
et viktig bidrag til sikkerheten til sjøs og bidrar til
sikker ferdsel og reduksjon i antall miljøkatastrofer.

På landsiden vil fokus for Statens
kartverk de nærmeste årene skyves mer
over fra geodataproduksjon til tilrettelegging og sikring
av eksisterende og nye digitale data. Disse data vil produseres
innenfor spleiselaget Norge digitalt,
et spleiselag mellom kommuner og statlige organer.
Den samlede tilrettelegging og produksjon av data
er et viktig bidrag til beredskap og sikkerhet og angår
nær sagt alle sikkerhetsaspekter. Blant annet
utgjør kart et grunnlag for beredskapsplanlegging av sikkerhetstiltak
knyttet til flom, skred og ulykker. Digitale kartdata og satellittposisjoneringstjenester
benyttes av politi, brannvesen og ambulanser.

De planlagte aktivitetene de kommende år
vil generelt ivareta en god kvalitet på de sikkerhetsmessige
samfunnsoppgaver Kartverket er satt til å ivareta. Sammenlignet
med dagens nivå vil kvaliteten bedres.

Representanten Konglevoll nevner spesielt
helikopterulykker. Her har Miljøverndepartementet, Samferdselsdepartementet
og Forsvarsdepartementet i fellesskap finansiert oppdatering og
drift av luftfartshinderdatabasen til utgangen av 2004. En vesentlig
oppgave er innsamling av data for kraftledninger med høye
luftspenn. Fra 2005 er det forventet at etableringsfasen i hovedsak er
fullført, og at en går over i en driftsfase hvor alle
tiltakshavere må rapportere tiltak over en viss høyde.

 Først må jeg slutte meg til det
representanten fastslår, nemlig at kart er meget viktig.
Det er en viktig innsatsfaktor også i økonomien å ha et
godt kartgrunnlag, og det stilles strengere krav til godt kartgrunnlag
når man også går inn i en digitalisert
kartverden. Derfor har departementet lagt stor vekt på at
vi skal spisse Statens kartverk i forhold til det som er kjerneoppgaven,
nemlig å ha et godt oppdatert kartgrunnlag. Vi har gjennom
en intern evaluering og ulike konsulentrapporter
funnet ut at det å ha et fylkeskartkontor i hvert fylke ikke
er hensiktsmessig. Det er mer hensiktsmessig å slanke den
biten ned for så å få mer penger å bruke
på det som er viktig oppdatering av kartgrunnlaget. Det
er også slik at det effektiviseringspotensialet
som det er vist til i proposisjonen til neste år, er det
mulig å ta ut gjennom effektivisering og rasjonalisering
og ikke færre kartdata.

 Representanten Konglevoll og jeg er helt enige
om at vi skal ha et effektivt og godt kartverk. Men det er også min
oppgave å påse at staten, som i dag bruker 350 mill. kr
hvert år på Kartverket, får mest mulig
igjen for pengene. Når det da ligger dokumentasjon på mitt
bord om at man kan få mer kart ved å effektivisere,
spisse, modernisere og omorganisere, synes jeg det er riktig å gjennomføre
det. For på statens utgiftsside er det mange ting det ropes
om og kreves mer penger til, både innenfor
psykiatri, sykehussektoren og barnehagesektoren – jeg bare
nevner noe. Det leverer Regjeringen i budsjettet. Det er helt riktig
at hvis det er slik at man bruker mer penger på å produsere
kart enn hva som er nødvendig gjennom en uhensiktsmessig
struktur, må vi ta tak i det. Jeg forventer at opposisjonen også støtter
en mer moderne stat som leverer mer effektive tjenester.

