 Innfallsvinkelen på spørsmålet
gjør meg i utgangspunktet godstemt – det må jeg innrømme.
Det er riktig at de fleste nasjonalparker og andre store
verneområder i Norge ligger i våre
fjellområder. Det er selvsagt naturlig, fordi Norge
som et fjelland har et spesielt ansvar for å ta vare
på denne naturtypen.

Norge har også en
langstrakt kyst med store natur- og landskapskvaliteter. Kun én
av nasjonalparkene – Møysalen nasjonalpark i Nordland,
Vesterålen, som Samarbeidsregjeringen opprettet i fjor – går
fra fjord til fjell.

Men vi har også store landskapsvernområder
som sikrer deler av kystlandskapet: Nærøyfjorden
i Sogn og Fjordane, som jeg faktisk har sendt inn en søknad
til UNESCO om å få på UNESCOs verdensarvliste
i dag, Froan i Sør-Trøndelag, i Frøya
kommune, og Røst og Svellingsflaket i Nordland. I tillegg
kommer mange mindre naturreservater som bl.a. sikrer leveområder
for det karakteristiske fuglelivet langs kysten. Slike områder finner
vi også flere av i Østfold, som også representanten var inne
på.

Vi arbeider med flere planer for å sikre
kystlandskapet. Jeg kan nevne fjordlandskapet i Geiranger
i Sogn og Fjordane, og jeg har også i dag undertegnet
på en søknad til UNESCO for å få dette
på verdensarvlisten. Dette fjordlandskapet er ikke bare
spesielt i norsk sammenheng, europeisk sammenheng, men også i
verdenssammenheng. I tillegg kan jeg nevne to landskapsvernområder
på kysttrekningen Kristiansand–Mandal og kystsonen
utenfor Flekkefjord i Vest-Agder. I kystverneplanen for Troms ønsker
vi å opprette flere verneområder på Rebbenesøy
og utvide Ånderdalen nasjonalpark til å omfatte et mindre
fjordområde. Alle disse planene er planlagt sluttført
i utgangspunktet i år.

Under høringen av forslaget til nasjonalparkplan
som daværende Statens Naturvernråd fremla i 1986,
ble det foreslått å opprette en nasjonalpark på Hvaler.
Forslaget ble videreført i nasjonalparkplanen som Stortinget
sluttet seg til i 1993.

Fylkesmannen i Østfold har fått i
oppdrag å utrede et konkret verneforslag hvor også marine
verneverdier vil bli vurdert trukket inn av meg. Hvaler skjærgård
har store naturkvaliteter. Rikt fugleliv og et særpreget
kyst- og skjærgårdslandskap med større
og mindre øyer og holmer har stor verdi
for folk i området, ikke minst på sommertid.
Området har en verdifull og levedyktig selbestand, og under
vann finnes bl.a. korallrev og viktige oppvekstområder
for marine arter.

Etter naturvernloven kan man i utgangspunktet bare opprette
nasjonalpark på statsgrunn. Men private områder
som ligger inntil statens grunn og som har samme naturkvalitet,
kan også inngå sammen med statsgrunn. Eiendomsforholdene
på Hvaler må vurderes spesielt for å klarlegge
om naturvernlovens krav til en nasjonalpark kan oppfylles. Planleggingen
må også avklare andre spørsmål.

Får vi til dette, kan vi om noen
få år vedta opprettelsen av vår første
nasjonalpark som dekker både landområder
og marine områder. Det vil bli et verdifullt
tilskudd i arbeidet med å sikre kystlandskapet i Norge
generelt og det særegne skjærgårdslandskapet
på Hvaler spesielt, hvor jeg forstår at representanten
er meget entusiastisk og engasjert.

 Først vil jeg si at jeg deler representanten
Carsten Dybevigs entusiasme i forhold til de fantastiske naturkvalitetene
vi finner i Østfold generelt, og i denne sammenheng Hvaler spesielt, ikke
minst på grunn av dette kaldtvannskorallrevet, som er det
største innaskjærs. Det største
utaskjærs som foreløpig er funnet, er også i
Norge, og det er ved Røst, et kaldtvannskorallrev som fiskeriministeren
og jeg har vernet. Det er et viktig oppvekstområde også for
fisk.

Når det gjelder etablering av nasjonalpark,
er jeg positiv til det. Men det er, som jeg sa i mitt første
svar, en del premisser som må avklares. Saksgangen i forhold
til de private oppsittere må gjennomgås. Hvis
vi kan få til en slik nasjonalpark sammen med Sverige,
slik at vi får et samlet område hvor vi kan ta vare
på denne spesielle naturen for våre
etterkommere, er det ingen ting som er bedre enn det.

 Årsaken til at jeg i mitt første
svar ikke helt uforbeholdent kunne si at vi skal opprette
Hvaler nasjonalpark, er den som representanten nevner nå.
Med private områder som ligger inntil statens grunn, er
det en del eiendomsforhold på Hvaler som må vurderes
spesielt for å klarlegge om naturvernlovens krav
til nasjonalpark kan oppfylles. Det er også viktig å få i
gang en god lokal og regional dialog, for vi vil jo at denne entusiasmen
knyttet til en nasjonalpark i Østfold og Hvaler også skal være
med i fortsettelsen. Dette skal være noe positivt.

Mange av våre nasjonalparker
fungerer som «honningkrukker» i forhold til å trekke
til seg folk i turistsammenheng. Men det må være
bestemmelser knyttet til parkene, slik at årsaken til at
de er «honningkrukker» ikke blir berørt – for
da trekker man ikke folk mer.

Jeg føler at det er lagt til rette
for en god prosess her. Nå ligger saken hos fylkesmannen
i Østfold, som har fått i oppgave å avklare de
ulike interesseforholdene. Hvis alt går i orden, kan vi
imøtese en slik nasjonalpark.

