 Det er enkelte vassdrag i Østfold som har problemer
knyttet til overgjødsling. I disse vassdragene må det
gjennomføres tiltak for å oppnå ønsket
vannkvalitet. Dette gjelder også i Hobøl-Vansjøvassdraget,
hvor det gjennom Morsa-prosjektet gjøres et viktig arbeid
for å redusere forurensningen. Jeg er svært opptatt
av at dette arbeidet skal lykkes.

Miljøverndepartementet har derfor
i flere år gitt økonomisk støtte til
arbeidet med å redusere forurensningen til Hobøl-Vansjøvassdraget
over tilskuddsposten for helhetlig vannforvaltning. For statsbudsjettet
for 2004 er denne budsjettposten innlemmet i rammetilskuddet på Kommunal-
og regionaldepartementets budsjett, noe Stortinget ikke
hadde merknader til. Regjeringens hovedmål med innlemming
av øremerkede tilskudd i rammetilskuddet er som kjent å sikre
kommunesektoren større handlefrihet.

De to hovedkildene for forurensningsproblemene
i Hobøl-Vansjøvassdraget er landbruksvirksomhet
og utslipp av kloakk fra separate avløpsanlegg.
Det er allerede gjennomført flere tiltak for å bedre
vannkvaliteten, både i forhold til kloakkutslipp
og innen landbruket.

Når det gjelder å bekjempe
utslipp fra separate avløpsanlegg, har kommunene
myndighet til å gi de nødvendige pålegg.
Når det gjelder miljøtiltak i landbruket, har landbruksministeren
redegjort for det i sitt svar på spørsmål
8, fra stortingsrepresentant
May Hansen, tidligere i dag.

 Som jeg sa i mitt første svar,
har landbruksministeren svart på den samme problemstillingen
tidligere i dag. Han fastslo også primærnæringens
og landbrukets sektoransvar i forhold til de avrenningene som kommer
fra landbruket. Det er også innenfor
landbruket gjort mye de senere årene for å begrense
disse avrenningene i forhold til både bunntetting, sidetetting
og annen type drenering.

Jeg er i likhet med representanten Hedstrøm
svært opptatt av at Vansjø fortsatt skal kunne
brukes som drikkevannskilde og være et rekreasjons-
og friluftsområde. Jeg er godt kjent med Morsa-prosjektet,
jeg har vært der selv, og vet at de gjør en innmari
god jobb. Samtidig er jeg opptatt av at forurenser-skal-betale-prinsippet
skal ligge til grunn for arbeidet med å redusere forurensningen
i Hobøl-Vansjøvassdraget. Det tilskuddet som ble gitt
fra Miljøverndepartementet, er nå innarbeidet
i rammetilskuddet til kommunene, noe Stortinget ikke hadde motforestillinger
mot.

   Landbruksdepartementet må svare
for sitt sektoransvar, noe også landbruksministeren
har gjort på en god måte tidligere i dag. Så til
mitt sektoransvar: Når det gjelder avløpssiden,
er det den spredte bosetningen som først og fremst bidrar
til den dårlige vannkvaliteten i vassdraget. Dette er utslipp
fra hytter, enkelthusholdninger og mindre husklynger.
Det er kommunen som har ansvar for og myndighet til å gi nødvendige
pålegg om rensing av slike utslipp. Vi har fått
opplyst at kommunen har fattet de nødvendige vedtak for
denne biten. Det er ikke noe som tilsier at tilknytning
til kommunal kloakk eller bygging av separate
avløpsanlegg er mer kostbart
her enn i andre sammenliknbare regioner av landet.

Når det gjelder den støtten
som gis til dette området på miljøtiltak,
kan det jo fremstå som om den har gått ned ettersom
disse pengene er løftet ut fra Miljøverndepartementet
og over til Kommunaldepartementet som et rammetilskudd, som Stortinget ikke
hadde motforestillinger til. Men nå er det altså opp
til kommunene og de ulike sektorene, deriblant landbruket, som representanten også riktig
viste til, å ta dette ansvaret.

