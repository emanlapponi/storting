  Jeg er helt enig med representanten Brustad
i at jakt og fiske er en viktig del av svært mange nordmenns
friluftsliv. Vi må derfor både sikre
tilgjengelighet til jakt og fiske for alle som ønsker det,
og ikke minst arbeide for bærekraftige bestander
for beskatning.

Adgangen til jakt og fiske skiller seg likevel
fra andre friluftsgoder ved at den ikke omfattes
av allemannsretten. Retten til jakt og fiske tilligger
i utgangspunktet grunneierne. Ved siden av friluftsformålet
er dessuten hensynet til landbruksnæringen nevnt
i formålsparagrafen til viltloven. På tilsvarende måte
slår lakse- og innlandsfiskeloven fast at høstingen også skal
skje til beste for rettighetshaverne.

I St.meld. nr. 39 for 2000-2001 om friluftsliv – som jeg
vet at representanten kjenner godt til – som den forrige
regjeringen la fram, legges det til grunn at landbruket i stigende
grad må hente inntekter fra utmarksnæringen, herunder
jakt og fiske. Det står bl.a. at en må søke å utvikle
varierte og attraktive tilbud som også kan gi
inntekter til grunneierne.

Det er fastsatt forskrift om korttyper
og prisrammer for fiske, småviltjakt og villreinjakt i
statsallmenningene. For øvrig er det ingen prisreguleringer
av disse godene. Det fremstilles av enkelte som om noen
vil la markedet styre prisene. Poenget er at i dag er det opp til
den enkelte grunneier å fastsette prisene. Så vil
man måtte vurdere om det er prisene som begrenser tilgangen.
191 000 betalte jegeravgift for sesongen 2000–2001,
og totalt er det som nevnt 350 000 registrerte i jegerregisteret.

Miljøvernmyndighetene og rettighetshaverne
har gjennom flere år – og dette er viktig – samarbeidet
om å utvikle driftsplaner for forvaltningen av de høstbare
vilt- og fiskeressursene. Hensikten med det er å legge
til rette for at rettighetshaverne kan ta et langt større
ansvar for ressursene. Samtidig skal driftsplanene sikre at befolkningen
får et bredt og variert tilbud om jakt og fiske, og dermed
bidra til å styrke den næringsmessige betydningen
av utmarksressursene.

Når det så gjelder spørsmålet
om rammepriser på jakt og fiske, uttalte den forrige
regjeringen i samme melding at den vil endre dagens praksis
og gi Direktoratet for naturforvaltning en ny hjemmel til å fastsette
rammepriser for ulike jakt- og fisketilbud. Det ble imidlertid understreket
at en slik hjemmel skal brukes med stor forsiktighet der jakt og
fiske inngår i kombinasjon med overnatting og guiding,
og at det nøye skulle utredes.

Jeg viser til at Samarbeidsregjeringen ikke
har trukket friluftsmeldingen, og at den nå ligger til
behandling i komiteen. Stortinget vil derfor få god anledning
til å diskutere spørsmålet om priser
på jakt og fiske, og herunder om det er behov for en slik
sikkerhetsmekanisme som forslaget om rammepriser er ment å være.

  I henhold til det lovverket vi har i dag,
er det fri prisfastsettelse for jakt og fiske utenom på statsallmenning.
Det er også et system som tidligere regjeringer
har gått inn for og forholdt seg til. Det å la
markedet styre er faktisk det som har vært situasjonen i alle år.
Så er spørsmålet om man opplever en prissetting som
er så ufornuftig at man bør gripe inn. Og meg
bekjent, iallfall i henhold til de opplysningene jeg har fått, uttalte
tidligere statssekretær i Miljøverndepartementet, Stein Lier
Hansen, at man ikke kjente eksempler
som gjorde et pristak i og for seg nødvendig, men at det
var av preventive hensyn. Derfor blir det litt villedende at man
skal stoppe «ville priser på jakt og fiske» – det
var en avistittel forrige dagen. Men jeg syns at det er
en viktig sak å se nærmere på, derfor
får Stortinget også anledning til å drøfte
dette i forbindelse med friluftsmeldingen.

  Det er en stor misforståelse at de
Høyre-representantene som representanten nevnte, har gått
inn for at det skal bli dyrere å drive med jakt og fiske.
De har gjort rede for dagens lovverk, nemlig at det er
fri prisfastsettelse når det gjelder jakt og fiske. Men selv
med fri prisfastsettelse har arbeiderpartipolitikere, og den tidligere
statssekretæren i sommer, sagt at man ikke ser
grelle eksempler som i dag nødvendiggjør
en slik prismekanisme. Jeg bare minner om det.

Samarbeidsregjeringen ønsker ikke
at priser for jakt og fiske skal sprette i været. Vi har
som utgangspunkt at dette skal være en mulighet
for alle, som det også er i dag. Det er hundretusenvis
av mennesker i Norge som driver med jakt og fiske, med
utgangspunkt i de prisene som nå er.

Når det gjelder Samarbeidsregjeringens
syn, har vi valgt ikke å trekke friluftsmeldingen.
Så får vi se på de eksemplene som kommer
fremover, og foreta en totalvurdering av prismekanismen.





                

  Jeg er svært opptatt av å bedre
vannkvaliteten i Hobøl–Vansjøvassdraget,
slik at Vansjø fortsatt skal kunne brukes som drikkevannskilde for
60 000 mennesker, og fortsatt skal kunne være
et verdifullt rekreasjons- og friluftsområde. Det er derfor
viktig for meg å tilbakevise påstandene om at
det ikke er satt av midler på statsbudsjettet
for å forbedre vannkvaliteten i Vansjø. Det er også viktig
for meg å understreke at vannforsyningen til området
i dag er tilfredsstillende, på grunn av vannbehandlingen
ved Vansjø Vannverk.

De to hovedkildene for menneskeskapte tilførsler
av næringssalter til Vansjø er landbruksvirksomhet
og spredt avløp i tilknytning til vassdragene som drenerer
til Vansjø. Det har i en årrekke vært
dårlig vannkvalitet i Hobøl–Vansjøvassdraget,
og det er derfor allerede gjennomført flere tiltak innenfor både
avløps- og landbrukssektoren for å bedre
vannkvaliteten. Fylkesmannen i Østfold har stilt strenge krav til
kommunene når det gjelder de store utslippene fra avløp.
Fylkesmannen i Oslo og Akershus har satt krav til høygradig
rensing ved tettsteder oppstrøms i Akershus fylke. Gjeldende
nasjonale avløpskrav er således i stor grad etterkommet.

På landbrukssiden er det lagt stor
vekt på virkemidler som redusert jordarbeiding, overgang
til vårpløying, bruk av fangvekster, bygging av
fangdammer og bruk av vegetasjonssoner for å redusere næringssaltutslippene
fra denne sektoren.

Disse tiltakene har imidlertid ikke
vært tilstrekkelig for å oppnå ønsket
vannkvalitet i Vansjø. Regjeringen foreslår, i
samarbeid med næringsorganisasjonene
i landbruket, i budsjettforslaget for 2002 at det avsettes 3 mill. kr
over Landbrukets utviklingsfond til
tiltak i vassdragets nedbørsfelt.

Regjeringen har dessuten foreslått
en ny tilskuddspost over Miljøverndepartementets
budsjett til kommunenes arbeid med en helhetlig vannforvaltning,
hvorav 2 mill. kr i 2002 i hovedsak vil gå til
Morsa-prosjektet. Dette er knyttet til at Morsa-prosjektet er utpekt
som pilotprosjekt for gjennomføring av EUs nye rammedirektiv for
vann.

Arbeidet på lokalt og regionalt nivå for å redusere
forurensningsproblemene i Hobøl–Vansjøvassdraget
er svært viktig. Det er mye positiv vilje i lokalsamfunnet
til å gjennomføre nødvendige tiltak,
noe som er helt avgjørende for å klare å redusere
forurensningen til Hobøl–Vansjøvassdraget.
Regjeringen foreslår derfor å støtte dette
viktige arbeidet i Vansjøområdet med 5 mill. kr neste år.

  Spørreren hadde som premiss i sitt
spørsmål at det ikke er «lagt
inn midler i statsbudsjettet til en tiltakspakke». Det
er lagt inn 5 mill. kr i statsbudsjettet. Jeg
skulle gjerne ha lagt inn mer penger til dette prosjektet, det innrømmer
jeg, men det er et stramt budsjett, så jeg synes det i alle
fall bør være en god begynnelse. Det
er mange prosjekter rundt omkring som jeg gjerne skulle brukt mer
penger på, men dette prosjektet har i alle fall
blitt tilgodesett med 5 mill. kr. Det er et pilotprosjekt.
Vi skal selvsagt jobbe med å dra med oss de andre
aktørene for å få en vannkvalitet som møter
de standarder vi bør ha i vårt samfunn.

  Vi har satt av 5 mill. kr til dette prosjektet
innenfor en stram budsjettramme. Som jeg sa,
skulle vi gjerne hatt flere midler også til dette
prosjektet. Jeg har ingen problemer med den
beskrivelse som representanten gir. Vi har utfordringer på vannsiden i
Norge, selv om vi på en del punkter er ganske
gode. Vi har en relativt bra vannkvalitet, men vi har en god del å gå på.
Fra Regjeringens side blir vi selvsagt gjerne med på et
sånt spleiselag fremover. Det jeg fikk til nå i
høst til dette var 5 mill. kr. Jeg har merket meg engasjementet, og
hvis Stortinget lar oss få lov til det, kan det hende at
vi også legger frem et budsjett til
neste år.





                

  Først må jeg si jeg er veldig glad
for at vi nå har fått en skikkelig debatt rundt
Sellafield, og vi har dessuten hatt god hjelp fra flere
representanter fra SV, og ikke minst de frivillige lag
og organisasjoner rundt omkring. Så Sellafield er en prioritert
sak for denne regjeringen. Vi jobber på nordisk basis,
vi jobber i forhold til irene, og vi har også bedt
om en rettslig vurdering i forhold til de foreliggende
utslippene av technetium 99. Men det representanten Sørensen
nå tar opp, er også en bit av det totalbildet
som man må dukke inn i.

Haldenprosjektet er et samarbeid mellom
ca. 100 statlige atomsikkerhetsorganisasjoner, forskningsinstitutter og
industribedrifter i 20 medlemsland. Prosjektet benyttet Halden-reaktoren
til å teste ut ulike typer kjernebrensel. Hensikten med
MOX-forskningen, sies det, så vel som for forskningen
på andre typer kjernebrensel som inngår
i prosjektet, er å gjøre bruken sikrere og mer økonomisk.
I en tid der atomkraftverkene møter økt konkurranse
som følge av deregulering, har de behov for å kontrollere
at tiltak for å øke effektiviteten og redusere
kostnadene ikke påvirker sikkerheten negativt.
I Norge er vi da i den heldige situasjon at
vi ikke har kjernekraft, i forhold til produksjon
av energi på kommersiell basis.

MOX produseres både på grunnlag
av plutonium fra reprosessering av brukt brensel, f.eks. i Sellafield,
og fra lagrene av våpenplutonium som følge av
nedrustningsavtalene. Spørsmålet har vært
reist om vårt arbeid for å stanse utslippene fra
Sellafield svekkes gjennom Halden-prosjektets MOX-relaterte virksomhet,
som også representanten Sørensen tar
opp. Denne bekymringen er bakgrunnen for at Miljøverndepartementet
har tatt initiativ til en ekspertutredning
av forholdet mellom forskningen i Halden og
Norges arbeid med Sellafield-saken. Utredningen skal foreligge i
april neste år, i god tid før Regjeringen skal
ta stilling til spørsmålet om videreføring
av statsstøtten til Haldenprosjektet og eventuelle vilkår
for denne støtten.

Av 30 delprosjekter og oppdrag under Haldenprosjektet dreier
seks seg om MOX og annet plutoniumsbrensel.

Da Stortinget våren 1999 behandlet
St.meld. nr. 22 for 1998-99, Videreføring av Haldenprosjektet,
forutsatte energi- og miljøkomiteens flertall, inkludert
representantene for de tre nåværende regjeringspartiene,
at testingen av MOX-brensel utelukkende skulle foretas i den hensikt å bedre
sikkerheten ved denne type brensel. Siden den gang har
det vært økende fokusering på produksjonen
av MOX i Sellafield og dens betydning som grunnlag for videreføring
og ekspansjon av reprosesseringsvirksomheten.

Utslippene fra Sellafield berører
viktige norske interesser. Jeg ser det derfor som meget
viktig at vi fra norsk side ikke driver virksomhet
som vil undergrave vår internasjonale pådriverrolle
i Sellafield-saken. (Presidenten klubber.)

Hvis jeg da får lov til å fortsette
med to setninger til, president, vil jeg sette pris på det,
for jeg tror det er der clouet ligger!

På grunn av at vi ikke vil
undergrave vår internasjonale virksomhet og aktivitet på dette
området, kan det være aktuelt å sette
som vilkår for fortsatt statsstøtte etter år 2002
at Halden-reaktoren ikke skal ta imot MOX-brensel fra
Sellafield. Regjeringen vil ta endelig standpunkt
til dette når den varslede utredningen foreligger.

  Jeg har vært klar over at representanten
Sørensen er opptatt av dette, og sjekket det da før
jeg dro fra departementet. Det er ikke noen
tvil om at transport av MOX-avfall skjer fra Halden, bl.a. over
til Sellafield-anlegget. Det skjer helt i henhold til det som er IEAs
forskrifter på området. Men som vi også har
understreket i annen sammenheng, hvor det er tale om å transportere
MOX fra Japan til Sellafield, er det en viss risiko knyttet til
denne transportvirksomheten. Nå er det jo bare en
tusendel av det som man ser av transport til Sellafield-anlegget
i tiden fremover, som kommer fra Halden-reaktoren. Men som jeg sier,
er jeg opptatt av Sellafield-anlegget. Det er en meget viktig sak
for oss, vi kan ikke finne oss i de radioaktive utslippene
som det står for. Derfor er det naturlig for oss å gjennomgå virksomheten
med MOX-biten i Halden, og hvis vi konkluderer med å bruke statsstøtten
i den sammenheng, vil muligens den skipstrafikken opphøre,
hvis vi da ikke lenger skal drive med MOX i Halden.

  Jeg vil ta med meg innspillet i det videre
arbeidet.

Som sagt er et av ankepunktene våre
mot det planlagte MOX-anlegget i Sellafield at det vil øke
transporten av avfall – brensel – som vi ikke ønsker
langs kysten vår. Sikkerheten til sjøs og mulige
ulykker knyttet til transport av den type avfall må også være
en viktig del av havmiljømeldingen. Det gjenstår
selvsagt å se når jeg greier å få fremlagt
havmiljømeldingen. Det er jo ikke sikkert at
utredningen knyttet til MOX-biten av Halden-anlegget er klar på det
tidspunktet hvor meldingen legges frem. Men jeg er i alle
fall glad for at vi i Samarbeidsregjeringen har blitt
enige om å vurdere statsstøtten når det
gjelder den virksomhet som nå drives i forhold til MOX
i Halden. Det er jo et ganske sterkt og etter
min mening nytt signal.





                

  La meg forsikre om at jeg legger opp til å styrke
dialogen med tredje sektor i oppfølgingen av
Rio-konferansen og under forberedelsene til toppmøtet i
Johannesburg neste år. For å understreke at dette ikke bare
er gode intensjoner fra
min side, vil jeg vise til at jeg i løpet av
de fire første ukene som er gått
siden Regjeringen tiltrådte, har hatt møter med
34 miljøvernorganisasjoner og deres nettverk,
både i grupper og enkeltvis. Det er altså ikke bare
velmenende ord fra min side når jeg lover styrket
kontakt med frivillig sektor, jeg legger vekt på å følge
opp med konkret handling.

I kontakt med organisasjonene har jeg fått
klare meldinger om at de ikke er fornøyd
med den prosessen som har vært hittil når det
gjelder deres medvirkning i utviklingen av en bærekraftstrategi.
De ønsker en nasjonal Agenda
21 – en konkret handlingsplan med et kortere tidsperspektiv.
Det gjør denne regjeringen også, slik vi signaliserte
i Sem-erklæringen. Med dette som et felles mål
ligger forholdene godt til rette for en konstruktiv medvirkning
fra det sivile samfunn for å utvikle både
en strategi for bærekraftig utvikling og en handlingsplan,
en nasjonal Agenda 21.

Her gjelder det imidlertid at vi ikke «setter
kjerra foran hesten». Vi må ha hovedtrekkene i
strategien ferdig før vi går i gang med konkretiseringen,
altså selve handlingsplanen, Nasjonal
Agenda 21. Vi vil legge opp til en mer dynamisk prosess med tredje
sektor i dette arbeidet. I tillegg til tredje sektor tenker
jeg også på næringsliv, arbeidstakerorganisasjoner,
forskning og kommuner. Vi har en plattform gjennom Nasjonalkomiteen
for Internasjonale Miljøspørsmål, NIM,
som et utgangspunkt. Det er også lagt et godt
grunnlag for å fange opp alt det positive som skjer i samarbeidet mellom
de ulike aktørene på lokalplanet, som vi fikk
demonstrert på den store Synergi 21-konferansen, som nylig
er avholdt.

Utfordringen går også til
tredje sektor. Det må mobiliseres til en bred
medvirkningsprosess også i deres organer,
slik at de innspillene som kommer, har bred forankring
på grunnplanet og kan tilføre nye og dristige
forslag til hvordan vi sammen kan bygge et bærekraftig
samfunn. Regjeringen ønsker en god kommunikasjon
med viktige grupper i denne prosessen, og jeg legger derfor opp
til å forsterke informasjonsvirksomheten bl.a. via Internett, ikke
minst for å nå ungdommen. Departementets internettsider
er for øvrig de mest benyttede av temasidene våre.
Vi skal også bruke dette for å styrke
kommunikasjonen med tredje sektor i arbeidet frem mot toppmøtet
om bærekraftig utvikling neste år i Johannesburg,
som jeg nevnte i sted.

  Regjeringen har nå fremlagt sitt
budsjettforslag, der vi har styrket miljøsektoren med ca.
100 mill. kr – 50 mill. kr på kollektivsiden,
20 mill. kr på energiøkonomiseringssiden, 30 mill.
kr til forskning på CO2-frie gasskraftverk og
6 mill. kr til styrking av Miljøverndepartementets budsjettrammer.

En av de tingene som jeg gjerne også skulle
hatt plass til, er et slikt fond som representanten Vaggen Malvik
tar til orde for, men det var det rett og slett ikke plass
til innenfor rammene av en styrking på 100
mill. kr. Men jeg håper at vi med de midlene som nå ligger
der, skal kunne komme i mål også med
en skikkelig Nasjonal Agenda 21-gjennomføring.
Da er vi ikke minst avhengige av at kommunene nå viderefører
det viktige miljøarbeidet som skjer, som en del
av kommunereformen.

  Denne saken skal jeg se nærmere på,
og jeg skal også se på hvor det er naturlig å plassere
det arbeidet.

Dette skal jeg ta med meg.

