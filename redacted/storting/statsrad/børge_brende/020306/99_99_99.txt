 Først vil jeg takke representanten
Swensen og Kystpartiet for det gode og nære
samarbeidet vi har hatt, som jeg også hadde
med representanten Bastesen, for å få stoppet
de forferdelige utslippene av technetium-99 – radioaktivt
avfall – fra Sellafield-anlegget. Det er ikke noen
tvil om at dette er en trussel mot vårt havmiljø,
og vi står overfor en veldig viktig avgjørelse
av den britiske regjeringen i løpet av våren.
Derfor er jeg litt overrasket over premisset i spørsmålet,
nemlig at disse utslippene som man her går inn på,
skulle svekke vårt engasjement i forhold til Sellafield-saken.
Det kommer jeg tilbake til. Men jeg tror vi nå må stå sammen
for å påvirke den britiske regjeringen. Her må vi ikke
gi gratis poenger ved at mange representanter nå sier
at hvis vi ikke ordner opp i den og den saken, svekker
vi oss i Sellafield-kampen. Dette er også viktige
spørsmål. Men jeg synes at den koblingen enkelte
nå benytter seg av i den prosessen vi har med Storbritannia,
er uakseptabel, og den gir meg færre muligheter i forhold
til det vi kjører mot britiske myndigheter. Jeg tror vi
skal bli enige om at vi skal holde disse sakene fra hverandre, og
så skal vi også rydde opp i det som
er viktige utfordringer for oss.

Det er en etablert målsetting
for norsk petroleumsvirksomhet at vi ikke skal tillate
miljøfarlige utslipp av olje og kjemikalier til
sjø, dvs. at kravet om nullutslipp skal gjelde. For eksisterende
felt er siktemålet at de nødvendige tiltak skal være
gjennomført innen 2005. Nye felt skal som hovedregel ikke
ha miljøfarlige utslipp. Jeg gjør også oppmerksom
på at når det gjelder produsert vann, er det minst like
mye av det fra Storbritannias side, og det er en tilleggsdimensjon
til det som dreier seg om Sellafield.

Regjeringen vil sikre at målet om
nullutslipp av miljøfarlige stoffer til sjø blir
nådd. Målet omfatter både olje og
tilsatte og naturlig forekommende kjemikalier i det produserte vannet.
For at vi skal greie å nå dette målet, må det
utvikles ny teknologi og settes i verk en rekke tiltak.

I forhold til ønsket om å sikre
et rent og rikt hav for oss selv og våre etterkommere,
er det viktig det vi nå har satt i gang, mener
jeg, at vi om kort tid vil fremlegge en havmiljømelding.
Der går vi også inn på akkurat
den problemstillingen som representanten tar opp. Utslippene av 

naturlig forekommende

 radioaktive stoffer – radium – løst
i produsert vann, ikke syntetisk radioaktivitet som kommer
fra Sellafield, er ikke godt nok kartlagt på norsk kontinentalsokkel.
Selv om det ifølge Statens strålevern ikke
er grunn til å anta at radioaktivitet i produsert
vann representerer noen vesentlig fare for helse
og miljø, forsterker dette behovet for å redusere
de totale utslippene av produsert vann fra norsk sokkel.

Det er dette som er innfallsvinkelen til at
vi skal bli svekket i Sellafield-kampen, og det kan jeg ikke
akseptere. Dette er naturlig radioaktivitet; det andre
er syntetisk. Statens strålevern har ikke trukket
de samme konklusjoner knyttet til dette. Det er et flott engasjement,
og vi skal også rydde opp i dette, men ikke
bruke det i Sellafield-kampen.

 Dette kan utvikle seg til en gjensidig utveksling
av komplimenter, men jeg vil bare gjenta at jeg vet at
Kystpartiet er på plass når det gjelder kampen
mot Sellafield. Her om dagen fikk jeg også en hilsen
fra Steinar Bastesen på Sunnaas, og han bekreftet at Kystpartiet også videre
vil følge opp den kampen som vi fører fra Regjeringens side
mot technetium-99-utslippene. Jeg synes også dette
er en naturlig oppfølging i forhold til det.

Når det gjelder produsert vann, bør
vi og skal vi følge en nullutslippsstrategi. Oljeselskapene
skal gås nærmere etter i sømmene.
Det er helt åpenbart at de må levere ut fra best
tilgjengelig teknologi for å få slutt på unødvendige
utslipp fra produsert vann – altså det som blir
igjen av det vannet som tas opp fra kontinentalsokkelen, som kan inneholde
forurensing.

Det finnes muligheter her, og innen
2005 skal vi ha nullutslippsstrategien på plass.

 Svaret er ja. Her må en da skille
mellom, forstår jeg, det som er produsert vann, som kommer
fra sokkelen, og det som kalles med et godt norsk navn «scale»,
altså avfallsprodukter som kommer på land når
man renser bl.a. rørledningssystemene og lignende, og dem
er det ikke opprettet noe sentrallager for. Det er deponert
på forskjellige steder rundt omkring i landet. Vi vil nå stille
krav overfor oljeselskapene om at de må få fortgang
i å lage et sentrallager. Dessverre
er det ikke alle land som følger denne
praksisen. Noen tar faktisk dette inn på land
og så dumper det i sjøen etterpå,
og dette inneholder da også radioaktive stoffer.
Det er ikke noen god praksis, og det er vel også meget
tvilsomt i forhold til en del internasjonale konvensjoner. Men Statens strålevern
vil jobbe videre med å se på hvordan naturlig forekommende
radioaktive stoffer løst i produsert vann virker, og kartlegge
dette. Foreløpig sier de at det ikke
er grunn til å anta at radioaktivitet i produsert
vann representerer noen vesentlig fare for helse eller miljø,
fordi det er naturlig forekommende radon.





                

 Plan- og bygningsloven legger myndigheten til å fatte
planvedtak til kommunene. Jeg mener at lokaldemokratiet
er viktig, og at det må foreligge vesentlige regionale eller
nasjonale interesser for at det skal være
aktuelt å overprøve et kommunalt planvedtak. Jordverninteressene
i denne saken var ikke entydige og tungtveiende nok til
at jeg ville gå mot kommunestyrets flertall.

Kommunestyrets flertall har gått inn
for at et nytt sykehjem skal ha en sentral lokalisering. Etter
at den prioriterte lokaliseringen ikke ble godkjent av
den forrige miljøvernministeren, har kommunen
arbeidet med en alternativ tomt i sentrum. Selv om fylkeslandbruksstyret ikke
har fremmet innsigelse til denne lokaliseringen, beslaglegger også den
dyrket mark. I tillegg viser det seg at utnyttelsen av denne tomten
er komplisert på grunn av hensynet til trafikksikkerheten
på tilstøtende riksvei.

Etter min oppfatning har Søgne
kommune et godt og miljøvennlig grep om utviklingen av
Tangvall sentrum. Samling av viktige offentlige funksjoner i et
kompakt sentrum er god miljøpolitikk som reduserer
transportbehovet og muliggjør satsing på kollektivtrafikken.
Et kompakt utbyggingsmønster vil også på sikt
kunne hindre at utbyggingspresset kanaliseres ut til de
større sammenhengende landbruksområdene syd for
sentrum. Dette er i tråd med rikspolitiske retningslinjer
for samordnet areal- og transportplanlegging som ble vedtatt av
regjeringen så tidlig som i 1993.

Svaret på spørsmålet
er derfor at jeg har lagt miljøhensyn til grunn for vedtaket.
I forhold til den forrige miljøvernministeren
er det mulig at jeg har lagt større vekt på hensynet
til utviklingen av et kompakt og miljøvennlig
sentrum enn på jordvern. I en sak som denne,
hvor ulike miljøhensyn står mot hverandre, bør
det legges vesentlig vekt på kommunestyrets helhetsvurdering
av hva som vil gi den beste samfunnsmessige løsningen
lokalt.

 Som jeg sa i mitt forrige svar, legger
jeg stor vekt på hva kommunestyret her har kommet til.
I Norge har vi et lokaldemokrati som fungerer, og dette
har vært en vanskelig lokal avveining mellom
to alternativer, der begge dreier seg om matjord. Det
tror jeg man skal være klar over.

Kommunestyret ønsket en
sentrumsnær tomt til utbyggingen av sykehjemmet. Da den
forrige miljøvernministeren ganske
overraskende – kan man si – valgte å overprøve
det lokale vedtaket, begynte kommunen å arbeide med en
annen sentrumsnær tomt, som også var matjord.
Men denne tomten har etter hvert vist seg ikke å være
egnet, da samferdselsmyndighetene hadde sterke innsigelser fordi
den lå for nær en vei, og avkjørselen
var meget vanskelig. Kommunen havnet da i et fryktelig dilemma – ettersom
man ønsket en sentrumsnær utbygging.

Jeg så ingen grunn til å overprøve
kommunestyrets flertall da jeg på nytt fikk saken på bordet.
Det er ikke noe illegitimt i det når saken bringes
inn for miljøvernministeren for fornyet behandling – ettersom
det også var nye opplysninger i saken.

 Jeg takker representanten for komplimenten
knyttet til mitt internasjonale miljøarbeid.

Når det gjelder det nasjonale miljøarbeidet,
er det sikkert mye som kan sies om det – både
når det gjelder tidligere regjeringer og denne regjeringen.
Jeg føler meg fryktelig lite truffet i forhold
til at dette skulle være en illustrasjon på at
miljøet vil tape. Dette er snakk om sentrumsnær
utbygging, slik at man reduserer trafikken. Det er snakk om to jorder.
Det ene er matjord, og det andre er matjord. Så har
samferdselsmyndighetene, etter at kommunen fikk nei når
det gjaldt den forrige tomten, sagt at den nye tomten
man da valgte, som var sentrumsnær, ikke var
brukbar i forhold til det trafikale. Da har det faktisk oppstått
en ny situasjon.

Jeg hadde egentlig ikke tenkt å nevne
det partipolitiske. Men jeg er gjort oppmerksom på at det ikke
var så rent lite partipolitikk i forbindelse
med den forrige tomten, hvis det medfører riktighet
det som står i budstikka. Vi hadde gruppemøte
i går, og det var vanskelig å la være å si
noe til de andre, skriver Kjelland Larsen til tidligere statssekretær
Stein Lier-Hansen i et brev datert 3. april 2001, to måneder
før vedtaket ble fattet i departementet, som da var i tråd
med mindretallet, hvor også Arbeiderpartiet
var en del. Jeg skal ikke gå noe dypere inn i
dette. Det er iallfall det som ble lagt på mitt bord akkurat
nå.

