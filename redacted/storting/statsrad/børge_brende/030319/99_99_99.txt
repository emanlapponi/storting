 Jeg er enig med representanten Sørensen
i at kravene til sluttbehandling av farlig avfall er strenge. Det
er min intensjon at de skal forbli strenge,
og det er selvsagt ikke aktuelt å svekke kravene som
sikrer miljømessig forsvarlig behandling av farlig avfall.

Statens forurensningstilsyn, SFT, er nå i
ferd med å behandle en søknad fra NOAH
Holding AS, NOAH, om endring og utvidelse av dagens tillatelse
til behandling og deponering av farlig avfall på Langøya.
Denne typen saker er underlagt en grundig saksbehandling. Blant
annet utarbeides det omfattende miljøkonsekvensanalyser som alle
berørte parter kan uttale seg om. Saksgangen skal sikre
at alle vesentlige forhold er belyst og gi et best mulig
beslutningsgrunnlag. Nødvendige miljøkrav vil fastsettes
i utslippstillatelsen, herunder krav som hindrer utlekking
av forurensninger fra deponiet. Miljøverndepartementet
er klageinstans for de vedtak som SFT fatter. En endring
av NOAHs tillatelse på Langøya vil derfor på et
senere tidspunkt kunne bli gjenstand for klagebehandling i departementet.
Jeg finner det derfor ikke riktig på nåværende
tidspunkt å gi en nærmere vurdering av denne konkrete
saken.

Det oppstår årlig ca. 630 000
tonn farlig avfall i Norge. Denne mengden kan variere
noe fra år til år, bl.a. som følge av
variasjoner i aktiviteter i næringslivet og i privat forbruk.
Mengden vil dessuten kunne øke som følge
av at flere avfallstyper defineres som farlig avfall. Jeg vedtok en
endring av avfallsregelverket før årsskiftet
som nettopp medfører en slik utvidelse av listen
over farlige avfallstyper. Samtidig viser statistikken
at over 50 000 tonn farlig avfall er på avveie.
Det er en høyt prioritert oppgave å redusere
dette, og jeg har bl.a. bedt SFT om å intensivere kontroll-
og tilsynsarbeidet for å øke innsamlingsgraden.
5 000 bedrifter har fått brev om dette, og det gjennomføres
da også flere hundretalls kontroller i disse dager.
I tillegg vil det omfattende nasjonale arbeidet med å rydde
opp i forurensede sedimenter og forurenset grunn kunne gi store
mengder forurenset masse som må behandles på en
forsvarlig måte. Alt dette krever selvsagt at det finnes gode
behandlingsløsninger med tilstrekkelig kapasitet på kort
og lang sikt. Mye av de forurensende massene behandles på stedet,
og mye av avfallet kan gå til ulike former for gjenvinning, både
material- og energigjenvinning. Det er allikevel slik at en del
må gå til sluttbehandling i miljømessig
egnede deponier. Det er et nasjonalt mål at det skal være
tilstrekkelig kapasitet til slik sluttbehandling i Norge.

Anlegget på Langøya vil være
helt sentralt for den fremtidige sluttbehandlingen av
uorganisk farlig avfall og forurenset masse. Hvis mengden farlig
avfall og forurenset masse som oppstår, øker,
vil levetiden for deponiet bli mindre, mens den vil kunne øke
hvis det utvikles nye behandlings- og gjenvinningsløsninger.
Fremtidig eksport og import av farlig avfall vil også kunne
påvirke utviklingen. En eventuell kapasitetsøkning
på Langøya vil i utgangspunktet være
med på å sikre en tilstrekkelig nasjonal
behandlingskapasitet
på lengre sikt. Jeg er i likhet med representanten
Sørensen opptatt av at de nødvendige miljøkrav
stilles til anlegget.

 Som jeg redegjorde for i mitt svar, er det
slik at vi ønsker å minimalisere det
som kommer til sluttbehandling, dvs. farlig avfall som må deponeres.
Men noe farlig avfall må faktisk deponeres, og da er jeg
veldig opptatt av at det deponeres på en skikkelig måte.

Jeg understreket også i
mitt svar at intensjonen er at det skal forbli strenge miljøkrav,
og at det selvsagt ikke er aktuelt å svekke kravene
som sikrer en miljømessig forsvarlig behandling av avfall.
Derigjennom besvarte jeg også spørsmålet
knyttet til hvilke krav som vil stilles til deponier som skal ta
imot farlig avfall, i forhold til faren for utsiging. Det er punkt
1.

Punkt 2: I forbindelse med de oppryddingene
vi nå gjør i sedimentene, vil det bli en del miljøgifter
som må deponeres, eventuelt på f.eks.
Langøya. Dette er en nødvendig opprydding. Jeg
har merket meg at også mange av dem som er mest
miljøengasjerte, ønsker at noe av dette
skal deponeres og ikke bare tildekkes.

 Det ble mange spørsmål som
skal besvares i løpet av 1 minutt.

Men for å ta det siste spørsmålet,
om det lavradioaktive avfallet, som også kan
kalles scale: Når det gjelder Langøya, har man
der ikke tillatelse til å motta og behandle radioaktivt
avfall. Og ut fra de opplysningene jeg sitter inne med,
foreligger det ingen konkrete planer om å bruke
Langøya til dette formålet.

Så til spørsmålet
om lagring av farlig avfall. Hovedproblemet er at det er 50 000
tonn farlig avfall som ikke behandles forskriftsmessig.
En del av det går rett og slett ut i sluk og det deponeres
på steder hvor det ikke skal deponeres. Hovedutfordringen
nå er å minimalisere bruken av farlig avfall.
Og så trenger man å behandle det på en skikkelig
måte. Hvis dette farlige avfallet skal sluttbehandles,
er Langøya et veldig bra sted å lagre det på. Hvis
man skal utvide lagringskapasiteten på dette stedet, må stedet også tilfredsstille
de krav som allerede er stilt i forbindelse med deponering av farlig
avfall.

