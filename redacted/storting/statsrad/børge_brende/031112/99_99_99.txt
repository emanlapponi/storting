 Den konkrete saken som representanten Hult
refererer til, er nå under politietterforskning,
og det vil derfor ikke være riktig
av meg å kommentere denne.

Viltloven § 11 gir hjemmel
til å felle vilt ved «betydelig fare
for skade på person», eller ved «direkte
angrep på bufe». Bestemmelsen om angrep
på bufe ble strammet inn av Stortinget i 1993.
Lovendringen ble gjennomført for å klargjøre
innholdet i nødvergeretten og for å sikre at bestemmelsen
ble mer i overensstemmelse med internasjonale miljøforpliktelser.

Ved endringen av viltloven i 1999 ble begrepet «bufe» definert
til å omfatte sau, geit, storfe og hest. Hunder omfattes ikke
i dag av nødvergeretten i viltloven. Hunder ble imidlertid
tatt inn i erstatningsforskriften i 1999. Det gis erstatning for
jakthund drept av rovvilt i bruk under lovlig jakt, lovlig trening eller
jakthundprøver.

Det er også viktig å være
klar over at det kan iverksettes tiltak for å redusere
risikoen for angrep på jakthund. Et eksempel
er den såkalte ulvetelefonen, som ved å informere
om siste kjente posisjon til radiomerkede ulver reduserer risikoen
for at jakthunder blir drept av ulv innenfor
de kjente ulverevirene. Dette tiltaket har blitt godt mottatt i
de berørte distriktene og har fungert bra.

Stortinget har bedt Regjeringen om å legge
frem en egen stortingsmelding om rovviltforvaltningen. Denne meldingen
vil bli lagt frem før årsskiftet, altså om
kort tid. Regjeringen vil i meldingen foreta en bred gjennomgang
av hele rovviltpolitikken, herunder juridiske og økonomiske
virkemidler. Siden det er så kort tid til meldingen legges
frem, ønsker jeg heller ikke på dette
punkt å forskuttere Regjeringens konklusjoner.

 Som sagt har man også forsøkt å komme
disse interessene i møte ved at man har opprettet
en ulvetelefon i de mest rammede områdene. I de områdene
som er definert som sone hvor man har ulv, kan man også få denne type
opplysninger. Som sagt skal Regjeringen legge frem en melding om
rovdyrpolitikken ganske snart, og vi vil der komme tilbake
til det spørsmålet som representanten reiste.

 Det statsråden kan love, er at det
kommer en rovviltmelding før jul, hvor man vil drøfte
de aktuelle spørsmål knyttet til rovviltpolitikken. Stortinget
vil da bl.a. bli invitert til også å drøfte
dette spørsmålet.





                

 Jeg takker for det tillegget.

Det fremgår av regjeringen Stoltenbergs
klimamelding, St.meld. nr. 54 for 2000-2001, at
man skal bevare store karbonlagre i tråd med forpliktelsen
fra Klimakonvensjonen om å «ivareta
og øke lagre av drivhusgasser», artikkel 4.2a.
Meldingen nevnte «blant annet i skog og myrer» som
eksempler.

Det finnes ikke eksakte anslag for
omfanget av karbonlagring i myr, men vi vet at omfanget ikke
er ubetydelig, og at en nedbygging av myrer vil frigjøre
karbon som kommer i tillegg til andre utslipp av CO2 og
andre klimagasser.

I meldingen fra den forrige regjeringen
pekes det bl.a. på at

«karbonmengden
i jord i Norge kan påvirkes negativt av flatehogst,
grøfting og planting av myr, samt intensiv markberedning».

En hovedoppgave
i Regjeringens miljøpolitikk er å bevare det biologiske
mangfoldet. Regjeringen har ført en offensiv politikk for å ta vare
på viktige naturområder generelt, og har som mål å øke
andelen vernet skog. Denne politikken har som en tilleggseffekt
at den kan bidra til å stabilisere karbonlagring i skog
og myr.

Ett tiltak har vært å kutte
statlig økonomisk støtte til grøfting
av myr i skog. Uten statlige tilskudd er slike tiltak så lite
lønnsomme at tørrlegging av myrer for å øke skogproduksjonen ikke
forekommer i stort omfang lenger.

Når det gjelder konvertering av myr
til jordbruksformål, er myndighetene blitt meget restriktive.
All nydyrking kan bare skje etter plan godkjent
av kommunen. Ved avgjørelsen legges det særlig
vekt på forhold av betydning for natur- og miljøverdier.
Forekomsten av myrområder samt sump- og våtmarksområder
veier tungt i denne sammenhengen.

Regjeringen vil også med
det første sende ut et utkast til ny skogbrukslov
til alminnelig høring. Miljøaspektene står
sentralt i dette lovutkastet.

En gjennomtenkt holdning til hvordan vi forvalter skog,
myr og jordbruksarealer, som også vil bidra til å bevare
karbonlagre i skog og myr, trenger ikke medføre store
ekstra kostnader. Tvert imot vil det virke positivt i forhold
til å ta vare på både
det biologiske mangfoldet og klimaet.

 Jeg har tidligere hørt at man ikke
skal stikke hodet i sanden, men nå skal man altså heller ikke
stikke hodet i myra. Det er jeg helt enig med representanten i.

Når det gjelder klimatruslene, er
det etter min mening ikke fremlagt noen
ny kunnskap den senere tid som tyder på noe annet enn at
det nå foregår menneskeskapte klimaendringer.
Det er også konklusjonen i FNs klimapanel IPCCs
tredje rapport, hvor de fastslår at det er all
grunn til å tro at de neste hundre år
vil gjennomsnittstemperaturen på jorden endre
seg med mellom 1 og 60 C på grunn av klimagassutslipp
fra menneskene.

Vi må huske på at siden forrige
istid, for 10 000–15 000 år
siden, har ikke klimaet endret seg mer enn det som
kan skje de neste hundre år. Så vi foretar
her en ganske alvorlig påvirkning i forhold til
dette. Når det gjelder oljen, må jeg legge til
at i tillegg til olje har vi det fossile brenslet kull.
Det er det mer av enn olje, og det vil kunne vare mye
lenger.

 Nå er det vel også noen utenfor
Fremskrittspartiet som har kjent til
aktiviteten på sola. I disse rapportene som har kommet
fra FNs klimapanel, har man også tatt dette med
helhetsvurderingen. Poenget er at endringer på sola
er det lite vi kan gjøre med. Når det
gjelder de menneskeskapte klimagassutslippene, kan man gå over
til renere brensel, og det kan mennesket påvirke. Hvis
vi ser på det tøffe været som vi har
opplevd ikke minst i Europa de senere årene – i år
var det tørke, i fjor var det flom, og det har vært
en brun sky over en del av Asia – er dette indikasjoner
på hva som skjer hvis vi ikke gjør noe
for å redusere klimaendringene. Det blir mye tøffere
vær – mye verre og villere. Dette må vi
for all del unngå. Det FNs klimapanel, med over tusen forskere,
har sagt, er at det er all grunn til å tro at det dessverre
foregår menneskeskapte klimaendringer. Da må vi
ha en politikk for å redusere faren knyttet til dette. Norge
har gått foran med internasjonale krav overfor folk flest
og næringslivet for å redusere dette, med bensinavgift
og lignende, og det vil vi forsette med, men vi håper at
flere gjennomfører den type tiltak.





                

 Tilførslene av sur nedbør har
blitt sterkt redusert de siste årene. Blant annet er svovelnedfallet
redusert med om lag 65 pst. siden 1980.

I en ny rapport fra Norsk institutt for vannforskning fremgår
det at arealet som mottar forsuring ut over tålegrensen,
er redusert fra opp mot 100 000 km2 til 43 000 km2, eller
sagt på en annen måte: fra en tredel til en åttedel
av Fastlands-Norges areal. Denne svært gledelige utviklingen
skyldes i stor grad internasjonale avtaler om utslippsreduksjoner,
som Norge har vært forkjemper for. Likevel
er kalkingsbevilgningene holdt på et relativt stabilt nivå,
til tross for denne nedgangen.

Rapporten fra Norsk institutt for vannforskning
viser også at det nå hovedsakelig
er områdene på Sørlandet og Sør-Vestlandet
som mottar tilførsler av forsuring ut over tålegrensen.
I disse områdene har vi de største overskridelsene,
men her er også bedringen i vannkvaliteten mest synlig.
Utviklingen går altså i riktig retning også i
disse delene av landet.

I de områdene som er mest forsuringsskadd,
vil det imidlertid ta tid før reduserte tilførsler
av forsuring gir vesentlige forbedringer
i vannkvaliteten. Dette skyldes i all hovedsak berggrunnsforholdene.
I disse områdene, som bl.a. omfatter Agder-fylkene, vil
det være behov for fortsatt kalking, og dette
vil bli prioritert. I år brukes det således 22,5 mill.
kr til kalking i Agder-fylkene.

Jeg vil understreke at Regjeringen fortsatt
legger opp til en betydelig innsats mot forsuringsskadene. Direktoratet
for naturforvaltning har imidlertid beregnet at den positive utviklingen
i forsuringssituasjonen gir grunnlag for å redusere kalkingskostnadene
i eksisterende prosjekter med rundt 5 pst. pr. år.
I tillegg vil det være mulig å effektivisere
og skarpstille – det er vel noe som Fremskrittspartiet
har sansen for – den tilknyttede virksomheten, som f.eks.
forsknings- og utredningsarbeid, resultatkontroll og bevaringstiltak.

Med hensyn til forskningen har vi opparbeidet
så god kunnskap at det vil være forsvarlig å redusere
noe på aktivitetene uten at dette går ut over
kvaliteten på kalkingsarbeidet. Resultatkontrollen, som
skal sørge for at vi kalker på riktig måte,
kan også forenkles for en del prosjekter som
har pågått over lang tid, og som vi nå har
god kontroll med. Det er også rom for å redusere
noe på utgiftene til bevaringstiltak for forsuringstruede
laksebestander, da vi nettopp har lagt bak oss en periode
med relativt store investeringer i genbanken i Eidfjord.

De aktivitetene jeg her har nevnt, utgjør
om lag 26 mill. kr av totalbevilgningen på 98,2 mill. kr
i 2003. Så hvis man kombinerer muligheten for 5 pst.
reduksjon med disse tiltakene, tror jeg nok
at Direktoratet for naturforvaltning, gjennom sin grundige gjennomgang,
vil komme frem til at det bevilgningsnivået Regjeringen
nå har lagt seg på, er ansvarlig
og forsvarlig i forhold til utfordringene.

 Først er det viktig også å understreke,
som representanten her gjør, at området som nå er
plaget av forsuring, er redusert fra 100 000 km2 til 43 000
km2, og at svovelnedfallet over Norge er redusert med
om lag 65 pst. siden 1980. Likevel er altså bevilgningene
til kalkingsformål holdt på omtrent samme nivå. Det
vil faktisk si at det har vært en økt satsing.
Men som jeg også har understreket, vil det i
de områder som er hardest rammet, ta mer tid, spesielt
på grunn av berggrunnsforholdene. I de områdene
som er hardest rammet, er det derfor viktig å holde aktiviteten
oppe, og i år brukes det altså 22,5 mill.
kr til kalking i de to Agder-fylkene, som representanten nevnte.
Når det gjelder bruken av kalkingsmidlene innenfor
disse to fylkene, vil jeg overlate til fagmyndighetene, Direktoratet
for naturforvaltning og fylkesmennene, å fordele dette.

 Først må jeg si at det gleder meg
når Andersen understreker viktigheten av internasjonale
miljøavtaler, og forsuring har vært et av de store miljøproblemene.
Gjennom internasjonale tiltak, ved å stille krav overfor
bedriftene, har man fått ned denne miljøforurensningen.
Vi var også inne på tilsvarende
problemstillinger i forrige spørsmål,
og vi jobber videre med andre områder
som har det samme potensialet for miljøskader.

Når det gjelder kalking, prøver
jeg å spisse kalkingsinnsatsen mer mot reell
kalking, og jeg prøver da å strømlinjeforme
de aktivitetene som ikke er direkte kalkingsprosjekter.

Jeg forstår at det er en god inngang
til en statsråd fra Trondheim å nevne Nidelva,
selv om det da ikke dreier seg om Nidelva
i Trondheim, men Nidelva i Aust-Agder, har jeg
forstått. Det er klart at fylkesmannen og DN må se
på fordelingen av disse kalkingsmidlene i Agder-fylkene
og se hvor det er størst behov. Og hvis det viser seg at
behovet er større i de nedre delene der, så må man
fordele de midlene annerledes.





                

 Jeg tok allerede i fjor et initiativ
overfor svenske myndigheter for å få satt
i gang arbeidet med å revidere avtalen om fiske etter
laks og sjøørret i Svinesund, Iddefjorden og Enningdalselva.
Bakgrunnen for dette var de problemene vi hadde med å få iverksatt
tiltak for å hindre spredning av lakseparasitten Gyrodactylus
salaris fra et infisert oppdrettsanlegg
i Bullaren – som jeg tror representanten er kjent
med, ikke minst som tidligere ordfører i Halden.

I min henvendelse om saken la jeg derfor særlig
vekt på behovet for å bygge ut avtalen med bestemmelser
som kan gi den viktige laksebestanden i Enningdalselva bedre beskyttelse
mot skadelige aktiviteter, bl.a. sykdomsspredning fra oppdrett.

I tillegg var det behov for å se på andre
sider ved avtalen, ikke minst reguleringene i laksefisket.
I dag er det slik at den gjeldende svensk-norske avtalen på enkelte punkter åpner
for en noe videre adgang til å drive fiske i sjøen
enn i Norge for øvrig. Det er f.eks. lov å fiske
med krokgarn og settegarn i Iddefjorden. På den annen side
er fiske med stang og håndsnøre i fjorden bare
tillatt i fisketiden, mens det i resten av landet fra og med i år
er åpnet for slikt fiske hele året. Også fisketidene
er noe lengre i dette området enn det som er
vanlig ellers i Sør-Norge.

De ordinære reguleringene i laksefisket
i Norge bygger på et solid faglig grunnlag og
er utformet slik at beskatningen skal være best
mulig tilpasset den enkelte bestand. Blant annet har vi forbudt
bruk av krokgarn i hele landet, unntatt Finnmark, for å unngå omfattende
fiskedød som følge av garnskader. Vi har også sørget
for at settegarn som brukes til fritidsfiske etter saltvannsfisk, senkes
ned og ikke ligger oppe i vannskorpen, slik
at de ikke fanger laksefisk, som beveger seg øverst.
Adgangen til å drive fiske etter sjøørret
med stang og håndsnøre hele året
i fjordområdene er dessuten viktig for fritidsfisket.
Jeg er derfor enig i at det norske regelverket
bør være utgangspunkt for de kommende
forhandlingene med Sverige.

Forberedelsene til forhandlingene med Sverige
er allerede i gang. Blant annet har fylkesmannen i Østfold nylig
arrangert et møte med representanter for de lokale
interessene for å innhente synspunkter og for å sikre
at de norske posisjonene er godt forankret
i lokalsamfunnet. Her er det jo et ivrig lokalt fiskemiljø,
som jeg ikke minst er kjent med.

Jeg vil gjerne ha på plass en ny og
god avtale med Sverige så raskt som mulig, og
vil prioritere dette. Jeg minner likevel om at fremdriften også vil være
avhengig av prioriteringene på svensk side.

 Først takk for hyggelige
ord i forhold til å bli kvitt sjøørretanlegget
i Bullaren som spredde «gyro»-smitte i hele
denne svære innsjøen, ved at vi fikk listet opp
Gyrodactylus salaris som en fiskesykdom i Sverige, noe det ikke
var før det som skjedde i Bullaren.

De selvpålagte restriksjonene som
man har i fiskemiljøet i denne delen av Østfold, viser
hvilket sterkt engasjement man har, ikke minst rundt laksen.
Og jeg ser det paradoksale i å velge å begrense
antall fisk man tar opp, hvis man utenfor fjorden kan fiske med
krokgarn og settegarn. Derfor vil jeg i forhandlingene med svenskene prøve å få igjennom
at vi skal legge til grunn de norske bestemmelsene, som
utelukker bruk av bl.a. krokgarn i denne delen av vannet.

 Jeg har allerede tatt initiativ
til å revidere avtalen etter denne saken om Bullaren og
faren for spredning av Gyrodactylus salaris.

Forhandlingene med Sverige vil nå fortsette.
Utgangspunktet for de norske forhandlerne er at man ønsker å beskytte
laksen også i fjorden og ønsker å unngå bl.a.
krokgarn og annen type garn, i tråd med de norske
bestemmelsene. Da kan man hindre at laksen blir tatt i
fjorden, og den kan heller fiskes oppe i elva. Det er
det som er ønskemålet.

