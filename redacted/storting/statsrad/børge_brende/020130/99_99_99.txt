 Jeg vil først kort orientere om hvilke
regler som gjelder for bruk av snøscooter i reiselivet
i dag. I visse sammenhenger er snøscooter tillatt brukt
i forbindelse med reiselivsnæringen, f.eks. kan snøscooter
uten nærmere søknad nyttes til transport
av varer, gods og personale som er nødvendig for drift
av turistanlegg som ikke ligger til brøytet bilveg.
Videre er det tillatt med transport av gjester til overnattingssteder
langt unna veg dersom det er nødvendig for å opprettholde driften
av stedet. Motorkjøretøy kan også nyttes
til opparbeiding og preparering av skiløyper og skibakker.

Det er bruk av snøscooter til fornøyelseskjøring
uten et selvstendig nytteformål som ikke er tillatt.
Snøscootersafari er således ikke tillatt etter
gjeldende ret med unntak av i Finnmark og Nord-Troms, der slik kjøring
kan foregå i særskilte rekreasjonsløyper.

I mitt brev av 11. januar 2002 til Stortingets
presidentskap orienterte jeg om min beslutning om ikke å foreta endringer
i den nasjonale forskriften for motorferdsel i utmark og vassdrag
nå.

Det endringsforslaget som har vært
på høring, har blitt møtt med en rekke
motforestillinger. Det er viktig at den høringsrunden som
er gjennomført, blir tatt på alvor. Når det
er kommet viktige innvendinger, må det være riktig å ta
hensyn til disse. Særlig pekes det på en del problemer som
forslaget kunne medføre i forhold til håndheving
av regelverket. I brevet til Stortinget er det lagt vekt på at det
under den forrige regjeringen ble igangsatt en forsøksordning
med planstyrt motorferdselsforvaltning i åtte
kommuner. Gjennom forsøket vil det bli utprøvd
om denne modellen kan gi bedre forutsigbarhet, mindre
arbeidsmengde og mindre ulovlig ferdsel. Forsøket
har en ramme på tre år og vil bli evaluert av
Norsk institutt for naturforskning. Det er riktig å få frem
erfaringer fra forsøket før man går inn
for endringer i den nasjonale forskriften. Beslutningen om ikke å endre
forskriften nå vil ikke bli revurdert før
forsøket er gjennomført.

Når det ellers gjelder Finnmark, gir
någjeldende forskrift muligheter for å legge
rekreasjonsløyper slik at de også kan være
av interesse ut fra turisthensyn. Det må imidlertid
tas hensyn til sårbare områder, og det kan ikke opprettes
løyper som forbeholdes reiselivskjøring.

I fylkesplansammenheng har Finnmark tidligere
gitt uttrykk for at dette løypenettet er stort nok, og
at dersom nye løyper skal legges ut, bør tidligere
løyper legges ned.

Mange legger faktisk veldig stor vekt på at
uberørt natur er en viktig del av turistopplevelsen i Norge,
og at det kan være et fortrinn i seg selv. Jeg
viser i den forbindelse til hva en arbeidsgruppe oppnevnt av det
daværende Nærings- og energidepartementet uttalte
i rapporten «Reiseliv, natur og miljø» i
1996:

«Motorisert
ferdsel i utmark bør normalt ikke være en
del av et miljøbasert reiseliv. Gruppen mener
derfor en bør unngå reiselivsvirksomhet som genererer
unødig motorferdsel i utmark.»

Det er en uttalelse som vi også bør
kunne legge til grunn i Økoturismens år 2002.

 Når Norge bruker titalls millioner
på å markedsføre oss som turistnasjon
bl.a. til utlandet, legges det stor vekt på stillheten
og den uberørte naturen. For 100 år siden var
50 pst. av norsk natur villmark, i dag er det 10 pst. Jeg tror at
vi skal gjøre mye fremover for å verne
om de perlene vi har.

Det er med stor forundring
jeg ser at Arbeiderpartiet her nå går
sammen med Fremskrittspartiet i et
forsøk på å liberalisere for fulle mugger
i forhold til motorferdsel i utmark. Er det slik at Arbeiderpartiet
og Fremskrittspartiet har funnet hverandre
i miljøpolitikken også på dette området?
Er det slik at Arbeiderpartiet ønsker
brølende scootere rundt omkring i utmarka vår?
Det er også et relevant spørsmål å ta
opp.

For meg har det vært helt avgjørende
at man først nå gjennomgår erfaringene
med prøveprosjektet i de åtte kommunene
før man trekker en endelig konklusjon.
Det er vel naturlig at man ser hva dette har ført til,
før man eventuelt endrer på forskriften?
Det blir jo meningsløst å sette i gang med et
sånt prøveprosjekt hvis man trekker konklusjonene
i forkant.

 Representanten tar opp spørsmålet
om nødvendig næringskjøring. Som jeg
redegjorde for i mitt første svar, er nødvendig
næringskjøring tillatt i dag. Det er også slik
at det finnes et stort løypenett, bl.a. i Finnmark,
der det er gitt anledning til rekreasjonskjøring. Etter
hva jeg er kjent med, er det enkelte kommuner som har et løypenett
på 800 km allerede, hvor det kan foretas rekreasjonskjøring.
Dette kan også brukes i turistøyemed.
Men det interessante for meg er jo å få vite
om det representanten gir uttrykk for, er Arbeiderpartiets offisielle
standpunkt. Er det slik at Arbeiderpartiet
og Fremskrittspartiet har funnet hverandre
i denne saken og vil ha fritt frem på tross av alle
de motforestillingene som har kommet i høringsrunden når
det gjelder snøscooterkjøring i den norske
fjellheimen?

Høyre har ikke
endret standpunkt. Det vi har sagt, er at vi vil evaluere
prosjektet i de åtte kommunene som skal prøve
det ut, og så skal vi trekke konklusjonene i etterkant.
Ville ikke det naturlige vært at man gjennomfører
prøveprosjektet før man trekker en konklusjon
i forhold til en total utglidning her som ingen ønsker?
85 pst. av den norske befolkning ønsker
ingen utglidning på dette punktet.





                

 Som representanten Rudihagen viser til, er
det siste år registrert ulv og skader
forvoldt av ulv, flere steder i Oppland fylke. Siste skadetilfellet
skjedde 20. januar i Heidal i Sel kommune. Det er også senere
påvist aktivitet av ulv nær utegående
sau lenger vest i Otta-dalen. Det er også riktig
som Rudihagen påpeker, at vi her er utenfor forvaltningsområdet
der det skal aksepteres familiegrupper av ulv.

På grunn av de registreringer som
er gjort, følges situasjonen i området nå opp
med særskilt sporingsinnsats. Med bakgrunn i dagens sporingsdata
er det ennå for tidlig å fastslå om
det er etablert et stasjonært og revirmarkerende par i
dette området. Videre er det ingen sikre holdepunkter for å anta
at det dreier seg om samme skadevolder som i fjor.

Selv om disse delene av Oppland ligger utenfor
forvaltningsområdet for familiegrupper av ulv, er det ikke slik
at de aktuelle områdene til enhver tid skal være
fri for ulv. Ulven har en slik atferd at det må påregnes
utvandringer av ungdyr fra familiegrupper. Utenfor forvaltningssonen
legger den differensierte forvaltningsmodellen opp til at det ikke
skal tillates etablering av par eller familiegrupper,
mens streifdyr skal kunne bevege seg også utenfor
sonen forutsatt at tap og skader ikke blir for store.

 Som nevnt er det så langt ingen sikre
indikasjoner på at det dreier seg om en begynnende
pardannelse eller revirmarkering utenfor forvaltningssonen
for familiegrupper av ulv. I løpet av neste måned
vil sporingen bli intensivert i dette området med sikte
på å fastslå om det dreier
seg om streifdyr eller en ny pardannelse. Så politikken
er ikke endret på dette området
i forhold til den politikken den regjeringen som stod Rudihagen
nær, også hadde på dette punktet,
nemlig at streifdyr som er utenfor forvaltningssonen, forholder man
seg til, og hvis det ender i pardannelser, vil man konkret
vurdere tiltak forutsatt at det er en bærekraftig stamme
innenfor forvaltningsområdet.

 Jeg er enig med representanten Rudihagen i
at dette er et av de vanskeligste områdene som man er gitt
forvaltningen av. Stortinget har jo vedtatt at vi skal ha en bærekraftig
rovdyrstamme, men samtidig skal man ha aktiv virksomhet i utmarka,
bl.a. med sau. I kjerneområdene, hvor man skal kombinere sau
og rovdyr, er dette fryktelig vanskelig. Det er en utfordring. Norge
har sine internasjonale forpliktelser å forholde
seg til, og jeg må også forholde meg
til Stortingets vedtak. Men vi har lovet en egen stortingsmelding om
rovdyrforvaltningen, der vi ser på hvilke skadebøtende
tiltak vi kan komme med.

Jeg forstår godt bøndene
i Oppland som er fortvilet når de finner dyrene skadet eller
drept. Når det gjelder de konkrete eksemplene i Oppland,
er det slik at hvis det blir etablert et revirmarkerende par, må vi
gå inn og se nærmere på saken, og da,
som sagt, også vurdere aktuelle tiltak. Men som også representanten
er kjent med, har jeg en konkret sak til behandling, så jeg
kan ikke gå noe nærmere inn på det
nå.





                

