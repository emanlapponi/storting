 «   Skibladner» har
siden 1999 hatt midlertidig unntak fra forbudet mot utslipp av kloakk
fra skip i vassdrag og kystnære områder. Miljøverndepartementet
innvilget i 2000 fortsatt dispensasjon fra forbudet på det
vilkår at kloakken fra «Skibladner» innen
2004 skulle behandles på en hygienisk og forsvarlig måte.
Det ble presisert at dette vilkåret forutsatte at man kunne
finne frem til en teknisk løsning som tilfredsstiller både
hygieniske og antikvariske hensyn, og som har en økonomisk
ramme som muliggjør fortsatt drift av «Skibladner».

Som representanten viser til, er søknad
om forlenget dispensasjon for utslipp av kloakk fra «Skibladner» sendt Miljøverndepartementet.
Jeg har merket meg at rederiet i tråd med gjeldende vedtak
i løpet av de siste årene har søkt å finne
frem til løsninger som er både hygienisk
og antikvarisk forsvarlige, uten å lykkes med dette.

«Skibladner» er et viktig
og levende kulturminne – for Mjøsregionen, nasjonalt
og internasjonalt. Betydningen av fortsatt drift av «Skibladner» som
et av landets viktigste verneverdige fartøyer
er et hensyn som må tillegges stor vekt i vurderingen av
om det skal innvilges fortsatt dispensasjon fra utslippsforbudet.
Samtidig må hensynet til vannkvalitet og det at Mjøsa
er en viktig drikkevannskilde, vurderes med tanke på hvilken
betydning utslippet fra «Skibladner» kan ha i
denne forbindelse.

Jeg vil ved behandlingen av søknaden søke å finne frem
til en løsning som ivaretar både hensynet
til kulturminnevern og vannkvalitet på en god måte.

Departementet har for øvrig gjennomført
høring av søknaden hos berørte
instanser, og jeg vil sørge for at saken blir ferdigbehandlet
så raskt som mulig. En avklaring i saken vil foreligge
senest før årets seilingssesong begynner.

