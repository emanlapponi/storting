 Den nye miljøinformasjonsloven og
samtidige endringer i produktkontrolloven innebærer
at allmennheten er gitt en utvidet rett til informasjon om miljøet både
fra offentlige organer og fra offentlige og private virksomheter,
som også representanten var inne på.

I utgangspunktet vil informasjon om utslipp
av ulike stoffer fra en virksomhet være miljøinformasjon
som allmennheten har rett til å få innsyn i. Fra
denne hovedregelen finnes det imidlertid unntak. Blant annet kan
det gjøres unntak fra innsyn for opplysninger som er underlagt taushetsplikt,
f.eks. fordi det gjelder forretningshemmeligheter. Offentliggjøring
av et produkts nøyaktige sammensetning kan være
en slik forretningshemmelighet. Unntak fra hovedregelen om innsyn
må i så fall alltid begrunnes.

I sin søknad om utslippstillatelse
til Statens forurensningstilsyn har Statoil oppgitt hvilke
kjemiske produkter de ønsker å benytte
i sin virksomhet på Snøhvit, og forventede utslipp
til sjø av disse. Denne søknaden
har vært på høring. I høringen
ble det fremsatt krav om at det må gis nærmere
detaljerte opplysninger om de kjemiske produktene som benyttes.
I forbindelse med oversendelsen av høringsuttalelsene til
Statoil bad derfor SFT Statoil om å gjøre
informasjonen tilgjengelig for høringsinstansene, f.eks.
gjennom offentliggjøring av HMS-datablad for de aktuelle
produktene. HMS, altså helse-, miljø- og sikkerhetsdatabladene,
gir bl.a. informasjon om innhold av stoffer i produktene og helse-
og miljøfare knyttet til disse. Som en følge av
dette har Statoil nå lagt ut de aktuelle HMS-databladene
på sin hjemmeside, som gir mer uttømmende informasjon.

Regjeringens målsetting om nullutslipp
fra petroleumsvirksomheten innebærer at det som
hovedregel ikke skal slippes ut miljøfarlige
stoffer, og at man skal minimere risikoen for miljøskade
forårsaket av utslipp av andre kjemiske stoffer.
Gjennom sin behandling av utslippstillatelser fra petroleumsindustrien
har SFT god kunnskap om utslippsforhold. Arbeidet med nullutslipp
blir fulgt opp gjennom operatørenes årlige utslippsrapportering
og som en del av tilsynsarbeidet til SFT. Selskapenes årlige
rapportering til SFT inneholder informasjon om hvilke stoffer eller
kategorier av stoffer som slippes ut til miljøet, og er
offentlig tilgjengelig.

Dersom det rettes en forespørsel
til SFT om ytterligere informasjon, vil denne bli vurdert av SFT.
Vedtak vil eventuelt kunne påklages til Miljøverndepartementet. Som
nevnt vil informasjon om utslipp av kjemikalier som hovedregel være
offentlig tilgjengelig informasjon.

