 Utgangspunktet for spørsmålet
var om vindkraftanlegg skulle konsekvensutredes før de
ble igangsatt. Jeg gjorde rede for at det er utgangspunktet
for vindkraftanlegg i dag.

Når det gjelder sammenligningen med
vannkraftutbygging, er det i henhold til opplysninger jeg har fått,
i dag minimalt med utredninger knyttet til Samlet plan for vassdrag.
Selve driften av planen er forenklet vesentlig i de senere år,
og den planlagte omleggingen fra sortering av vannkraftprosjekter
til sortering av vassdrag og vassdragsavsnitt som er egnet til vannkraft,
vil bidra til ytterligere forenkling for vannkraftbransjen.
I tillegg har olje- og energiministeren tatt initiativet til en
forenkling av prosessene knyttet til å realisere
mini- og mikrokraftverk.

