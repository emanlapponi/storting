 Regjeringen har i Sem-erklæringen
satt som mål at det skal bygges ut vindkraft tilsvarende
3 TWh innen 2010. Dette målet ligger fast. Det
foreligger i dag planer for vindkraftprosjekter
tilsvarende 12–16 TWh.

Alle de meldte vindkraftanleggene
gjennomgår en omfattende behandling etter energiloven
og plan- og bygningsloven. For alle vindkraftprosjekter
er det krav til konsekvensutredning
der alle de viktige aspekter ved utbyggingsplanene skal
belyses, som representanten er opptatt av. NVE som konsesjonsmyndighet
vil derfor ha et godt grunnlag for å vurdere hvilke prosjekter
som er samfunnsmessig akseptable.

Miljøverndepartementet og Olje- og
energidepartementet har i samråd funnet ut at det vil være lite
hensiktsmessig å utarbeide en samlet plan for vindkraftutbygging.
Utarbeidelse av en slik plan forutsetter at et tilnærmet 

ubegrenset

 antall potensielle lokaliteter
langs vår kyst tas opp til vurdering, med det betydelige
merarbeid og byråkrati det medfører.

For at en slik plan skal gi grunnlag for å ta
stilling til konkrete prosjekter, vil det være
nødvendig for det første å foreta
grundige vindmålinger i terrenget. Dernest må man
avklare kapasitet og kostnader for kraftoverføring fra
anleggene. I tillegg vil det kreves vurdering av infrastruktur som
veier og kaianlegg, før negative virkninger for andre
områder i samfunnet kan vurderes.

Et slikt arbeid vil være
svært tid- og ressurskrevende. Spørsmålet
om en helhetlig plan, med de implikasjoner det ville innebære,
ble vurdert allerede under regjeringen Stoltenberg, og det ble trukket
samme konklusjon som jeg trekker i dette svaret.

