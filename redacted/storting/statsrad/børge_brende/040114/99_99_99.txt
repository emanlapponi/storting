 Utslippstillatelsene etter forurensingsloven
for alle de sju primæraluminiumsverkene i Norge
ble revidert av Statens forurensningstilsyn i 2000. Årsaken til
revisjonen var bl.a. internasjonale krav både fra EU gjennom
IPPC-direktivet om integrert forurensningsbekjempelse
og kontroll og OSPAR-konvensjonen for beskyttelse av det nordøstlige
Atlanterhavet.

Utslippskravene er basert på hva som
i Europa er å betrakte som beste tilgjengelige
teknikker – BAT – for utslipp til luft fra aluminiumsindustrien.
Kravene fra forurensningsmyndighetene innebærer
i praksis at ovnene som benytter den gamle söderbergteknologien,
som gir størst utslipp av både klimagasser
og stoffer som miljøgiften PAH, må skiftes ut.
De aktuelle anleggene utgjør ifølge Hydro
6,5 pst. av deres samlede aluminiumskapasitet
i Norge. Miljøkravene forurensningsmyndighetene har stilt
til aluminiumsproduksjonen i bl.a. Årdal og Høyanger, har
virkning fra 2007. Kravene er gitt for å oppfylle våre
internasjonale forpliktelser, og er dermed i tråd med krav
som stilles eller vil bli stilt til tilsvarende virksomheter
i andre europeiske land.

Selv om miljøkravene nødvendiggjør
investeringer i aluminiumanleggene i Høyanger
og Årdal, har ikke Hydro reist tvil om riktigheten
av miljøkravene. Etter det jeg er kjent
med, begrunner Hydro sin beslutning med overordnede strategiske
forhold. Hydro har gitt prioritet til utbygging av aluminiumskapasiteten
i Norge ved verket deres på Sunndalsøra.
Det er altså ikke slik at det er de særskilte
miljøkravene isolert sett som er årsaken til at Hydro
har varslet å stenge deler av aluminiumsanleggene i Høyanger
og Årdal.

Regjeringen er opptatt av og gjør
det den kan for å sikre gode rammebetingelser
for norske bedrifter. Vårt utgangspunkt er at
næringspolitikken og den overordnede økonomiske
politikken skal bidra til et fortsatt sterkt og konkurransedyktig
næringsliv i Norge. Lavere rente, svakere kronekurs og
reduserte skatter og avgifter har vesentlig styrket norsk industris
konkurranseevne den senere tid. Jeg vil understreke at samtidig
som Hydro har varslet at de ikke vil investere
i Høyanger og Årdal, er de nå i
ferd med å sluttføre en av Fastlands-Norges største investeringer,
gjennom utvidelsen av aluminiumsproduksjonen på Sunndalsøra.

De forretningsmessige vurderinger i et børsnotert
selskap som Norsk Hydro tilligger i første
rekke selskapet. Som en av mange eiere kan ikke Regjeringen
ved Nærings- og handelsdepartementet påtvinge
selskapet å gjøre konkrete investeringer.

 Takk for kommentaren knyttet til
den runden vi hadde i spontanspørretimen.

Det er selvsagt ikke bra hvis jeg ikke
svarte på det som var hovedintensjonen bak spørsmålet
til representanten Klungland, men jeg må innrømme
at det var ikke det at vi ikke hadde studert
spørsmålet, som var årsaken til det.
Det var det jeg nå svarte, som vi trodde representanten
var ute etter

Det jeg nå forstår er representantens
poeng, er at man i EU og EØS-området gjennom bl.a. IPPC-direktivet
har stilt såkalte BAT-krav, dvs. at man skal ha den beste
tilgjengelige teknologien. Det er også den Hydro
har benyttet seg av på Sunndalsøra. På Sunndalsøra
har Hydro bygd et av verdens mest moderne og et av de
virkelig store aluminiumsverkene i verden. Jeg synes at det også hører
med for å nyansere bildet. Jeg er enig med representanten
i at det over tid ikke er akseptabelt at vi ikke får
med oss store handelspartnere som Japan og USA også i å stille
strengere miljøkrav.

 Jeg forstår at jeg var litt raskt
ute med å takke for komplimenten knyttet til svaret mitt
i spontanspørretimen. Jeg forstår at det var knyttet
til deler av svaret.

Det som representanten er opptatt av, er problemstillingen
knyttet til klimagasser og krav i forhold til prosessindustrien
i Norge. Nå er det slik at de klimagassutslippene som prosessindustrien
i Norge står for, utgjør i underkant
av 30 pst. av de samlede norske klimagassutslippene – en
stor andel, men heldigvis synkende. I EU utgjør klimagassene
fra prosessindustrien 5 pst. Når vi skal levere
i forhold til Kyotoprotokollen, må vi få til forbedringer også innenfor
prosessindustrien. Det har prosessindustrien så langt levert,
men de er også villige til å levere
mer. Jeg er i en veldig god dialog med prosessindustrien
for at vi skal få forpliktelser som industrien aksepterer,
men at de også leverer god klimapolitikk, slik
at Norge kan være i stand til å oppfylle
sin forpliktelse etter Kyotoprotokollen.





                

 På spørsmål fra
fylkesmannen i Sør-Trøndelag har jeg gjort rede
for hvilke lover, forskrifter og retningslinjer som gjelder for
motorferdsel i utmark. Det er kommunene og i neste instans fylkesmannen
som har ansvaret for å behandle søknader om motorferdsel
i tråd med det til enhver tid gjeldende regelverk.

Jeg vil samtidig minne om at det er det samme
regelverket som gjelder for motorferdsel
i utmark i dag, som har vært rådende i den norske
fjellheimen i mange tiår. Foranledningen for spørsmålet
representanten tar opp, er derfor ikke en endring
i reglene fra min side, men i fylkesmannens håndhevelse
av gjeldende regelverk.

I Norge har vi relativt strenge regler
for snøscooterkjøring. Uten slike regler ville
titusener av motoriserte kjøretøyer
som finnes i Norge i dag, kunne kjøre overalt og
til enhver tid, med stor skade for dyreliv og friluftsliv. Undersøkelser
viser at de fleste ønsker at det skal være restriksjoner
på motorisert ferdsel i utmark. Man vil ikke ha
fritt frem for snøscooterkjøring inn i norske
nasjonalparker og i norske fjellheimer.

Samtidig åpner dagens regelverk for
nødvendig motorferdsel, ved at det i lovgivningen er gjort
klart et skille mellom nyttekjøring og såkalt
fornøyelseskjøring. Det betyr at det er tillatt
for fastboende å påta seg leiekjøring til
nytteformål, og det er tillatt å bruke
snøscooter til frakt av bagasje, frakt av ved og transport
av uføre som skal til hytta. Regelverket åpner også for
at kommunene kan innvilge dispensasjoner etter søknad
ved særlige behov, forutsatt – som det er presisert – at
formålet ikke knytter seg til turkjøring.

Det finnes utvilsomt eksempler
på ulovlig villmannskjøring som gjør
større skade enn én årlig pensjonisttur på gamle
trakter. På den annen side kan en generell åpning
for fornøyelseskjøring ha mer omfattende konsekvenser
enn å tilfredsstille utferdstrangen til dem som spørsmålsstilleren
har i tankene. Om vi skal ha en lovgivning der det skal gjelde andre
regler for pensjonister enn for andre grupper, kan også det
skape nye gråsoner. Samtidig registrerer jeg at andre
igjen advarer mot å liberalisere regelverket.

Fordi små endringer i regelverket
kan bety store endringer i praksis, mener jeg
at eventuelle justeringer av motorferdselsregelverket må vurderes
i en helhetlig sammenheng. Jeg har derfor igangsatt et prøveprosjekt
i åtte utvalgte kommuner, som driver forsøk med
lokal forvaltning av motorferdselen. Forsøket løper
ut 2004 og skal evalueres i 2005. Når evalueringsrapporten
foreligger, vil Miljøverndepartementet ta stilling
til om motorferdselsregelverket skal endres. Det vil i en slik evaluering være
naturlig å vurdere en rekke problemstillinger knyttet til
motorferdselsregelverket, også om praksis i spørsmålet
som representanten Lund tar opp, er for firkantet i forhold til
intensjonene bak motorferdselsloven.

 Som jeg sa, har departementet ikke
endret disse forskriftene en tøddel. Det er de samme
forskriftene som har vært gjeldende i flere tiår, også da
Senterpartiet satt i regjering og ikke
gjorde noe for å endre disse forskriftene. De åpner
for skjønn. Men det som det ikke åpnes
for, er altså ren fornøyelseskjøring,
hvor man ikke skal bringe bagasje
inn til en hytte, hvor man ikke skal bringe en ufør
inn til en hytte, hvor det ikke dreier seg om
f.eks. ved til en hytte. Det som er vanskeligheten her, er å definere
hva som er ren fornøyelseskjøring hvis det ikke
er pensjonister inne i bildet. Hvis det er slik at en
ungdomsgjeng ønsker å kjøre
samme turen, skal de få ja, eller skal de få nei,
siden de ikke er pensjonister? Det er spørsmålet
som man må gå gjennom og vurdere i den sammenheng.
Men som sagt, er du ufør og ikke kommer deg inn
til hytta di, får du bruke scooter inn til hytta – det
får du løyve for. Skal du ha inn bagasjen
din, får du løyve til det. Så spørsmålet
tilbake til representanten er jo om Senterpartiet
synes det er fornuftig at en skal få lov til å kjøre
inn i nasjonalparkene for ren fornøyelseskjøring,
uten at det er en konkret årsak som ligger bak.

 Det er faktisk ikke slik at en statsråd
heller kan pålegge en fylkesmann hvordan han skal definere
og fortolke forskrifter. Forskriftene er ikke endret,
det er skjønnet til fylkesmannen. Så har jeg heller ikke
velsignet den forståelsen. Det jeg har gjort, er å redegjøre
for regelverket, at jeg synes det er grunn til å gå gjennom
regelverket. Det bør evalueres, og det skal vi gjøre,
så det er altså en utstrakt hånd til
representanten. Den synes jeg han burde tatt imot. Dessuten
vil jeg minne om at pensjonister som er uføre, får
skyss inn til hytta si i dag på scooter. Du får også brakt
bagasjen din opp på hytte med scooter. Du får også brukt
scooter i forbindelse med transport av ved. Til nyttekjøring
gis det dispensasjoner til scooterbruk. Men det man ikke
har åpnet for i Norge, er rene fornøyelsesturer
hvor man setter seg på scooteren og kjører fritt
inn i nasjonalparkene. Det er det ikke åpent
for i Norge, og det viser seg også at 80 pst.
i en meningsmåling sier at man ikke ønsker
at det skal være fritt frem for å kjøre
scooter når du vil, hvor du vil, i den norske
fjellheimen.

