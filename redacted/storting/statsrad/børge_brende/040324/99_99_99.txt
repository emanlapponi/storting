 Den private eiendomsretten er en grunnleggende
verdi i demokratiet og rettsstaten. Privat eiendomsrett er også en
viktig forutsetning for forsvarlig ressursforvaltning, fordi vi
tar bedre vare på verdier vi eier,
enn verdier vi ikke har noe ansvar for. Det er de offentlige
myndigheter som har bevisbyrden dersom det skal gjøres
inngrep i den private eiendomsretten. Og når det gjøres
et slikt inngrep, skal det gis rettferdig erstatning eller
kompensasjon for tap som inngrepet forårsaker. Dette er fire
prinsipper som er grunnleggende for Samarbeidsregjeringen, og for
meg som Høyre-mann og miljøvernminister.

I demokratiet og rettsstaten finnes det også enkelte
begrensninger i eiendomsretten, fordi det finnes noen
samfunnsinteresser som bedømmes som like viktige
som retten til fritt å disponere over egen eiendom.
Vi må søke om tillatelse fra kommunen
før vi fører opp bygg på vår egen
eiendom. Naboloven begrenser vår rett til å lage støy eller
forsøple vår egen eiendom. Eiendomsrett gir ikke
rett til å overtre andre lover, selv om vi gjør
det på vår egen eiendom. Og lover som naturvernloven
og kulturminneloven sier at vi ikke har rett
til å skade unike naturkvaliteter og kulturminner eller
utrydde truede plante- og dyrearter – selv om
vi gjør det på vår egen eiendom.

Gjennom århundrene har privat eierskap
til våre arealer hatt stor betydning
for at naturverdiene er blitt tatt vare på. Så lenge
arealtilgangen var stor, var trusselen mot naturen også liten.
For hundre år siden var halvparten av Norges
areal uten inngrep. Nå har vi 12 pst. villmark
igjen – i Sør-Norge bare 5 pst.
villmark. Samtidig øker stadig presset mot de gjenværende
inngrepsfrie områdene.

Politikere i dag har et ansvar for å definere
hvilke naturverdier som skal være intakte for
kommende generasjoner. Å ta vare på utvalgte
naturområder er ikke snakk om å legge
naturen brakk, det er snakk om å la våre etterkommere også få en
grad av valgfrihet. Det er vanskelig å reversere
utbygging eller tap av plante- og dyrearter.

Det er feil som spørsmålsstilleren
påstår, at jeg har fremmet mange saker uten å ta
hensyn til spørsmålet om kompensasjon for begrensninger
i råderetten. Når offentlige myndigheter gjør
inngrep i eiendomsretten, skal tap forårsaket av inngrepet
erstattes eller kompenseres i medhold av Grunnloven. Det
var Willoch-regjeringen som i sin tid styrket erstatningsvernet
og lot etablering av naturreservater utløse erstatning
som for ekspropriasjon – selv
når eiendomsretten fortsatt er privat. For øvrig
gis erstatning etter alminnelige rettsgrunnsetninger,
dvs. for dokumenterte økonomiske tap. For tap av beitedyr
og tamrein på grunn av rovvilt gis det full erstatning.

Jeg har også bedt Biomangfoldlovutvalget
se nærmere på dagens erstatningsregler for å vurdere
om de er rettferdige nok som grunnlag for å vurdere om
de bør endres. Jeg har også gitt
generell utsettelse av fristen for å kreve erstatningsskjønn
til dette spørsmålet er avklart.

I den norske skogen er det 1 pst.
som er vernet, mens det kan drives bærekraftig hogst i
99 pst. av skogen, i tråd med næringens egne
miljøkrav. I debatten om skogvern kan man få inntrykk
av at forholdet er motsatt – det er det altså ikke.
Samtidig har skogeierorganisasjonene og jeg i fellesskap oppnådd
det gjennombrudd at vi nå også satser
på frivillig vern.

 Jeg merket meg at representanten Haga ikke
tok opp premisset i sitt første spørsmål om
at det ikke ble ytt skikkelig erstatning til dem som ble omfattet
av barskogvern. Det har nemlig vært slik, siden Willoch-regjeringen
fikk vedtatt dette med naturreservat, at blir man omfattet av et
barskogvern, får man området kompensert som om
det skulle være ekspropriert. Likevel
er man hjemmelshaver til området og kan drive utmarksnæring,
utleie, fiske og jakt.

Så er det diskusjon om man skal velge
frivillighet i forbindelse med barskogvernet. Som jeg også sa
i mitt svar, er 99 pst. av den norske skogen ikke
omfattet av noe formelt vern. Der ligger vi etter nabolandene
våre. Skognæringen selv sier at man
må få opp dette vernet noe, for det er mange rødlistearter
som befinner seg i skogen. Men i stedet for å gå den
tunge veien om naturvernloven om midlertidig vern har
jeg blitt enig med Norges Skogeierforbund – og det har
jo vært et gjennombrudd – om at vi nå skal
prøve frivillig vern-tankegangen. Og de har kommet opp
med veldig mange gode områder, som Regjeringen
prioriterer. Men før dette var det satt i gang en prosess
knyttet til Trillemarka–Rollag, som vi vil fullføre,
og vi vil også vurdere verneverdiene i dette
området.

Når det gjelder Sølvverkets
skoger i Buskerud, som representanten tok opp, som er eid av det
offentlige, har Direktoratet for naturforvaltning gått
gjennom det området og sier at det ikke
har verneverdier som er av en slik karakter
at det er naturlig å sette i gang en verneprosess.

  Når det gjelder de erstatningsordningene
som er aktuelle for naturreservater, nasjonalparker, barskogvern
og rovvilt generelt, er det akkurat det samme erstatningsregelverket
som gjelder nå, som da Åslaug Haga satt i regjering. Så det
er ingen endring. Men det er satt i gang prosesser for å se
på om det er mulig å lage et bedre
erstatningsregelverk til fordel for dem som driver viktig utmarksnæring.
Det er det verdt å merke seg først.

Så gjelder det tap i forbindelse med
rovvilt og bufe i utmark. Det gis full erstatning for
tap av bufe i utmark, selv for ikke-dokumenterte tap.
Kun 10 pst. av tapene kan dokumenteres, men vi gir altså full
erstatning for de tap som gjelder – 80–90 mill. kr
i året er denne potten på. Regjeringen har også i
rovviltmeldingen foreslått en omlegging av erstatningsordningen
i forbindelse med rovviltskader, noe som gir større oppmuntringer
i forhold til dem som tar større ansvar og driver forebyggende
arbeid i forhold til rovviltskader.

