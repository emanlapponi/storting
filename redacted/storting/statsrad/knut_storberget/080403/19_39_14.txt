 Når man skal diskutere Oslo-politiets mulighet til å bli bedre, mener jeg at det hadde vært en utrolig stor fordel for den politiske debattens del om vi var enige om utgangspunktet. Jeg føler at vi nå begynner å nærme oss litt den erkjennelsen som representanten Aspaker kom med, at det er behov for folk. 




Når man nå engang sitter i en posisjon som leder av et departement og leder av norsk politi, må man ta inn over seg at norsk politi og politidistriktene samlet sett i fjor satt igjen med 250 mill. kr i ubrukte midler. De sier nå at det er behov for å få inn flere folk, men at de ikke får søkere til stillingene. Det politiske trykket må etter min mening ikke bare settes inn på å få økt opptak, men også på å mobilisere folk til å søke på Politihøgskolen, slik at vi får inn folk. 




Representanten Aspaker tar opp to forhold som Regjeringa jobber svært aktivt med. Det er noe som vi overhodet ikke er uenige om. For det første må vi frita en del polititjenestemenn fra å drive med sivile oppgaver. Jeg håper at ressurssituasjonen som er ute i politidistriktene, faktisk også skal brukes til det. Det andre er seniortiltakene. Vi må ikke bare bruke økonomiske incentiver, men også andre incentiver for å få seniorene til å stå lenger i stillingene. Regjeringa har sagt at vi via politidirektøren i løpet av sommeren skal fremme en bemanningsplan for norsk politi, som jeg har store forhåpninger til nettopp vil stå sentralt når vi skal se på og vurdere de tiltakene som bl.a. skal få flere seniorer til å bli stående i stillingene. 




