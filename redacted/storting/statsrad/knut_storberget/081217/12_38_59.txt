 Med respekt å melde: Det er ingen distrikter i Norge som vil kunne si at det er
                     lovløse tilstander blant arbeidsinnvandrere. Jeg tror vi ville tjene veldig mye
                     på i denne debatten å ta det hele litt ned for å se på hva slags utfordring
                     norsk politi faktisk står overfor. 

Til spørsmålet om tolkeutgifter: Hvis man skulle begynne å kompensere
                     distriktene direkte for dette, er jeg redd for at den store taperen bl.a. ville
                     være Sunnmøre, fordi det finnes andre distrikter som da ville få enda mer av
                     fellespotten enn det Sunnmøre faktisk ville få. Men det betyr ikke at vi ikke
                     er observante på at tolkeutgiftene er store for mange distrikter, og det er
                     nettopp en av grunnene til at Regjeringa har valgt – senest i går – å invitere
                     Stortinget til å bevilge ekstra penger til politiet, slik at man får mer rom
                     for drift. I går ble det bevilget noenogfemti millioner kroner ekstra til
                     politiet, og dette følger jo bare på de store bevilgningene som man har kommet
                     med til politiet i løpet av de siste årene. 





                

