 Dette spørsmålet har kanskje først og fremst en ressursside, og det har det
                     vært en omfattende debatt i Stortinget om ved mange anledninger. Jeg tror ikke
                     jeg skal gå inn på alle tiltakene, men jeg har lyst til å peke på noen forhold
                     rundt akkurat de grensenære problemstillingene som spørreren tar opp. 

Som medlem i Schengen-samarbeidet skal det ikke være noen permanent
                     grensekontroll på grensen mot andre Schengen-land, som f.eks. Sverige. Hvert
                     enkelt politidistrikt skal imidlertid foreta såkalt territorialkontroll,
                     herunder kontroll av identitet. De senere år har spesialutstyrte biler fra
                     politiet patruljert grensenære områder bl.a. i Follo, Østfold og Hedmark. 

I de tilfeller politiet gjennom sin kontroll oppdager at vedkommende utlending
                     ikke har id-papirer, kan denne bortvises fra landet. Dersom vedkommende
                     utlending ønsker å søke asyl, vil han ha lovlig opphold i landet mens
                     asylsøknaden er til behandling. Når asylsøkeren ankommer riket, skal denne møte
                     hos nærmeste politimyndighet eller ved Politiets utlendingsenhet i Oslo. Dersom
                     vedkommende melder seg ved et politidistrikt, bør distriktet utføre en rekke
                     oppgaver, som er skissert i bl.a. rundskriv og regelverk. 

Lokalt politidistrikt vurderer likevel hvert enkelt tilfelle for seg, og tiltak
                     iversettes på bakgrunn av de vurderinger som gjøres, og de prioriteringer som
                     synes nødvendige ut fra politidistriktets totale oppgaver. Politidistriktets
                     oppgaver i forbindelse med asylsaker vurderes oftest sjølsagt i samarbeid med
                     Politiets utlendingsenhet. Ifølge Gardermoen politistasjon blir det f.eks.
                     alltid tatt fingeravtrykk og gjennomført visitasjon av de personer som melder
                     seg der, og som ønsker å søke asyl. Jeg må medgi at jeg syns det er en god
                     løsning, sjøl om man ikke kan gjøre det overalt, med henblikk på både utstyr og
                     bemanning. 

Justisdepartementets rundskriv om dette, 63/2000 og 64/2000, er for tida under
                     revisjon i Politidirektoratet, men er gjeldende så langt de passer. Jeg tror
                     jeg vil nøye meg med å si at spørrerens tema, å kunne komme raskere inn også i
                     forhold til asylsøkere, som ikke nødvendigvis er mennesker som har gjort
                     straffbare handlinger, og som skal behandles deretter, skal belyses nå i
                     gjennomgangen av bl.a. disse reglene. 

Sigvald Oppebøen Hansen hadde her teke over
                     presidentplassen. 

