 Jeg ville vel ikke bruke så sterke uttrykk som bemanningskrise i norsk politi.
                     Men som et kort svar på spørsmålet vil jeg si at vi ikke vil gjøre det samme
                     som Høyre gjorde da de satt i regjering i forrige periode, nemlig å legge opp
                     til et så lavt opptak av politihøyskolestudenter som 240 pr. år, opp til 360.
                     Det vil vi ikke gjøre. 

Det er jo det som i dag forårsaker at vi har lav bemanning i norsk politi. For
                     det er ikke mange politifolk som er ledige. Hadde man under den forrige
                     regjeringen valgt å legge seg på det opptaksnivået som den nåværende regjering
                     har gjort, ville vi hatt 600 flere politifolk, og vi ville også hatt flere
                     politifolk på Sunnmøre, bl.a. til å kunne ta seg av de narkotikasakene som
                     spørreren er opptatt av. For det er avgjort viktig – og der er vi enige – at
                     man får avdekket denne type kriminalitet. 

Det er politidirektøren og politidistriktene som forvalter de midlene som blir
                     fordelt til enhver tid. Politimesteren i Sunnmøre politidistrikt rapporterte i
                     oktober i år at distriktet over flere år har arbeidet godt med bekjempelse av
                     narkotikakriminalitet. Distriktet er inndelt i fem geografiske driftsenheter,
                     og ved samtlige driftsenheter er det tjenestemenn som arbeider med bekjempelse
                     av narkotikakriminalitet. Ved Ålesund politistasjon, som hører inn under
                     driftsenhet Sentrum, er det organisert et eget avsnitt for bl.a. analyse og
                     bekjempelse av narkotikakriminalitet. 

Politimesteren har opplyst overfor oss at distriktet framover vil styrke sin
                     innsats mot narkotikakriminalitet. For bl.a. å avdekke enda flere grove
                     narkotikasaker har distriktet lagt planer for å lyse ut nye stillinger med
                     særskilt kompetanse innen feltet i 2009. 

Det er jeg veldig glad for. Det kan man gjøre bl.a. fordi Regjeringa i løpet av
                     de siste årene har valgt å øke budsjettet til politiet utover det nivået som
                     var da vi overtok i 2005, men også fordi økt utdanningstakt ved
                     Politihøgskolen, som nevnt i sted, vil bidra til at vi faktisk kan bemanne
                     stillingene, slik at det også blir mennesker som kan etterforske grov
                     narkotikakriminalitet. 

Så mener jeg også at man må ha andre tanker med hensyn til å øke
                     politibemanningen, også i forhold til narkotikasakene. Særlig det å trekke inn
                     flere sivile i politiet kan bidra til å få avløst flere polititjenestemenn til
                     å drive politioperativt arbeid. 

