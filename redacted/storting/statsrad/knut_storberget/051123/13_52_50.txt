 Regjeringa har i Soria Moria-erklæringen
sagt at den ønsker å intensivere innsatsen
mot økonomisk kriminalitet, bl.a. ved at kompetansen skal økes
hos de lokale politimyndighetene og samarbeidet
med skattemyndigheter, trygdeetat og sosialmyndigheter
skal prioriteres. Det er også sagt at Økokrim skal
settes bedre i stand til å avdekke og straffeforfølge aktører
som har økonomiske ressurser til å skjule kriminalitet.

Jeg vil peke på at det her
ligger en viktig linje i Regjeringas arbeid mot kriminalitet. På mange
områder har vi nå gode
lovhjemler, men det gjenstår å gjøre
dem mest mulig operative i praksis. Dette er et felt hvor det eksisterende
lovverket gir et godt utgangspunkt for å bekjempe korrupsjon.
Det aller viktigste nå er å sørge
for at de som skal anvende lovverket, har den rette kompetansen
og tilstrekkelig med ressurser.

Det er i løpet av de siste årene
vedtatt flere regelverksendringer for å forebygge og bekjempe
korrupsjon – med bred politisk støtte.
Stortinget vedtok i 2003 nye skjerpede bestemmelser om korrupsjon
i straffeloven. Disse innebærer et vidtgående
og strengt straffansvar for korrupsjon
som gjelder både i privat og offentlig sektor. Bestemmelsene
rammer den som gir eller tilbyr noen en utilbørlig
fordel i anledning av vedkommendes stilling, verv eller
oppdrag, men også den som i anledning av stilling, verv eller
oppdrag krever, mottar eller aksepterer et tilbud om en slik fordel.
Straffen er bøter eller fengsel i inntil tre år.
Handlinger som kvalifiserer for grov korrupsjon, f.eks. fordi den
er forøvd av eller overfor en offentlig tjenestemann,
fordi handlingen har gitt betydelig økonomisk fordel eller
det foreligger risiko for betydelig skade av økonomisk eller
annen art, kan fengsel i inntil ti år anvendes.

Også såkalt påvirkningshandel
er kriminalisert. Det vil si at personer som er eller
hevder å være i stand til å påvirke
en annens utføring av stilling, verv eller oppdrag,
og som forsøker å utnytte den posisjonen ved å kreve eller motta
utilbørlige fordeler, kan straffes.
Det samme gjelder dem som gir eller tilbyr utilbørlige
fordeler til slike påvirkningsagenter.

Hvordan skal vi så sørge
for at bestemmelsene anvendes mest mulig effektivt? – Det
er den store utfordringen. Regjeringen har allerede i sitt forslag
til statsbudsjett fulgt opp Soria Moria-erklæringen med å foreslå en økning
i bevilgningen til Økokrim med totalt 6,2 mill. kr, tilsvarende
11 årsverk, for å styrke arbeidet ved hvitvaskingsteamet,
opprette et nytt etterforskningsteam for å etterforske,
påtale og iretteføre straffesaker og styrke mottaksfunksjonen.
Sammen med utviklingen av nytt datasystem i Økokrim og
forslaget om å styrke skatteetaten med 10 mill.
kr til intensivert innsats for å avdekke skatteunndragelse,
vil forslaget innebære en vesentlig styrking i kampen mot økonomisk
kriminalitet.

Selv om det meste er gjort på lovsiden,
er det behov for enkelte mindre endringer. Kampen mot
korrupsjon er i høyeste grad internasjonal.
Regjeringen Bondevik har sendt på høring
spørsmålet om nødvendige lovendringer for å kunne
ratifisere to konvensjoner med tiltak mot korrupsjon: Med utgangspunkt
i Europarådets sivilrettslige konvensjon
er spørsmålet om å innføre en
egen erstatningsbestemmelse om ansvar for skade voldt ved korrupsjon
sendt på høring. Nødvendige lovendringer
for å kunne ratifisere FN-konvensjonen mot korrupsjon
er også sendt på høring. Jeg
vil følge opp begge disse når høringsfristen
går ut tidlig på nyåret.

Arbeids- og sosialdepartementet leder
et lovarbeid som gjelder vernet for ansatte som varsler om kritikkverdige
forhold i virksomhet, herunder korrupsjon. Departementet tar sikte
på å komme med en proposisjon i løpet
av våren 2006 om regulering og ikrafttredelse av varsling/ytringsfrihet
i arbeidsforhold.

