 Svaret er ja. Jeg mener det er avgjørende
viktig at norsk politi er til stede på de internasjonale
arenaene. Det gjelder ikke bare norsk politi,
men at vi får mye mer internasjonalt forpliktende samarbeid
når det gjelder spørsmålet om domstoler, og også i
spørsmålet om soning. Så her er det store
utfordringer.

Jeg har også lyst til å replisere
at når det gjelder spørsmålet om å bekjempe
organisert kriminalitet, kommer vi ikke utenom at norsk
politi bl.a. må settes i stand til å drive problemorientert
politiarbeid for å gripe inn i alvorlige nettverk. Jeg
ber spørreren om ikke å forlese seg
og lete etter begreper og ord, men heller se på funksjonen
i forhold til de tiltak som foreslås. Det at denne regjeringa
nå foreslår å styrke norsk politi, i
motsetning til den regjering som nylig har gått av, Bondevik
II-regjeringa, må være et av de aller,
aller viktigste tiltakene vi kan gjøre
mot organisert kriminalitet. Det å sette hvitvaskingsteamet
i Økokrim i stand til å etterforske f.eks. mistenkelige
meldinger, som virkelig handler om pengestrømmen i organisert kriminalitet,
er etter denne statsråds oppfatning noe av det aller
viktigste vi kan gjøre.





                

