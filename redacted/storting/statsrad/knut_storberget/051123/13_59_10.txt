  Jeg er veldig ivrig på dette feltet,
for jeg mener at dette er en veldig alvorlig form for
kriminalitet. Den kan svekke veldig mye av tilliten til offentlig
sektor, men også til privat sektor, hvor man
rammes av korrupsjon eller korrupsjonsliknende
tilstander.

Jeg tror dog ikke jeg vil gå så langt
som det Mao gjorde i sin kulturrevolusjon. Jeg har heller ikke
lest den siste boken om ham, men det aner meg hva det
handler om.

Når jeg likevel bruker ordet
kulturrevolusjon og forlenger den begrepsbruken som representanten
Dahl trekker inn, er det fordi vi er nødt til å få en
forståelse ute for at det blir akseptabelt å si
fra. Jeg tror en slik kulturendring initieres veldig godt av at
arbeidslivsloven får klare bestemmelser i forhold til det
vernet.

Jeg vil også gi uttrykk
for at det vil være aktuelt å sette i
verk tiltak fra Regjeringens side for bl.a. å øke
kompetansen i forhold til de nye bestemmelsene som da blir vedtatt
i arbeidslivsloven, slik at folk får en forståelse
for hvor viktig det er å si fra, hvor riktig det er å si
fra, og at det ikke skal sanksjoneres mot den som tør
stå oppreist i en så alvorlig problemstilling.





                

