 Jeg kan forsikre spørreren
og Stortinget om at Regjeringa vil følge opp det viktige
arbeidet mot organisert kriminalitet. Noen ganger undres
jeg litt over språkvalget og hva vi kaller kriminalitet,
bl.a. at begrepet hverdagskriminalitet settes opp mot begrepet organisert
kriminalitet.

Etter min mening er det ikke slik
at Soria Moria-erklæringen ikke inneholder tiltak
mot organisert kriminalitet, snarere tvert imot. Poenget er at Regjeringa ønsker å se hele
kriminalitetsbildet mye mer i sammenheng. Istedenfor å smykke
seg med fine handlingsplaner og mange ord, syns vi faktisk
det er viktig at vi gjør politiet mer
operativt til å gripe inn i det mange mennesker oppfatter
som veldig plagsom kriminalitet, og som også er
en del av den organiserte kriminaliteten. Den vinningskriminaliteten
som f.eks. skjer i Oslo, er på mange måter en
del av den organiserte kriminalitets grobunn, om jeg må få lov
til å bruke et slikt uttrykk. Så det
som står i Soria Moria-erklæringen om mer bevilgninger
til politiet, til utstyr, og spørsmålet om å gjøre
noe med soningskøen og endelig det å utvide DNA-ordningen,
er nettopp viktige tiltak mot organisert kriminalitet.

