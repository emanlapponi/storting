  Regjeringa legger stor vekt på bekjempelsen
av organisert kriminalitet – og jeg takker for et godt
spørsmål. Kriminaliteten blir stadig mer grenseoverskridende
og organisert, og er som oftest profittmotivert. De organiserte
kriminelle miljøene har i den senere tid vist en økende
hensynsløshet og råhet, og de kriminelle nettverkene
er blitt mer mobile og spesialiserte.

For å sette politiet
bedre i stand til å møte de
utfordringene som den organiserte kriminaliteten reiser, er det gjort
flere strukturelle grep – initiert av den forrige
regjering og med bred støtte i Stortinget – bl.a.
gjennom politireformen og opprettelsen av Nye Kripos. Politiet
og påtalemyndighetene har i de senere år i tillegg
fått en rekke nye metoder for å bekjempe denne
alvorlige kriminaliteten.

Stortinget vedtok i vår den alminnelige
delen til ny straffelov. Justisdepartementet vil i arbeidet med
den spesielle delen til ny straffelov vurdere hvert enkelt straffebud.
Det gir en mulighet til å videreutvikle de strafferettslige
virkemidlene i kampen mot organisert kriminalitet.

For at politiet skal kunne
etterforske organisert kriminalitet mest mulig effektivt, må de
ha tilgang til et vidt spekter av etterforskningsmetoder. Politiets
kilder og vitner i rettssaker må gis tilstrekkelig vern.
Jeg ønsker å bygge videre på de
viktige lovendringene som har funnet sted på dette området
de siste årene. Jeg vil legge særlig vekt på å legge
til rette for at politiet tar i bruk de hjemlene
de har fått.

I tillegg bør vi vurdere om metodene
har hatt den effekten som lovgiverne la til grunn da de ble vedtatt,
og om rettssikkerheten og personvernhensyn er tilstrekkelig ivaretatt.
Jeg ønsker derfor å oppnevne et lovutvalg
for å etterkontrollere lovreglene om inngripende etterforskningsmetoder,
anonym vitneførsel og begrensninger i adgangen
til dokumentinnsyn og vitneførsel
for å beskytte utsatte personer. Utvalget vil også få i
oppgave å utforme forslag til lovregulering av etterforskningsmetoder
som provokasjon og infiltrasjon. I dag reguleres slik metodebruk
av retningslinjer fra Riksadvokaten og av rettspraksis, med andre
ord er den ganske ulovfestet.

Jeg vil også fremme forslag
om å gjøre det mulig å bruke
DNA-profiler i atskillig større grad enn i dag. Dette vil bl.a.
kunne heve oppklaringsprosenten i vinningssaker og andre
lovbrudd som ofte begås av organiserte kriminelle miljøer.

Den overordnede målsettingen for det
internasjonale samarbeidet er å forebygge
og forfølge kriminalitet over landegrensene. Norge
har gjennom konvensjoner og avtaler inngått forpliktende
samarbeid med flere organisasjoner og land.
Jeg vil videreføre dette samarbeidet
innenfor de ulike fora, bl.a. samarbeidet mellom
de nordiske landene, Østersjø-samarbeidet, Schengen-samarbeidet,
OSSE, Europarådet og FN.

Rammeverket er på plass, og jeg vil
bygge videre på det arbeidet som er gjort og sørge
for at det eksisterende regelverk fullt ut tas i bruk. Jeg vil dessuten
løpende vurdere om det er ytterligere tiltak som kan og
bør iverksettes i den viktige kampen mot organisert kriminalitet.

