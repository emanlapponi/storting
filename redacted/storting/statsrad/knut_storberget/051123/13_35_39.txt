 Jeg har forelagt spørsmålet
for politidirektøren, som igjen har innhentet informasjon
fra politimesteren i Vestfold.

Politimesteren i Vestfold opplyser at polititjenesten ved
lufthavnen er organisert i en grensekontroll og utlendingsseksjon,
som i dag har ti stillinger. Fra 1. januar 2006 utvides bemanningen
med én stilling, til elleve stillinger.

For å sikre en tilfredsstillende
trafikkavvikling er grensekontrollen
organisert med to turnusskift på ukedager og ett skift
på helgedager. Det er videre innført minimumsbemanning
på fire tjenestemenn på alle
skift, utenom ordinær dagtid. På dagtid bistår
sivilt ansatte ved utlendingsforvaltningsgruppen med grensekontroll.

Sandefjord Lufthavn Torp har ved flere anledninger
uttrykt bekymring for politiets kapasitet til å gjennomføre grensekontroll
ved lufthavnen. Som det er redegjort for, har politimesteren i Vestfold
iverksatt tiltak som skal sikre en tilfredsstillende
grensekontroll. Politimesteren vil vurdere å overføre
flere stillinger fra annen polititjeneste i distriktet til lufthavnen
dersom det måtte vise seg nødvendig.

Det har siden 2001 vært en sterk økning
i antall reisende fra land som ikke er medlem av Schengen-avtalen,
såkalt non-Schengen, ved Sandefjord Lufthavn Torp, som også spørreren
påpeker. Økningen har vært fra ca. 147 000
reisende i 2001 til ca. 400 000 reisende i 2005. For 2006 er det
forventet ca. 485 000 non-Schengen-reisende, noe som stiller økt
krav til politiets tilstedeværelse på lufthavnen.

Når det gjelder de nye flyrutene fra
non-Schengen som trådte i kraft 27. september 2005, opplyser
politimesteren i Vestfold at kun ved få anledninger har
politiets bemanning i grensekontrollen vært årsak
til forsinkelser for flyselskaper og reisende.

