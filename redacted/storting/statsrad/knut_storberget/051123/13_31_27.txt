  Det hersker ingen tvil om at både
Regjeringa og undertegnede er svært bekymret for utviklingen
av soningskøen. Det ble det, som spørreren riktig
påpekte, også sterkt fokusert på da
vi var i opposisjon. I posisjon ser vi det som en av hovedoppgavene
for Regjeringa nettopp å avvikle
soningskøen. Det er et ambisiøst mål,
og det er nettopp fordi vi mener at reaksjon
er det som skal bidra til å få redusert kriminaliteten
og få folk på rett kjøl og på et
annet spor enn det kriminelle. Det at lang tid i kø bidrar
til at man får benådning – man må ha
andre virkemidler for å redusere køen,
som spørreren også er inne
på – er etter min mening utilsiktede
virkninger og også på sikt helt uønskede
virkninger. Jeg er likevel glad for at bl.a. Fremskrittspartiet
tidligere har tatt til orde for at det er en belastning for domfelte å stå lang
tid i soningskø, og det bør få innvirkning.
I så måte er ikke det noen
overprøving av domstolene.

