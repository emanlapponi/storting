  Jeg oppfatter det slik at bakgrunnen for dette
spørsmålet er et innslag i NRK-Dagsnytt hvor departementet
var bedt om å kommentere svingninger i antall innvilgede
benådningssøknader på 1990-tallet. I
den forbindelse bad NRK spesielt om en forklaring på hvorfor
et høyt antall personer fikk innvilget benådning
i 1992, 1993 og 1994.

Jeg finner grunn til å understreke
at vanlig benådningspraksis ble fulgt også tidlig
på 1990-tallet, men at den betydelige soningsrestansen
man da hadde, førte til at flere personer kvalifiserte
til å få innvilget benådning. Det var spesielt
tidsmomentet, lang tid mellom domfellelse og soning, som
var årsak til at flere ble benådet enn normalt. Dette
fikk særlig utslag i forhold til personer som var idømt
korte og ubetingede fengselsstraffer for mindre alvorlige
forhold, og som ikke ble prioritert i forhold til rask innkalling
til soning. Flere ble også innvilget benådning på grunn
av omstendigheter som hadde inntruffet mens de stod i soningskø,
f.eks. alvorlig sykdom eller spesielt positiv
utvikling. Som justisminister har jeg forståelse
for at en slik praksis ble fulgt i situasjoner hvor tidsmomentet ikke
kunne legges den domfelte til last.

Stortinget var informert om ovennevnte situasjon
gjennom den innberetning om antall benådningssøknader, innvilgelser
og avslag som rutinemessig sendes til Stortingets kontroll- og konstitusjonskomite
hvert halvår. Sammen med statistikken
fikk også kontroll- og konstitusjonskomiteen oversendt
samtlige statsrådsforedrag for gjennomsyn.

I Innst. S. nr. 107 for 1993–1994
fra Stortingets kontroll- og konstitusjonskomite, som ble avgitt
i forbindelse med behandlingen av regjeringsprotokollene for tidsrommet
1. juli 1992 til 30. juni 1993, ble temaet soningsrestanser
og benådning spesielt omtalt. I den forbindelse
ble det fra komiteens medlemmer fra Høyre, Senterpartiet, Kristelig
Folkeparti og Fremskrittspartiet
uttrykt en bekymring for at lang tid mellom domfellelse
og soning ble brukt som grunnlag for å innvilge benådning.
Det ble imidlertid vist forståelse for at:

«Det å bli
innkalt til en soning mange år etter domfellelsen
hvis den domfelte i mellomtiden har skikket seg vel og kommet på fote
familie- og arbeidsmessig vil kunne være nedbrytende både
for den enkelte, familien og samfunnet.»

Ingen av disse medlemmene gav signaler om at
Justisdepartementet burde legge om sin benådningspraksis, men
bad i stedet departementet om å forsterke innsatsen og
arbeidet med å redusere soningskøene, slik at
ventetid fra soning normalt bortfaller som tema i benådningssaker.

Antall saker hvor benådning ble innvilget
for ubetinget fengselsstraff, var på ca. 45 i 2004, og
ligger på ca. 11 hittil i 2005. Disse tallene ligger under
gjennomsnittet for antall innvilgede søknader om benådning
for ubetinget fengselsstraff fra 1995 og fram til i dag. Dagens
soningsrestanse på ca. 2 350 dommer ligger betydelig under
soningsrestansen tidlig på 1990-tallet. Skulle soningsrestansen
igjen vokse betydelig, kan det ikke utelukkes at det kan
ha innvirkning på antall personer som blir benådet
for ubetinget fengsel.

Som justisminister vil jeg derfor legge stor
vekt på tiltak som er egnet til å redusere soningsrestansen,
nettopp fordi en betydelig soningskø har utilsiktede
virkninger på mange områder
i straffesaksavviklingen, ikke bare på behandling
av benådningssaker.

