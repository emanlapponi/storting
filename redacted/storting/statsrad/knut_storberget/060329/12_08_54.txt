 Jeg vil først si at jeg er glad for
spørrerens initiativ når det
gjelder politisituasjonen i Finnmark. Den er ikke bare
negativ. Den er også positiv, i den forstand
at politiet gjør en veldig god jobb
i Finnmark. Politiet som er lokalisert til Kirkenes
og til andre steder i Finnmark, har nettopp
presentert veldig gode tall med hensyn til både
kriminalitetsutvikling og saksbehandling.

Politidirektoratet har utarbeidet en modell
for ressursfordelingen mellom politidistriktene. Modellen
er bygget opp med kriterier relatert til politiets oppgaveløsning, hvor
kriminalitetsbekjempelse og trygghet representerer det viktigste
området. Geografisk areal er også et
element som er vektlagt i modellen, og som har gitt positiv uttelling
for politidistriktene i Finnmark. Sammenlignet med politidistrikter
i andre deler av landet kommer politidistriktene i Finnmark
generelt tilfredsstillende ut i den økonomiske fordelingsmodellen,
noe vi også har fått bekreftet av politiet
i Finnmark.

Justisdepartementet er kjent med de problemene
som finnes i Finnmark når det gjelder rekruttering av polititjenestemenn.
For å bedre denne situasjonen – opplyser
Politidirektoratet – ble det i 2005 iverksatt
en økonomisk virkemiddelordning, i den hensikt å rekruttere
politihøyskolestudenter, herunder studenter med samisk
bakgrunn, til tjeneste ved politidistriktene i Finnmark.

Når det gjelder håndhevelsen
av språkreglene i sameloven, har Justisdepartementet gjennom
flere år bevilget ekstra midler til politidistrikter
med kommuner som hører innunder forvaltningsområdet
for det samiske språk. Politimesteren i Troms har fra og
med 1999 forvaltet et beløp som etter egen instruks
fastsatt av Justisdepartementet skal dekke ekstrautgifter til oversettelse,
tolk, utstyr og opplæring i samisk. Forvaltningsansvaret
ble fra og med 2006 overført til Vestfinnmark politidistrikt.
I 2006 er det avsatt 400 000 kr til fordeling etter denne
instruksen.

Avslutningsvis kan det opplyses at Politidirektoratet
i 2006 har igangsatt et prosjekt med det formål å øke
rekrutteringen av politipersonell med minoritetsbakgrunn, herunder
samisktalende, samt tiltak for å motvirke all form for
diskriminering.

I sum mener jeg at de tiltak som
er iverksatt for å ivareta rettssikkerheten
til den samiske befolkningen i Finnmark, er tilfredsstillende, og
at den generelle politiberedskapen i fylket også ivaretar
hensynet til denne gruppen. Jeg ser derfor ingen umiddelbare behov
for et eget samisk politidistrikt i indre Finnmark.

Jeg må føye til
at når det gjelder polititjenester i Norge – og
for så vidt også de øvrige
rettslige tjenester – syns jeg det ville være
uheldig om vi delte inn tjenester og service som befolkningen ønsker, etter
etniske kriterier. Jeg tror ikke det ville være
heldig.

