 Jeg må vise til det jeg
har svart tidligere når det gjelder spørsmålet
om et samisk politidistrikt. Jeg tror ikke det er løsningen
på de problemer som spørreren
nå reiser her i Stortinget.

Jeg vil advare ganske sterkt mot
at man inndeler justisforvaltningen ut fra etnisk bakgrunn. Jeg
er heller ikke sikker på om det er særlig
hensiktsmessig overfor den samiske befolkning. Det vi da kan risikere,
er at man får en ytterligere stigmatisering av dem med
samisk bakgrunn som måtte begå kriminelle
handlinger, noe som overhodet ikke ville gagne det samiske
folket.

Jeg vil vise til den satsingen som
faktisk gjøres, som spørreren også var inne
på, når det gjelder det å heve
kompetansen, det å utvikle muligheter
for å bruke språk under etterforskning, ikke
minst i retteføring, og den jobben som nå gjøres
i indre Finnmark med hensyn til tingretten. Her er det
satset betydelige ressurser som nettopp møter det
samiske behovet, ikke bare i straffesaker, men også i sivile
saker, for å kartlegge bl.a. samisk sedvane med hensyn
til de sivile sakene man står overfor. Så her
føler jeg at vi er på rett vei.





                

