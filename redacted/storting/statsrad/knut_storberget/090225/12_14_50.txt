 Jeg føler meg trygg på at dette er prioritert. Jeg setter i grunnen stor pris
                     på at spørsmålet blir reist også her i Stortinget, fordi det er veldig viktig
                     at vi får tatt denne typen gatenær kriminalitet, samtidig som jeg iler til med
                     å si at det er ikke en enkel kriminalitet å gripe fatt i, fordi mange av dem
                     som beveger seg i disse miljøene, er jo betydelig rusbelastet, slik at vi må i
                     det minste klare å tenke nyansert med tanke på hvordan vi griper det an. 

Men jeg har senest i dag formiddag hatt en samtale med visepolitimester
                     Andresen og fått gode forsikringer om det arbeidet som gjøres. Det vil bli
                     fulgt tett opp fra departementet, særlig med tanke på at så mange nye
                     stillinger nå skal inn i Oslo, og særlig fordi man nå skal etablere både mobile
                     og stasjonære politiposter. 

