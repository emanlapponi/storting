 Domstolene er uavhengige, og Domstoladministrasjonen er et uavhengig organ som
                     ledes av et eget styre. Domstoladministrasjonen kan ikke instrueres av
                     Justisdepartementet. Denne ansvarsfordelingen er fastsatt av Stortinget i
                     domstolloven. Retningslinjer for Domstoladministrasjonens virksomhet gis
                     normalt av Stortinget gjennom behandling av budsjettproposisjoner, som
                     spørreren er helt klar over. 

I tillegg kan Kongen i statsråd treffe vedtak om virksomheten, forutsatt at
                     Domstoladministrasjonen på forhånd gis anledning til å uttale seg før vedtaket
                     treffes. Det framgår av lovforarbeidene at denne bestemmelsen må ses som en
                     sikkerhetsventil som brukes kun i unntakstilfeller. 

Det er i dag ikke gitt regler om bruk av religiøse og andre symboler i retten.
                     Hittil har det heller ikke oppstått situasjoner som har gjort det nødvendig å
                     regulere dette. Så langt er det heller ikke kommet ønsker fra fagdommere om å
                     bruke slike symboler, så vidt vi har erfart. 

Etter domstolloven § 142 kan Domstoladministrasjonen gi nærmere regler om «bruk
                     av kapper og annet antrekk» under rettsmøter for bl.a. dommere og rettens
                     personale for øvrig. Jeg er kjent med at Domstoladministrasjonen på eget
                     initiativ har satt i gang et utredningsarbeid for å vurdere om det skal gis
                     regler om bruk av religiøse og andre symboler i retten. Uavhengig av hva
                     Domstoladministrasjonen kommer til, vil spørsmålet om adgang til å bruke
                     religiøse og andre symboler kunne reguleres av Stortinget ved lov. 

Jeg mener det er et tungtveiende hensyn at mest mulig like retningslinjer
                     legges til grunn når det gjelder bruk av religiøse hodeplagg og symboler i
                     politi og domstol. Av respekt for domstolenes særstilling vil jeg avvente
                     Domstoladministrasjonens vurdering av dette. Når denne foreligger, vil jeg
                     legge saken fram for Stortinget på egnet måte. 

