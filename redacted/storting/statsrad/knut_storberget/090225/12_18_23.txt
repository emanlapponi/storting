 Innledningsvis vil jeg få lov til å bemerke at bevilgningene til politi- og
                     påtalemyndigheten er økt med 2,3 milliarder kr i perioden 2006–2009. Dersom
                     kompensasjon for lønns- og prisstigning trekkes fra, er styrkingen på ca. 1,1
                     milliard kr. Etter min mening er dette en vesentlig styrking. 

Bare i 2009 er bevilgningene økt med over 1 milliard kr. Dersom kompensasjon
                     for lønns- og prisstigning trekkes fra, er styrkingen på ca. 460 mill. kr. I
                     tillegg kommer de tilleggsbevilgninger som ble vedtatt i desember 2008, hvor
                     politidistriktenes budsjetter ble økt med 52 mill. kr. 

Politidirektoratet har ansvar for å fordele disse bevilgningene til politi- og
                     lensmannsetaten. Politidistriktene får en rammebevilgning som skal dekke alle
                     utgifter, lønn, drift, investeringer m.m. Det er det enkelte politidistrikt som
                     bestemmer hvordan bevilgningene skal fordeles internt i distriktet. Generelt
                     vil jeg påpeke at politidistriktene ikke må opprette flere årsverk enn de har
                     økonomiske rammer til. Det skulle være en selvfølgelighet. Ved fordelingen av
                     bevilgningen for i år har det vært en hovedmålsetting å opprettholde
                     driftsnivået i politidistriktene på samme nivå som i 2008. Politidistriktene er
                     styrket med kompensasjon for pris- og lønnsvekst og for volumendringer knyttet
                     til bl.a. utlendingsforvaltningen, avvikling av medhjelperordningen, nye
                     stillinger, fornærmedes rettigheter og seniorpolitiske tiltak. I tillegg vil
                     distriktene nå kunne benytte frigjorte midler, ved at DNA-analyser nå skal
                     finansieres sentralt – en reform som er i ferd med å bli et halvt år gammel. 

Når det gjelder Nordmøre og Romsdal politidistrikt spesielt, har de fått en
                     økning i bevilgningene fra 2008 til 2009 på ca. 8,7 mill. kr – en økning fra
                     146 mill. kr i 2008 til 154,7 mill. kr i 2009. I tillegg har de fått seks
                     stillinger av de 460 stillingene som ble bevilget i tiltakspakken som ble lagt
                     fram den 26. januar i år. Etter dette vil økningene bli på nesten 12 mill. kr.
                     Nordmøre og Romsdal politidistrikt har en tilfredsstillende budsjettsituasjon,
                     sett i forhold til den aktuelle fordelingsmodellen. 

I den tiltakspakken som jeg nevnte i stad, og som ble lagt fram i januar, er
                     det som sagt opprettet et betydelig antall stillinger til politiet – 460 totalt
                     i landet. Det er nesten dobbelt så mye som Politiets Fellesforbund foreslo, så
                     det skulle være å ta godt i. Ved å tilsette flere sivile kan polititjenestemenn
                     raskt frigjøres fra oppgaver som ikke krever politifaglig utdanning. I praksis
                     betyr dette – og her er det snakk om på nasjonal basis – at om lag 280
                     polititjenestemenn kan frigjøres til operativt arbeid. De sivile stillingene
                     skal også dekke en økende saksmengde når det gjelder mye av den sivile
                     porteføljen. 

Samtidig vil jeg peke på at Politidirektoratet har laget utredningen «Politiet
                     mot 2020 – Bemannings- og kompetansebehov i politiet». Med budsjettforslaget
                     for 2009 følges anbefalingene i rapporten, særlig med hensyn til at opptaket
                     ved Politihøgskolen økes til 552 studenter, slik at vi i denne fireårsperioden
                     tar opp 600 flere studenter enn det man gjorde i forrige fireårsperiode – et
                     betydelig antall. Med de 460 nye sivile stillingene som kom nå, er vi godt på
                     vei i forhold til den målsettingen om at vi innen 2020 skal ha 1 000 nye sivile
                     stillinger – faktisk så å si halvveis. Etter min mening har derfor innsatsen
                     overfor norsk politi blitt styrket betydelig, noe som kommer alle distrikter
                     til gode. 

