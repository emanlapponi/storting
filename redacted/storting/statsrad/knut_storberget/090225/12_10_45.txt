 Saken har vært forelagt Politidirektoratet, som svarer oss i departementet: 

«Det medfører riktighet at antallet egenproduserte narkotikasaker i Oslo ble
                        redusert kraftig de siste månedene av 2008. 

Hovedårsaken til dette er at tjenestemenn/kvinner ved Oslo politidistrikt,
                        som politifolk i landet for øvrig, i større grad har valgt å verne om sin
                        fritid. Dette har vært en stor utfordring for Oslo politidistrikt. Det betyr
                        imidlertid ikke at det ikke ble arbeidet med å avdekke narkotikasaker, men
                        det ble gjort i mindre omfang enn det politidistriktet kunne ønske seg.»
                     

Regjeringa har i sin Soria Moria-erklæring lagt vekt på å føre en restriktiv og
                     helhetlig ruspolitikk. Bekjempelse av narkotikakriminalitet er en del av denne
                     politikken, og skal være en prioritert oppgave for politiet. 

Oslo spiller en sentral rolle når det gjelder bruk og videre distribusjon av
                     illegale rusmidler, dessverre. Åpne samlings- og omsetningssteder representerer
                     en særlig utfordring fordi de oppsøkes av unge mennesker fra andre deler av
                     landet for å kjøpe narkotika for eget bruk eller videre salg. Politiet skal
                     derfor prioritere den gatenære tilstedeværelsen og særlig rette innsatsen mot
                     mindreårige. 

En reduksjon i antallet egenproduserte narkotikasaker, som vi nå har sett i
                     Oslo politidistrikt, er uheldig og viser hvor viktig det er at situasjonen i
                     politiet normaliseres. Politidirektoratet opplyser at Oslo politidistrikt har
                     besluttet å prioritere de åpne narkotikamarkedene i Oslo i 2009, og en slik
                     forsterket innsats er nå under planlegging. Distriktet vil gjennom 2009 arbeide
                     for å bekjempe narkotikakriminaliteten på flere av de viktigste bruk- og
                     omsetningsstedene i Oslo, og vil gjøre dette i samarbeid med Oslo kommune og
                     andre samarbeidspartnere med henblikk på å vise at bruk og omsetning av
                     narkotika ikke er akseptabelt. 

Der er det viktig å se hen til de tiltak som nå er satt inn i hele
                     Politi-Norge, og som jeg også vet har spørrerens støtte. Oslo politidistrikt er
                     tildelt 100 av de 460 sivile årsverkene politiet fikk i tiltakspakken, som ble
                     vedtatt nylig. Det er en betydelig satsing, som jeg forventer betydelige
                     resultater av. Distriktet bruker i dag polititjenestemenn til framstilling og
                     vakthold i retten fordi de har for få arrestforvarere. Ved å tilsette
                     eksempelvis flere arrestforvarere, noe Oslo nå skal gjøre, kan
                     polititjenestemenn raskt frigjøres til operativt arbeid, også til å bekjempe
                     narkotikakriminalitet og lempe på den situasjonen som mange polititjenestemenn
                     og -kvinner føler på, at det blir for mye overtid. 

Jeg mener det er ett viktig politisk svar på dette spørsmålet, og det er at man
                     faktisk nå gjør hva man kan, ved siden av å utdanne mest mulig politifolk, ved
                     å få inn flere sivile som kan avløse. 

