 Jeg vil takke for alle innspill.




Det oppløpet til personvernpolitisk debatt som representanten Trine Skei Grande hadde i sitt innlegg, er også en invitasjon jeg hilser hjertelig velkommen – jeg ser at hun har forlatt salen, og syns det er trist at hun ikke vil være med og høre slutten på debatten – nei, nå er hun kommet igjen, det er jeg glad for – fordi Regjeringa faktisk ønsker å høre på hva høringsinstansene sier. Det ville jo være trist om statsråden nå skulle konkludere med hvor grensene skulle gå. Min invitasjon i mitt hovedinnlegg var nettopp for at man nå skulle få anledning til også å markere noen linjer fra Stortingets side i forhold til Regjeringa, noe jeg på mange områder har merket meg positive og konstruktive innspill til.




Hadde vi konkludert i forhold til grensedragning nå, slik det tydet på at representanten Trine Skei Grande ønsket, ville det etter min mening være det mest krenkende både overfor de personverninteresser som vi hørte om tidligere i dag, og overfor mer demokratiske aspekter.




Representanten Syversen spør meg om dette med sentral finansiering. Regjeringa har gitt uttrykk for at vi ønsker oss en slik finansiering. Men spørsmålet om hvor mye penger det vil koste, og hvordan dette skal veies opp mot andre budsjettposter, og det kjenner vel Syversen til, er ting vi må ta i samlede budsjettprosesser – har jeg skjønt.




Så mener jeg at representanten Elisabeth Aspaker har et veldig godt poeng i sitt innlegg når hun vinkler det hele mot spørsmålet om funksjonaliteten i prøvetakingen. Jeg mener at ved siden av grensedragningen, som representanten Skei Grande var opptatt av, er spørsmålet om hvordan vi skal få dette apparatet til å håndtere alle prøvene og kvaliteten i prøveanalysene, den andre viktige, store debatten på dette området.




Representanten Bjørnflaten var inne på spørsmålet om hvordan vi kan sikre bevis best mulig. Det er politiet som skal sikre bevisene, men vi trenger økt innsats i forhold til andre aktører for bl.a. å sikre bevis i sedelighetssaker, i voldtektssaker. Og der er nettopp voldtektsmottak og tidligere intervenering av bistandsadvokater viktige elementer for å bidra til at bevis sikres. Det er også noe vi skal ha med oss i debatten for å oppklare mer kriminalitet.




Så registrerer jeg igjen at representanten Ellingsen hver gang vi debatterer kriminalpolitikk, refererer til at vi har vært høyt på banen i opposisjon. Ja, det er jeg enig i. Arbeiderpartiet har ønsket å være høyt på banen i forhold til bekjempelse av kriminalitet, og det er nettopp derfor vi også ønsker å være høyt på banen når vi sitter med regjeringsmakt. Det er jo derfor vi presenterer 100 nye soningsplasser allerede i år. Det er derfor vi presenterer henimot 90 mill. nye, friske kroner til politiet som de kan oppdage mer kriminalitet for, og det er derfor det er lagt veldig press på at vi skal komme raskt tilbake til Stortinget med en proposisjon om å utvide bruken av DNA-registrering.




