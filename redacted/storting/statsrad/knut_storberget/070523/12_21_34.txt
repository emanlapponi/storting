  Jeg takker for spørsmålet. Bare
for å replisere: Alle spørsmål
til Regjeringa vedrørende justispolitikken oppfattes som
gavepakker, fordi vi her har klare og tydelige prioriteringer og også klar
og tydelig satsing.

Det hersker etter min vurdering ingen
tvil om at de kriminelle gjengene i Oslo er involvert
i svært alvorlig kriminalitet, noe som også er
en utfordring for politiets kriminalitetsbekjempelse,
og som påvirker borgernes opplevde og faktiske trygghet.
Politiet har derfor gjennom flere år
aktivt søkt å forebygge og bekjempe gjengkriminaliteten
i Oslo. Sentralt i arbeidet med gjengene er en bred kartlegging
av de aktuelle gjengmiljøene, deres sammensetning
og hvordan de virker. Likeledes er det nødvendig å videreutvikle
det tverretatlige samarbeidet mellom
sosialetat, barnevern, skatte- og avgiftsmyndigheter, fengselsvesen
osv.

Gjengenes kompleksitet og mangfoldige kriminelle aktiviteter
er imidlertid en ressurskrevende
utfordring på flere måter.
Den form for kriminalitet som vi har sett i forbindelse med gjengmiljøene,
krever både stor innsats og oppmerksomhet fra alle
ansvarlige myndigheter.

Gjengprosjektet i hovedstadsområdet,
som er et veldig viktig prosjekt for Regjeringa, ble etablert etter
skyteepisoden på Aker Brygge i Oslo. Prosjektet ledes av Oslo
politidistrikt, men det er grunnlag for å peke
på at det er deltakelse fra Asker og Bærum, Romerike
og Follo politidistrikter samt KRIPOS og Økokrim. Målet
er en samordning av en felles innsats i bekjempelsen
av gjengkriminalitet i og rundt Oslo. Totalt har ca. 127 personer
jobbet med prosjektet på heltid – pr. januar nå i år. Politidirektoratet
bevilget ekstra i 2006 6 mill. kr til prosjektet – en
bevilgning som er videreført i år – i
tillegg til alle de ressursene man i utgangspunktet bruker
på prosjektet. Politidirektoratet har derfor en sentral
rolle i samordningen av prosjektet.

I dette arbeidet har man lagt til grunn at
politiet skal ha en synlig og direkte respons
på uønsket atferd og kriminalitet. Jeg har fått
opplyst fra Politidirektoratet at politiet gjennom
etableringen av gjengprosjektet ytterligere har bedret sin kunnskap
om og oversikt over de kriminelle gjengene. Man har fått
bedre faktagrunnlag. Som en følge av iverksettelsen
av prosjektet er det utarbeidet konkrete strategiske og praktiske
mål, basert på den kunnskap man vinner. Jeg er
informert om at det er politiets klare inntrykk – og mener også å erfare
det sjøl – at den kriminelle aktiviteten i gjengene etter
at prosjektet ble satt i gang, er redusert, i forhold til antall
episoder og «incidenter» hvor vi ser at gjenger
har vært involvert og det er synlig ute i samfunnet. Jeg
mener at dette virker inn på kriminalitetsbildet
generelt fordi gjengene er sterkt involvert i mange typer kriminelle
forhold, og at det har betydning med hensyn til bl.a. innsatsen
mot gjengangere, men også i forhold til øvrig
alvorlig kriminalitet.

En sentral strategi for politiet
er å hindre nyrekruttering til gjengmiljøene.
Fra Oslo politidistrikt er det overfor Politidirektoratet
blitt gitt uttrykk for at det nå synes å være
mindre attraktivt, samtidig som det er forbundet med større
risiko, å være tilknyttet de kriminelle
gjengene. Potensialet for nyrekruttering synes svekket som en følge
av den intensiverte innsatsen som har pågått over
tid. Det rekrutteres ikke like mange personer
til de etablerte gjengene som før. Vi kjenner ikke
til at innsatsen mot gjengmiljøene fører til endrede eller
utvidede samarbeidsmønstre innenfor
gjengmiljøene.

De målrettede aksjonene som nylig
er gjennomført både i Oslo
og i Brasil, er en del av den forsterkede innsatsen mot gjengmiljøene
og den kriminaliteten de utøver. Etter min oppfatning
må innsatsen så langt kunne karakteriseres som
vellykket, men jeg må ta forbehold om at det ikke
har falt dom i sakene ennå, og vi må avvente både
resultatet av dommene og spørsmålet om man klarer å få inndratt
pengene. Det er et viktig mål at kriminalitet ikke skal
lønne seg. Jeg sa i Stortinget tidlig etter at
vi tiltrådte, at vi vil satse på å inndra
mer penger, beslaglegge penger, som er pulsåren i mye av
denne typen kriminalitet. Derfor er jeg glad for at politiet
nå nettopp fokuserer sterkt på å inndra
utbyttet, enten det er i form av kontanter eller leiligheter eller
hva det måtte være. Jeg tror dette vil ha stor betydning
for rekrutteringen til gjengene framover.

Det er selvfølgelig for tidlig å trekke
endelige konklusjoner om den mer langsiktige effekten av dette arbeidet, men
jeg legger ikke skjul på at vi i Regjeringa er
svært stolte av den jobben som politiet
nå gjør. Vi mener at politiet
absolutt er på rett vei, og at dette er et godt svar på den
politikk som Regjeringa legger opp til for å skape et tryggere
samfunn.

