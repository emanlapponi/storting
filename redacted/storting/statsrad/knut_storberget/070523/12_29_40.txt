  Vi har et nært samarbeid
med Ungdom mot Vold. Jeg har hatt møte med dem
flere ganger. Vi kommer til å styrke bevilgningene til Ungdom
mot Vold, og vi kommer til å ta grep der nå før sommeren.
Det sier jeg nå rett over bordet her, fordi vi
ser at Ungdom mot Vold spiller en veldig viktig rolle i disse miljøene.
Men vi ser også at Ungdom mot Vold gjør
en veldig god jobb med bl.a. å gjennomføre samfunnsstraffdommer
nettopp for en god del av de guttene som kunne være
aktuelle for rekruttering til gjengene. Så der tar vi konkrete
grep. Vi har en god medspiller i Ungdom mot Vold.

Så vil jeg også peke
på det vi nå gjør i forhold til kriminalomsorgen: Alle
de som er i gjengene, og de som er på vei inn i gjengene,
og som får straffedommer, skal nå komme til anstalter
i kriminalomsorgen hvor man faktisk får tilbud om utdanning.
I løpet av dette året – jeg har tidligere
sagt at det vil skje i løpet av 2008, men jeg bryter det
løftet i den forstand at vi skal gjøre det raskere – vil
vi gi alle fengsler i Norge tilbud om å etablere
utdanningstilbud, slik at de som har droppet ut fra videregående
skole og er aktuelle for bl.a. gjenger, i hvert fall vil kunne møte tilbud
om utdanning når de skal inn og sone mindre
alvorlige og alvorligere dommer.





                

