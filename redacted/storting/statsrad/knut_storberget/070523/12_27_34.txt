 En av grunnene til at Regjeringa ønsket å sette
i gang dette prosjektet – hvor vi har et godt samarbeid mellom
spesialenheten i politiet og disse politidistriktene
som er involvert – var at vi skulle fokusere på straff,
men også inndragning. Det er klart at det rammer
dem som har kommet høyt opp i hierarkiet, men
straffens og inndragningens funksjon er i veldig høy grad
allmennpreventiv, i den forstand at det virker forebyggende i forhold
til hvor forlokkende det er å være med
i disse miljøene. Når man ser at de som kjører
rundt med flotte biler mens de går på sosialtrygd,
og at de som investerer store penger i utlandet, faktisk blir etterforsket og
iretteført, og man mister disse midlene, så vil
det være mindre attraktivt å bli
med i slike miljøer. Jeg mener at det er
en av bærebjelkene når det gjelder å forhindre
nyrekruttering. Og så er det helt avgjørende,
som representanten også er inne på,
at vi nå får til et samarbeid også med
skole, med andre myndigheter, barnevern og andre
som kan gi oss viktige innspill og viktige bidrag for å gjøre
det mindre attraktivt å forlate
den sosiale status man har, at man faktisk blir på den
videregående skolen og ikke lar seg
rekruttere til disse miljøene. Så jeg mener
det er riktig også å se bredt på det.

