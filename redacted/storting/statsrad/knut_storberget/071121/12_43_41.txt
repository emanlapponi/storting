  Jeg vil innledningsvis få lov til å peke
på at Regjeringa legger stor vekt på å skape gode
og trygge oppvekstvilkår
for barn og ungdom. Det er jo dette som blir det viktige arbeidet
for å forebygge nettopp det som spørreren
peker på. Vi legger i vår regjeringserklæring
til grunn at vi vil styrke det forebyggende arbeidet gjennom godt
samarbeid mellom skolen, barnevernet,
politiet og nærmiljøet.

Jeg deler ikke spørrerens
oppfatning av at man står helt uten sanksjoner overfor
dem som er mindreårige. Det er nettopp grunn
til å peke på at det er viktig å ta
i bruk de mulige reaksjonsformer man har. Derfor er det viktig for meg å legge
til rette for en forsterket innsats for å stoppe utviklingen
av en kriminell karriere hos unge
mennesker på et så tidlig tidspunkt som mulig.

Regjeringa er på god vei til å få gjennomført
de mål vi har i Soria Moria-erklæringen. Jeg vil
nevne at vi i Norge aldri tidligere har brukt
så mye ressurser på politiet
som vi gjør i dag. Aldri tidligere har vi hatt
så mange politimenn og -kvinner i arbeid, og aldri
tidligere har vi hatt et så høyt utdannet
politikorps. Jeg er også glad for at vi nå har
et opptak på Politihøgskolen som er rekordhøyt,
hvis vi skal vurdere en tiårsperiode. Det vil være
viktige ressurser for bl.a. å jobbe inn mot det spørreren
spør om.

Politiets forebyggende innsats blir i særlig
grad rettet mot barn og unge som er i faresonen for å begå kriminalitet.
Lokale initiativ er viktige i arbeidet for å styrke
den forebyggende innsatsen. For å utnytte den styrken som ligger
i lokal kunnskap, opprettes det i disse dager politiråd
i de fleste kommuner der man finner det hensiktsmessig – et
samarbeid mellom politi, lokalpolitikere
og lokalt styre. Dette vil være et viktig forum
for å ta opp spørsmål av den art som
spørreren stiller.

Jeg vil også peke
på at Regjeringas kriminalpolitikk er helhetlig og kunnskapsstyrt.
Politiet skal derfor kartlegge kriminalitet
og uorden og arbeide problemorientert. Oslo politidistrikt
skal gjøre hele Oslo by trygg for sine
beboere, bl.a. ved å øke det daglige nærværet
i områder som er utsatt for kriminalitet
og uorden. Jeg har fått opplyst fra Oslo politidistrikt
at de legger stor vekt på å kartlegge konflikter mellom
de ulike ungdomsgruppene, og at de arbeider iherdig og kontinuerlig
opp mot skolemiljøene, som er temaet i spørsmålet.
Politistasjonene Grønland og Manglerud samarbeider for å prioritere
konfliktløsning for å få slutt på episodene mellom
grupper fra ulike deler av byen. Det gjennomføres forsterket
patruljering på særskilt utsatte steder, bl.a.
ved Manglerud politistasjon, der hele stasjonen har rettet
oppmerksomheten mot ungdomsgruppene. Det er et arbeid man kan drive
uavhengig av om vedkommende er under eller over 15 år.
Det er kanskje særlig viktig for å hindre
rekruttering.

Jeg vil også peke
på at det er utviklet et bra samarbeid mellom
politiet og Oslo kommune. Det er all
grunn til å gi honnør både til politiet
i Oslo og til Oslo kommune for innsatsen i det
samarbeidet. Utdanningsetaten i Oslo kommune har f.eks.
i Rundskriv nr. 4/2004 til skolene om politianmeldelser
mv. ved lovbrudd i skolesammenheng framhevet samarbeidet
med politiet, og at kriminelle handlinger skal anmeldes. I tillegg
til anmeldelse skal man også vurdere iverksetting
av relevante hjelpetiltak overfor både offeret og den som
begår lovbrudd. Skolen har også etter
opplæringsloven § 15-3 plikt til å gi
melding til barnevernet. Man er således ikke
uten sanksjonsmulighet.

Fra kommunens side gjennomfører
man tverrfaglige og tverretatlige samarbeidsmøter – alle
som arbeider med ungdom, møtes én gang pr. måned.
I dette arbeidet har kommunens utekontakter en sentral
rolle. Man har dessuten akutte innkallingsteam for håndtering
av akutte episoder som krever rask handling. Man har brukt ulike
former for megling og stormøter. Jeg er glad for at Stortinget, også Fremskrittspartiet,
er enig i at man skal satse på økt bruk av konfliktråd.
Det er en tverrpolitisk satsing fra Stortingets side. Dette skjer
i Oslo, bl.a. i samarbeid med Røde
Kors, samtidig som såkalte restorative justice-metoder
forsøkes brukt der man finner det egnet. Det er svært gode
resultater vi ser nettopp i ungdomsmiljøene når
det gjelder den type megling. Den har gitt mange gode
resultater. Man har klart å dempe konfliktlysten, selv
om det er enkelte man må arbeide mer med. Fra Oslo
kommunes side skal man opprette konflikthåndteringsnettverk
i flere bydeler, med sikte på å styrke kommunens
innsats. Fra politiets side ønsker
man å gå videre med kurs for utekontaktene i Oslo
i konfliktløsning, for å styrke det forebyggende
arbeidet overfor denne del av ungdommen.

Jeg vil også nevne kort
at SLT-arbeidet, samordning av lokale kriminalitetsforebyggende
tiltak, er i god gjenge, og forutsetningene for ytterligere etableringer
er sannsynligvis bedre nå enn noen
gang tidligere. Regjeringa legger derfor forholdene til rette for
at SLT-modellen kan innføres i de fleste av landets kommuner,
og for at politiråd og SLT skal være
gjensidig stimulerende. Noen steder har skolene en egen
politikontakt, mens man andre steder har valgt andre
løsninger ut fra en lokal vurdering

I regjeringserklæringen framhever
vi også det nødvendige arbeidet for
et tolerant, flerkulturelt samfunn, der alle skal kunne
ha samme rettigheter, plikter og muligheter uavhengig av etnisk
bakgrunn eller religiøs tilhørighet. Mangfold
vil gjøre Norge til et sosialt rikere samfunn,
der arbeidet mot diskriminering, fordommer og rasisme er nødvendig
for å kunne gi alle et godt grunnlag for å delta i
samfunnet på like premisser. Dette innebærer også plikter.

Forhold som fører til at barn og unge
innblandes i kriminalitet, motvirker direkte vårt arbeid
for å integrere dem som har en annen etnisk bakgrunn enn
norsk. Når det oppstår situasjoner der barn og unge
med innvandrerbakgrunn begår vold og trakassering,
er dette også alvorlig for deres mulighet
til å bli integrert i det norske samfunnet.
Det bør reageres raskt og kontant i denne type
saker. Barnevernloven er i dag eneste grunnlag for tvangsinngrep
overfor barn under kriminell lavalder, men andre frivillige
tiltak kan bidra til rehabilitering. Jeg har nevnt noen
av dem.

Så vil jeg nevne at politiet
nå står sentralt i forvaltningssamarbeidet
med oppfølgingsteam, som prøves ut konkret
gjennom fire prosjekter i Oslo, Trondheim, Stavanger
og Kristiansand. Her ønsker man nettopp å nå dem som
er under kriminell lavalder. Påtalemyndigheten og konfliktrådene
deltar i dette samarbeidet sammen med de relevante
lokale hjelpeinstansene, ungdommen selv og deres foreldre
og foresatte. Erfaringen fra arbeidet skal gi kunnskap om nødvendige
elementer i helhetlig oppfølging av den enkelte unge
lovbryter og synliggjøre eventuelle behov for endringer.

Avslutningsvis vil jeg si at den satsingen
som Regjeringa har initiert med tanke på å ta
gjengene i Oslo med mer nyanserte virkemidler og forsterket
kraft, åpenbart har gitt gode resultater. Det
er også viktig for å hindre
rekruttering av yngre. Man må lære at
det slås raskt ned på hvis man begir seg inn i
kriminell aktivitet, f.eks. for å få seg fin bil, fine
smykker og mye penger. Det tror jeg er effektiv forebygging.

Det er et bredt spekter med tanke på forebygging
som jeg kunne ha snakket lenge om – men dette er noen
av tiltakene.

