 Aller først vil jeg si at dette er kanskje et av de viktige spørsmålene når det gjelder hvordan vi møter dem som kommer til Norge for å drive prostitusjon, og vi har pekt på at vi må finne veier ut av prostitusjonen. Man tyr lett til lovforbud og særegne bevilgninger inn mot politiet og spesielle prosjekter, som er viktig, men samtidig er vel dette et av de tiltakene som virkelig setter oss på prøve.


Jeg har i dag forsøkt å skaffe rede på hvor mange som er på krisesentrene i dag. ROSA-prosjektet, som representanten Dørum kjenner veldig godt til, har opplyst overfor meg at det pr. i dag antakelig er litt over 40 på krisesentrene. Seks–sju av dem har vært der over lengre tid. Vi ser nå at en god del av de tiltakene den forrige regjeringa var med på å sette i gang, og som vi har valgt å videreføre, bl.a. gjennom ROSA-prosjektet i Oslo, fungerer for mange av disse jentene – kanskje bedre enn det vi hadde forventet. Men det er utfordringer, særlig når det gjelder boliger.


Det jeg har lyst til å si når det gjelder tiltak, er at jeg mener at ROSA-prosjektet, som ble satt i gang av daværende statsråd Dørum, er et veldig viktig prosjekt. Det er målrettet, rimelig, det fungerer godt, og det har blitt evaluert godt. Det ønsker vi skal fortsette, og vi har også lagt opp til at det skal fortsette. Det er helt avgjørende.


Så er det slik at høsten 2007 ble det fra Kirkens Bymisjon – nærmere bestemt Nadheim, som etter min mening gjør en forbilledlig jobb på dette området – i samarbeid med ProSentret og ROSA-senteret sendt ut en søknad til Justisdepartementet om støtte til å opprette boliger med et oppfølgingstilbud til ofre for menneskehandel. Det er en del av tiltak 10 i den planen som vi offentliggjorde, «Stopp menneskehandelen». Dette prosjektet og den søknaden er imøtekommet. Det resulterte i åpningen av Lauras Hus i april i år. Sentrene har jo flotte navn – Rosa og Laura. De kan være oppkalt etter mange som kan ha vært sentrale i dette. Lauras Hus er på mange måter svaret fra Regjeringa på representanten Dørums spørsmål. Det er et tilbud som er opprettet spesielt med henblikk på ofre for menneskehandel. Her tilbys ikke bare boliger, men det er også et døgnbemannet oppfølgingstilbud med individuelle tiltaksplaner for hver enkelt beboer. Det er lagt opp til et nært samarbeid med andre relevante profesjoner, og driftsansvaret for Lauras Hus er delegert til Nadheim, en virksomhet som har mange års erfaring med dette.


Så vil jeg bare til slutt si at Stortinget har bevilget 10 mill. kr til oppfølging for de frivillige og andre aktører, særlig rettet mot disse jentene som er i menneskehandel og i prostitusjon. Vi er i ferd med å fordele disse midlene nå. For oss bidrar spørsmålet fra representanten Dørum til å sette ekstra press på tiltak som kan bidra til bosetting. Da tenker jeg ikke bare på boliger, men når vi i departementet nå fordeler disse pengene, ønsker jeg å understreke behovet for tiltak som kan bidra til at man kommer inn i vanlige sosiale rammer, dvs. arbeidsmessige tiltak, utdanningsmessige tiltak og andre tiltak. For det er jo ofte en forutsetning for å kunne klare å skaffe seg sin egen bolig. Vi skal bruke de pengene godt. Det er penger som vil brukes utover det som nå er nevnt, bl.a. til Lauras Hus, og som jeg håper kan få en viss geografisk spredning, slik at vi kan få noen tiltak i Stavanger, Bergen og andre steder hvor vi vet at det er i ferd med å gjøres godt arbeid strafferettslig, men også ellers for disse jentene.


Carl I. Hagen hadde her overtatt presidentplassen.


