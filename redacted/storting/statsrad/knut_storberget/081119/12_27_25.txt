 Bemanningssituasjonen i politiet har vært en utfordring over flere år, rett og slett fordi det er utdannet for få politifolk i Norge. I høst er situasjonen blitt forverret fordi ansatte i politiet synes å ha bestemt seg for i større grad å verne om sin fritid, ved ikke å ta på seg overtidsvakter frivillig.


Spørsmålet, som er relatert til Solør driftsenhet i Hedmark politidistrikt, har jeg forelagt Politidirektoratet og politimesteren. Jeg har for øvrig også hatt en lang samtale med lensmann Bjørn Trumet i dag tidlig om angjeldende sak.


Driftsenhet Solør har det siste året hatt flere store og arbeidskrevende saker, bl.a. ett drap, én politimann skadet under tjeneste, avsløring av en meget stor bilslaktersak, avdekking av en cannabisplantasje, beslag av 170 kg med hasjisj på grensen til Sverige. Det kan videre nevnes at Tollvesenet nylig avdekket det største forsøk på smugling av alkohol i Hedmark så langt i år på grensen i nettopp Åsnes. Dette er saker som er meget ressurskrevende. Flere andre driftsenheter har derfor bistått ved etterforskningen av noen av sakene, og de alvorlige sakene nevnt ovenfor er oppklart og forventes ferdig i løpet av kort tid.


Jeg vil gjerne benytte anledningen her til å rose politiet i Solør. De har gjort en kjempejobb med disse sakene og fortjener all mulig honnør for det.


Så det jeg vil beskrive som en god nyhet: Driftsenhet Solør har, som de fleste andre driftsenheter, en stram budsjett‑ og bemanningssituasjon. Når det gjelder bemanningssituasjonen, er det fra politidistriktets ledelse nå gitt klarsignal til å lyse ut en ledig betjentstilling i tillegg til en sivil stilling. Den siste er en reell bemanningstilvekst til driftsenheten. Jeg tror det vil bli godt mottatt, og at det også vil være et veldig godt tilskudd til den gode stammen med politifolk som vi har i Solør. Det er rundt 13 stykker totalt sett, og vi ønsker at bemanningen skal økes. Det er Regjeringas ambisjon også andre steder i landet.


Regjeringa har derfor satt i gang flere tiltak for å styrke politi‑ og lensmannsetaten. Det rekordhøye opptaket til Politihøgskolen de to siste åra på 432 studenter, er til neste år foreslått økt til 552 studenter. Det er det høyeste opptaket av studenter ved Politihøgskolen etter at Politihøgskolen ble etablert.


Det betyr at i perioden 2006–2009 vil opptaket ved Politihøgskolen være på til sammen 1 776 studenter, og det er nesten 650 flere studenter enn det vi opplevde under Bondevik II‑regjeringa.


I tillegg til å øke opptaket på Politihøgskolen arbeider vi med å organisere politiet på en bedre måte, slik at kompetansen utnyttes best mulig. Politidirektoratet har satt i gang en rekke tiltak, bl.a. rekruttering av personell med annen utdanning, eksempelvis arrestforvarere, for å frigjøre polititjenestemenn og ‑kvinner for politioppgaver. Samtidig arbeider vi for å beholde erfarne politifolk lenger i jobb.


Når det gjelder driftsbudsjett og bemanning, har Regjeringa som kjent valgt å styrke politidistriktenes budsjett med ytterligere 52 mill. kr i inneværende år utover det som kom i revidert nasjonalbudsjett, og det som lå til grunn for budsjettet i år. Dette kommer altså i tillegg til økningen politiet allerede har hatt i år, og betyr at politiet i 2008 har en reell styrking på over 360 mill. kr.


Regjeringa foreslår også å bevilge 561 mill. kr i 2009 for å ferdigstille første trinn av nødnettet, hvor de tre nødetatene, helse, brann og politi, kan snakke sammen i krisesituasjoner på et kryptert nett. Dette vil også bidra til en mer effektiv ressursbruk, økt trygghet for de ansatte og en styrket politikraft.


Det er et mål for Regjeringa å forebygge bedre og oppklare mer. Det er særlig viktig å øke oppklaringen av det store volumet av vinningskriminalitet, som rammer folk flest. Fra 1. desember i år er politiet gitt mulighet til økt bruk av DNA under etterforskningen. Vi bruker i år 64 mill. kr, og har for neste år økt politiets bevilgning til 103 mill. kr for utvidelse av DNA‑registeret og sentral finansiering av prøver, slik at politidistriktene skal slippe å bruke penger på dette. Dette er også noe som gagner Solør.


God og effektiv forebygging vil også bidra til økt trygghet. Der gjøres det mye godt arbeid, også i Solør. Med slikt arbeid vil man redusere samfunnets kostnader knyttet til reaktiv og reparerende virksomhet. Regjeringa har derfor satt i gang et arbeid med en strategi for hvordan samfunnets virkemiddelapparat kan innrettes for å bli mer forebyggende og mindre reaktivt og reparerende. Arbeidet ledes av Justisdepartementet, som også vil lede arbeidet med Regjeringas nye handlingsplan for å styrke samarbeidet om kriminalitetsforebygging generelt.


Til tross for en tidvis utfordrende driftssituasjon i politi‑ og lensmannsetaten har vi et politi her i Norge som gjør en kjempejobb. Vi har et politi med god utdannelse og høy kompetanse. På flere viktige områder går også kriminaliteten i riktig retning, og vi har derfor et politi som nyter stor tillit i befolkningen.


