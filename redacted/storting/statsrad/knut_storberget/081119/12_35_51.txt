 Jeg tror svaret er det samme på de utfordringene vi står overfor.


Jeg har også lyst til å si at i den grad man blir sliten i Solør, er det ikke nødvendigvis på bakgrunn av overtidsbruken. Man har, slik jeg oppfatter det, under ti timer i snitt i overtid pr. tjenestemann pr. måned. Så overtidsbruken er rimelig moderat i dette området. Men det er klart det er frustrerende å se at man har store oppgaver som ikke blir løst. Det er derfor jeg mener vi må få inn mer mannskap.


Det er en utfordring for Regjeringa å stå i en situasjon som skyldes at man for tre–fire år siden, da bl.a. Fremskrittspartiet var med og lagde budsjetter her i Stortinget, hadde et opptak på Politihøgskolen som lå helt nede på 240 studenter, altså langt under det halve av det antallet vi skal ta opp til neste år. Det er et ansvar jeg mener også spørrerens parti må ta, for det er en av årsakene til at det er såpass få politifolk i dag. Det tar tid å utdanne dem, og derfor må vi øke på bl.a. sivile ressurser.






                

