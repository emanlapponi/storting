 Etter å ha hørt interpellanten interpellere, må jeg si at det er bra at representanten ser fram til å få høre hva som er statsrådens syn. Og statsråden ser også fram til å presentere sitt syn, for det må være absolutt nødvendig.




Jeg vil innledningsvis si at jeg syns det er litt trist at man forsøker å skape et så negativt bilde av Oslo politidistrikt som interpellanten faktisk gjør. Det er trist, selvfølgelig, for de tidligere regjeringer vi har hatt, som har gjort en god innsats i forhold til Oslo politidistrikt. Det er trist for den nåværende regjering. Og ikke minst er det trist for Fremskrittspartiet sjøl, som i løpet av flere år hadde anledning til å bygge opp et nivå på Oslo politidistrikt som man da eventuelt måtte syns var nødvendig, et nivå som vi faktisk er ved i dag, og som Fremskrittspartiet bare for noen år siden tydeligvis syntes var tilstrekkelig. Men det er også trist fordi denne debatten og denne måten å vinkle debatten på i seg sjøl er med på å skape utrygghet. Den svekker trygghetsfølelsen for Oslos innbyggere og tilliten til politiet, og den gir etter min mening et uriktig bilde av den jobben som faktisk utføres av de nesten 2 500 ansatte i Oslo politidistrikt.




Interpellanten var inne på spørsmålet om investeringer, som om det i dag ikke investeres noe i norsk politi eller for den saks skyld i norsk justissektor. Jeg holdt på å si: Så galt kan det bli. Vi skal altså i løpet av dette året og de neste årene ha rekordstore investeringer i hele justissektoren. Jeg vil påstå at man skal gå meget langt tilbake i tid før man finner tilsvarende investeringer i utstyr for politiet og for hele justissektoren som det vi vil gjøre i år og i årene som kommer. Jeg nevner to ting i forhold til dette som også gagner Oslo-politiet. Vi skal etablere et helt nytt nødsamband for politiet, hvor Oslo er inne i første fase. Dette er et investeringsprosjekt som er anslått til å koste mellom 3 og 4 milliarder kr. Det er altså Stoltenberg II-regjeringa som tar det første steget, ikke i forhold til planlegging og snakk når det gjelder dette, men vi tar det første steget i forhold til det å ta regninga, noe som skjer i år. Og jeg kommer antakelig til å være den justisministeren som får lov til å være med på første basestasjonsåpning. Det å ha et avlyttingssikkert samband som har mange funksjoner som er nyttige i kriminalitetsbekjempelsen, er av Politiets Fellesforbund og av tjenestemenn fra Oslo politidistrikt påpekt som en av de viktigste investeringer man kan gjøre, ikke bare i forhold til sikkerheten for tjenestemennene, men også i forhold til det å drive etterforskning. Ved siden av den investeringen som nå foretas i kriminalomsorgen, som Politiets Fellesforbund har sagt er helt nødvendig, og som Oslo-politiet har sagt er helt nødvendig, er det åpenbart også viktig at man for å få ned soningskøen nå foretar starten på milliardsatsingen på Halden fengsel.




Så til Oslo, spesifikt. Distriktet oppnår gode resultater innenfor en rekke områder, og det må vi begynne å fortelle om. Jeg vil i denne forbindelse f.eks. vise til gjengprosjektet. Det er altså ikke slik at dette er et prosjekt som er blitt tatt innenfor de eksisterende budsjettrammer alene, men det er tilført ekstra midler i forhold til dette. Oslo har et veldig godt gjengangerprosjekt, som ikke jeg skal ta startæren for, men som jeg syns vi skal tildele også den forrige regjering æren for, og vi er nå i startfasen på en god innsats i forhold til kampen mot menneskehandel. Jeg håper at vi kan snu fokuseringen, slik at også det positive kan omtales.




Jeg er selvfølgelig opptatt av at politiet i Oslo, så vel som politiet i resten av landet, har bevilgninger som setter dem i stand til å gi befolkninga den polititjenesten de har krav på. Det er årsaken til at denne regjeringa valgte å øke politiets budsjetter, i motsetning til den tidligere regjering. Det er også årsaken til at vi mente at det var viktig nå at man ikke bare snakket om penger, men at man også snakket om å få utdannet flere politifolk – noe som vi skal komme tilbake til.




Jeg har ved flere anledninger understreket at polititjenester ikke kun avhenger av bevilgninger. Jeg har brukt begrepet politikraft ved en rekke anledninger. Med dette mener jeg at politikraften i en by, i et tetettsted og i et politidistrikt er summen av en rekke forhold: Bevilgninger, personell, kompetanse, utstyr, organisering, ledelse, metoder, regelverk, samarbeid med andre, kriminalomsorgen, soningsavvikling, varetektsplasser osv. Til sammen legger dette grunnlaget for hva politiet kan oppnå.




Jeg må også få minne om at Regjeringa har vært opptatt av at ekstraordinære utgifter dekkes ved tilleggsbevilgning i år, jf. at vi nylig har lagt fram St. prp. nr. 58 Om endringer under enkelte kapitler i statsbudsjettet for 2007, som bl.a. er knyttet til NATOs uformelle utenriksministermøte i Oslo denne uke, hvor vi har foreslått at Oslo politidistrikt får dekket alle utgifter i forbindelse med dette møtet, inntil 42 mill. kr.




Om Regjeringa kommer til å legge fram endringer i revidert nasjonalbudsjett eller i budsjett som kommer, er fortsatt ikke avklart. Det er ingen frase, men en sannhet som jeg regner med at i alle fall folk som har vært i nærheten av regjeringsapparatet, har stor forståelse for.




Fra 2000 til 2007 har budsjettet til Oslo politidistrikt økt fra 973 mill. kr til 1,4 milliarder kr. Det vil si en nominell økning på 433 mill. kr, 45 pst. I løpet av denne perioden er oppgaver knyttet til utlendingsforvaltninga, overført til politiets utlendingsenhet, hvilket innebar 27 mill. kr, livvakttjenesten er overført til Politiets sikkerhetstjeneste – 31,5 mill. kr. Det vil si at økninga i budsjettet for Oslo politidistrikt i realiteten er høyere enn det som framgår av disse tallene. Man har ikke tatt med seg pengene, men man har fått fjernet oppgavene.




Antall årsverk er økt fra 2 239 i 2000 til 2 422 i 2006 – en økning på 183. På grunn av de overføringer av oppgaver som er nevnt foran, er økninga i årsverk i realiteten ca. 100 høyere. Så når det gjelder Oslo, tror jeg tida er inne til å stille spørsmål om i hvilken grad vi kan få mest mulig effekt av en slik økning i budsjettet, av en slik økning i antall ansatte. Vi må også tørre å stille krav for å få en mest mulig rasjonell polititjeneste.




Normalledigheten i Oslo politidistrikt er på ca. 100 stillinger. I alle organisasjoner er det en viss ledighet i forbindelse med at ansatte slutter eller går av med pensjon. I tillegg har politidistriktet besluttet at ledige stillinger skal stå ubesatte i noen måneder for å styrke andre oppgaver. Det har vært antydet ca. 180 årsverk totalt, ikke 10 pst., som representanten Ellingsen antyder.




Det er ingen nedgang i budsjettet for 2007. I budsjettet for 2007 er det lagt inn kompensasjon for lønns- og prisstigning og en økning på 2,2 mill. kr i forbindelse med økning av utstedelse av politiattester og økt antall saker innen utlendingsområdet. Det er nylig foretatt en styrking av gjengangerprosjektet, og det ble også foretatt en styrking i 2006, fra den foregående regjering, til det generelle politiarbeidet.




Jeg har også merket meg at Oslo har vært tema i mange interpellasjoner som jeg har fått i løpet av februar og mars, bl.a. fra representantene Hans Olav Syversen, Akhtar Chaudhry, og fra representanten André Oktay Dahl om bruk av kat i det somaliske miljø i Oslo. I tillegg har jeg nylig besvart et spørsmål fra representanten André Oktay Dahl om ressursbruk i Oslo-politiet.




Jeg hadde et nyttig og konstruktivt møte med politimesteren i Oslo i mars angående budsjettspørsmål, og politimesteren forsikret meg om at det ikke er dårlig beredskap i Oslo. Det er også en misforståelse at det er en reduksjon på 32 mill. kr i budsjettene. Oslo politidistrikt har sjøl foretatt omdisponeringer i den interne kostnadsfordelinga i forhold til 2006. Det er altså ikke foretatt noen slik reduksjon i totalbudsjettet som antydet.




I media har en del av kritikken som er reist, gått på at politistasjonene har fått en reduksjon i bevilgningene. Politimesteren har opplyst oss om at to av fem politistasjoner har fått en kronemessig reduksjon i 2007, og at denne reduksjonen beløper seg til totalt 150 000 kr. Totalbudsjett Oslo politidistrikt: 1,4 milliarder kr. Jeg tror vi skal være varsomme med å blåse i luren, skape krise, ut fra en slik størrelse. De øvrige politistasjonene har fått styrket sine budsjetter, og netto økning i driftsmidler til politistasjonene er på 2,4 mill. kr sammenlignet med 2006. I tillegg til dette må politistasjonen så vel som politidistriktets øvrige driftsenheter holde noen stillinger ledige i en periode.




Jeg arbeider for å gi gode rammevilkår og oppfylle Soria Moria-erklæringen. Det blir tatt opp rekordmange studenter ved Politihøgskolen i 2007. 432 studenter er det høyeste opptaket siden 1998.




Hovedsatsinga på justissektoren har hittil vært å få redusert soningskøen. Det har også stor betydning for politiet. I denne sammenheng vil jeg også nevne en stor satsing vi har gjort, og som vi skal gjøre, for et nytt nødnett.




Jeg mener at befolkninga i Oslo får en bra polititjeneste, og støtter visjonen til Oslo politidistrikt om at de skal gjøre Oslo til verdens tryggeste hovedstad. Jeg mener de er på god vei.




