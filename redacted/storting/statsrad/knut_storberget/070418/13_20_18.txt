  Dette er en situasjon som Regjeringa
absolutt tar på alvor. I løpet av det halvannet året
vi har sittet i posisjon, er det tatt betydelige grep for å kunne
gjøre noe i forhold til rettssakkyndighet. Jeg skal komme
tilbake til det.

I dag foretas rettsmedisinske obduksjoner ved
RMI og ved universitetene i Bergen, Trondheim og Tromsø samt ved noen
sykehus tilhørende helseforetakene. Politiet
skal – og jeg sier skal – etter
påtaleinstruksen § 13-1 sørge for at
det foretas rettslig likundersøkelse «når
det er grunn til mistanke om at noens død er voldt ved
en straffbar handling». I en del andre tilfeller
bør obduksjon «i alminnelighet» foretas,
bl.a. dersom «dødsårsaken er uviss og
døden er inntrådt plutselig og uventet».
Det er etter det jeg kjenner til, ikke holdepunkter
for at politiet i dag ikke følger disse
reglene.

Spørsmålet om finansiering
av rettsmedisinske undersøkelser har vært omtalt
i flere ulike sammenhenger, bl.a. i NOU 2001:12, Rettsmedisinsk
sakkyndighet i straffesaker. Justisdepartementet nedsatte i 2004
en bredt sammensatt arbeidsgruppe som utredet spørsmålet
om avklaring av ansvarsforholdet for de ulike administrative sider ved
virksomheten og fremmet forslag om endring i finansieringsordningen.

En arbeidsgruppe fremmet høsten 2006
forslag om å etablere et statens rettssakkyndige institutt.
Forslaget innebærer at det etableres et institutt
som bl.a. skal utføre sakkyndige undersøkelser
og analyser på oppdrag fra politidistriktene, Kripos og
andre offentlige institusjoner vedrørende rettspatologi,
rettsgenetikk, rettstoksikologi og kjemiske analyser. Rapporten
har nylig blitt framlagt for berørte institusjoner til
uttalelse og høring og skal deretter behandles hos oss
i Justisdepartementet.

Den videre behandling av spørsmålet
om man bør innføre en sentral finansiering
av sakkyndige likundersøkelser vil bli vurdert i denne
sammenheng – også i sammenheng med den
DNA-satsingen som Regjeringa har høyt trykk på.

Vår generelle tilnærming
er at når vi nå bidrar til å styrke politiet
med bl.a. over 100 mill. kr i løpet av det siste halvannet året
hvor vi har sittet i posisjon, og har styrket investeringer til
utstyr, våpen og kjøretøy, settes politidistriktene
i stand til å håndtere utgifter til rettsmedisinske undersøkelser
innenfor sine egne budsjetter.

Regjeringa har i Soria Moria-erklæringen
sagt: «Vi ønsker sentral finansiering
av DNA-analyser, og vil utvide DNA-registeret.» Regjeringa
har derfor senere fremmet forslag om å lovfeste utvidet
adgang til registrering i DNA-registeret. DNA er et effektivt redskap
for å oppklare flere forbrytelser,
akkurat som obduksjoner i mange situasjoner ville være
det. Dersom vi oppklarer mer kriminalitet, vil kriminaliteten gå ned.
Her kan obduksjoner være viktige innspill. Og
når det gjelder DNA, viser erfaringer fra Storbritannia
at utvidet adgang til registrering kan effektivisere etterforskningen
og frigi politiressurser.

I sammenheng med denne DNA-debatten, som jeg
velger å ta med her, er det naturlig å se på finansiering
i forhold til obduksjoner, og særlig når vi nå ser
på det organisatoriske aspektet av hvordan rettssakkyndigheten
utføres.

