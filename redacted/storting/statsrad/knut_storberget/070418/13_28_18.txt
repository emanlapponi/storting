  Ved finnmarksloven ble omkring 95 pst. av
landområdene i Finnmark overført fra statlig til
lokalt eierskap. Retten til å jakte på storvilt
er i Norge normalt en grunneierrett. Da eiendomsretten
ble overført fra Statskog til Finnmarkseiendommen,
fulgte derfor i utgangspunktet retten til å jakte på storvilt
med. Det samme gjelder andre former for utmarksutnyttelse
som normalt tilkommer grunneieren.

Jeg hører sjelden spørreren
stiller spørsmål om diskriminering når
det gjelder alle de andre som ikke
får adgang til å jakte på private grunneieres
grunn. Dette er en rett som tilligger grunneier. I finnmarksloven
ble det imidlertid fastsatt en del viktige unntak fra dette utgangspunktet. For
det første ble innbyggerne i kommunen sikret
visse rettigheter til utmarksutnyttelse innen kommunen.
For det andre ble det fastsatt at folk bosatt
i Finnmark har rett til bl.a. storviltjakt på Finnmarkseiendommens
grunn. For det tredje – og det var et viktig spørsmål
i forbindelse med finnmarksloven, husker jeg – ble det
lovfestet at allmennheten skal ha adgang til jakt og fangst av småvilt
og fiske i vassdrag med stang og håndsnøre, samt
plukking av multer til egen husholdning. I så måte
gikk finnmarksloven lenger enn den gamle rettstilstanden og gav
allmennheten videre adgang enn det den tradisjonelt hadde hatt. Denne
reguleringen var stort sett i samsvar med tidligere forvaltningspraksis
for eiendommen.

Det er klart at Finnmarkeiendommen er i sin
fulle rett når den vil forbeholde storviltjakten for fylkets egne
innbyggere. Dette er en direkte konsekvens av finnmarksloven slik
den ble vedtatt av et bredt flertall i Stortinget. Det var allmennhetens
adgang til småviltjakt og fiske som mange den gang var
opptatt av å beholde, og som nevnt ble denne adgangen sikret
i loven.

