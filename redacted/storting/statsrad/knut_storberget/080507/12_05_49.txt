 Jeg vil også få lov til å takke for i går og den debatten som ble avholdt i Stortinget. Det er alltid en glede å kunne fortelle om alle de gode resultatene vi har på justisfeltet. 




Identitetstyverier og bruk av uriktig identitet finner vi i flere varianter. Man kan skille mellom bruk av uriktig identitet til økonomisk kriminalitet og annen misbruk av identitet. Et vanlig eksempel på økonomisk identitetstyveri er at man benytter falsk legitimasjon f.eks. i skranken i en bank eller i et postkontor ved uttak fra en annens konto, eller når man skal ta opp lån. En annen type identitetstyveri er dersom en person sender ut e-post, tekstmeldinger, post eller lignende som utgir seg for å komme fra en annen enn utsenderen.




Id-tyverier er et økende problem internasjonalt. Særlig Nord-Amerika og England har hatt en markant økning av denne formen for kriminalitet. Norge har pr. dags dato ikke klare tall for hvordan utviklingen er her i landet. 




Ansvaret for å iverksette og gjennomføre tiltak som kan begrense antallet id-tyverier, tilligger mange, både forbrukerne - altså oss - private virksomheter og det offentlige. Å forebygge, oppdage og bekjempe identitetstyverier krever bevissthet og innsats. Hver enkelt kan ved å utvise forsiktighet bidra til at tilgangen til opplysninger som kan misbrukes, blir vanskeligst mulig. Tjenestetilbyder har videre et særskilt ansvar for å tilby en sikker tjeneste. Jeg har lyst til å føye til: Når det gjelder kriminalitet, er vel kanskje dette feltet det hvor det er mest å hente med tanke på forebygging og vanskeligst å drive etterforskning. 




Informasjonssikkerhet er noe denne regjeringa derfor tar på alvor. Det er Fornyings- og administrasjonsdepartementet som har koordineringsansvaret for arbeidet med forebyggende informasjonssikkerhet i offentlig sektor. Som ledd i dette arbeider de med bevisstgjøring og kompetansebygging, og har utgitt nasjonale retningslinjer for informasjonssikkerhet. 




Det offentlige har et ansvar for at sikkerhetsløsningene i identitetsdokumenter som pass er robuste. Videre vil jeg nevne forslaget om et offentlig utstedt nasjonalt id-kort, som har vært på høring. Det er foreslått at kortet i tillegg til å være et allmenngyldig identitetsbevis også kan anvendes som reisedokument innenfor Schengen-området, og skal kunne inneholde en egen brikke for lagring av elektronisk id og elektronisk signatur. Vi har tatt sikte på å fremme en lovproposisjon om dette så raskt som mulig. 




For politiets bekjempelse av identitetstyverier er det viktig med et utstrakt samarbeid med både offentlige og private aktører. Særlig gjelder dette preventive tiltak, dvs. å hindre at identiteter blir stjålet og misbrukt. Politiet deltar her på flere arenaer hvor aktører innen det offentlige og det private deltar. Det er etablert flere arbeidsgrupper, med bl.a. Finansnæringens Hovedorganisasjon, Posten, banker og NAV, hvor man ser på utfordringer i forhold til slike id-tyverier. 




Sentralt i det preventive arbeidet er å etterforske id-tyverier som blir anmeldt. Det er videre viktig å utvikle samarbeidet med «profesjonelle» anmeldere, som f.eks. bankene. 




Det finnes i dagens lovgivning ikke et eget straffebud som kun rammer id-tyverier, men det rammes bl.a. av bestemmelsene om dokumentfalsk, falsk forklaring osv. Falsk identitet benyttes også for å få urettmessig adgang til riket, er vi kjent med. 




På denne bakgrunn har Justisdepartementet tatt initiativ til at man må få lovgivning rundt dette som er klarere, tydeligere og mer spesifikk. 




Vi har nå hatt den norske offentlige utredningen om lovtiltak mot datakriminalitet på høring. Datakrimutvalget har bl.a. foreslått et eget straffebud som rammer identitetstyveri ved elektronisk kommunikasjon. Det tas også her sikte på å fremme et lovforslag for Stortinget i løpet av utgangen av 2008. 




I politiet er det iverksatt et arbeid for å forbedre måten disse straffesakene blir registrert på. Det foreligger konkrete forslag om registrering av straffebestemmelser knyttet til id-tyverier som er overtrådt, og modus, dvs. framgangsmåte. Dette vil kunne gi en bedre oversikt over antallet saker relatert til id-tyverier i Norge. 




