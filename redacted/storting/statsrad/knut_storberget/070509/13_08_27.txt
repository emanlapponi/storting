  Jeg kan understreke en gang til at Regjeringa
har som ambisjon å øke ressursene til både Oslo
Politidistrikt og andre politidistrikter. Det må gjøres
på to måter. Det skal skje ved bevilgninger, men
bevilgningene må kunne brukes på personell som
er tilgjengelig. Den utfordringen tok vi tak i så raskt
det var mulig. Det er derfor opptaket er økt på Politihøgskolen.

Min henvisning til historien er at det siste
daværende finansminister Per-Kristian Foss gjorde, var å kutte
på bevilgningene til Oslo-politiet og ha et langt lavere
opptak til Politihøgskolen. Det har vi gjort noe med som
gjør at vi i framtiden kan gå i den
retning som vi ønsker oss, og som også Oslo
Arbeiderparti kjemper for når det gjelder Oslo
Politidistrikts situasjon.

Det er også grunnlag for å påpeke
at vi vil være helt avhengig av, ved siden av økt
satsing på politiet, å få til en økt
forebyggende satsing i byen. Jeg er optimist, uavhengig av hvilket
regime vi har i Oslo, men ser jo fram til at vi får en
mye mer aktiv holdning til det å kunne forebygge kriminalitet,
slik at politiet slipper å bruke
ressurser bl.a. i sentrale gateområder på onsdagskvelder
og lørdagskvelder, og kan bruke de ressursene
til å fange opp den alvorlige kriminaliteten vi i dag ser
Oslo-politiet faktisk griper aktivt tak i, særlig gjengene.





                

