  Vi bygger ikke opp Oslo-politiet
ut fra hvem som styrer i Oslo – la det være
helt klart. Det er ut fra rene kriminalitetsvurderinger at
Regjeringa ønsker å styrke politiet, også i
Oslo. Dette er godt forankret i Soria Moria-erklæringen.

I forbindelse med den første
budsjettbehandlingen etter at vi tiltrådte, like etter
at bl.a. daværende finansminister Per-Kristian Foss fratrådte, økte
vi bevilgningene til Oslo politidistrikt, i motsetning
til hva som var forslaget fra den forrige regjeringa.

En annen viktig satsing som vi har gjort, og
som er helt avgjørende hvis vi skal få flere politifolk
ut på gatene i Oslo og også ellers
i landet, er å øke studentopptaket ved Politihøgskolen
til hele 432 studenter. Med dette legges grunnlaget for å øke
bemanningen framover. Dette er det høyeste opptaket siden
1998, og er en avgjørende forutsetning for faktisk å få flere
politifolk ut.

Normalledigheten ved Oslo politidistrikt
er på ca. 100 stillinger. I alle organisasjoner
er det en viss ledighet i forbindelse med at ansatte slutter eller
går av med pensjon. I tillegg har politidistriktet besluttet
at ledige stillinger skal stå ubesatte i noen
måneder, for å styrke andre oppgaver.

Ressurssituasjonen ved Oslo politidistrikt
er tatt opp av mange stortingsrepresentanter den senere tida – og
det er bra. Senest den 24. april i år hadde jeg gleden
av å diskutere ressurssituasjonen i forbindelse med en
interpellasjon fra representanten Jan Arild Ellingsen. Som jeg bl.a. sa
i mitt innlegg i den debatten, er det behov for økte
ressurser. Men det er viktig også å rette
fokus noe utover de ca. 180 stillingene som er ubesatte. I Oslo
politidistrikt var det nesten 2 500 årsverk i
2006 og et budsjett på nærmere 1,4 milliarder
kr. De ansatte i distriktet gjør en veldig bra innsats
innenfor en rekke områder og oppnår
mange gode resultater. Det er etter min mening
trist og beklagelig at fokusering fra media og andre i
stor grad bare er rettet mot det å kritisere
politiet.

Det er også et annet spørsmål
jeg skal besvare i dag, som dreier seg om ressurssituasjonen
i Oslo, spesielt i forbindelse med etterforskning
av trygdemisbruk i drosjenæringen, og som også bygger
opp under de samme argumenter.

Som jeg har sagt ved flere anledninger, mener
jeg at summen av en rekke forhold, som bevilgninger, personell, kompetanse,
utstyr, organisering, ledelse, metoder, regelverk, samarbeid
med andre, soningskapasitet, varetektsplasser osv., legger grunnlaget
for hva politiet kan oppnå – det
jeg har kalt politikraft. Det kan ikke bare
fokuseres på bevilgninger alene.

Jeg følger nøye
med i utviklingen i politiet generelt og i Oslo
politidistrikt spesielt. Jeg vil arbeide for at politiet skal
få mer ressurser, men det må til enhver tid foretas vanskelige
avveininger i forhold til andre høyt prioriterte oppgaver.

Jeg må også få minne
om at Regjeringen er opptatt av de ekstraordinære utgifter
som Oslo-politiet har, og at Oslo politidistrikt nylig
er gitt en tilleggsbevilgning på inntil 42 mill. kr til
dekning av ekstra utgifter i forbindelse med bl.a. NATOs
uformelle utenriksmøte i Oslo nå i april, gjennom
en stortingsproposisjon
som er behandlet her i Stortinget.

Så vil jeg også si
at vi ser stadig bedre resultater fra Oslo-politiets side.
Mens vi står her og snakker, er man i ferd med å gjennomføre
en samordnet politiaksjon mot gjengene
i Oslo. Der ser vi veldig gode resultater. Det ble igangsatt
i fjor, og i disse minutter rettes det en aksjon mot en
rekke personer og adresser som kan knyttes til ledersjiktet i et
veldig kjent gjengmiljø. Denne aksjonen har det strategivalget
at man satser på å ramme økonomien i disse
gjengene og sikre og inndra verdier som kan være utbytte
fra kriminelle handlinger ikke bare her i Norge, men også i
utlandet. Så mye av den satsingen som Regjeringa har på Oslo-politiet,
ser vi faktisk også vi kan få gode
resultater av.

