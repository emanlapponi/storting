 Spørsmålet fra representanten
Syversen om politiets etterforskning
av trygdesvindel gjelder et område som omfattes med stor interesse,
og jeg har ved flere anledninger redegjort for politiets arbeid
med økonomisk kriminalitet, herunder skatte- og trygdebedragerier.
Likeledes er det redegjort for samarbeidet mellom
NAV, politiet og skatteetaten i mitt svar av
12. februar i år til Stortinget i anledning et skriftlig
spørsmål fra representanten Oktay Dahl – spørsmål
nr. 564. Temaet er også behandlet i mitt svar
på skriftlig spørsmål nr. 902, fra representanten
Oktay Dahl, og skriftlig spørsmål nr. 903, fra
representanten Aspaker. Budsjettsituasjonen i Oslo er
bl.a. tatt opp i en interpellasjon her i Stortinget den 24. april
i år.

Jeg ser svært alvorlig på trygdesvindel
og også skattesvindel, og jeg er opptatt av at
vi i bekjempelsen av denne type og andre typer økonomisk
kriminalitet får mest mulig effekt ut av de til enhver
tid tilgjengelige ressurser, gjennom et nært samarbeid mellom
de relevante myndigheter.

Regjeringen har siden den tiltrådte,
bl.a. i revidert budsjett for 2006, styrket bemanningen
ved ØKOKRIM med totalt 11 årsverk og
6,2 mill. kr. Sammen med utviklingen av nytt datasystem i ØKOKRIM
og forslaget om å styrke Skatteetaten med 10 mill. kr til
intensivert innsats mot bl.a. skatteunndragelser var dette en vesentlig
styrking i kampen mot økonomisk kriminalitet.

I inneværende års budsjett
er bevilgningen økt med ytterligere 10 mill. kr på Finansdepartementets
budsjett for å øke tallet på bistandsrevisorer
i politidistriktene, slik at dette blir en landsdekkende ordning.

Antall anmeldelser av trygdebedragerier er
nesten tredoblet de siste fem årene. 1 690 personer ble
anmeldt for å ha svindlet trygdeordninger i NAV i 2006.
Dette er 449 flere enn i 2005. Det ble svindlet for 188 mill. kr,
45 mill. kr mer enn i 2005. Politidirektoratet opplyser at den registrerte økningen
i antall anmeldelser i stor grad har sammenheng med NAVs økte
innsats for å avdekke og forebygge trygdemisbruk. Økningen
i antall anmeldelser innebærer etter Politidirektoratets
oppfatning en kapasitetsmessig utfordring for både
NAV og politiet.

På sentralt hold har Politidirektoratet
og NAV iverksatt tiltak for å videreutvikle og
styrke samarbeidet mellom etatene.
Her kan nevnes faste årlige samarbeidsmøter mellom
politidirektøren og trygdedirektøren. Riksadvokaten
inviteres til disse møtene, samtidig som embetet ved flere
anledninger har hatt egne møter med trygdedirektøren.
Jeg føler meg trygg på at disse prosessene på tvers
av etatsgrensene vil bidra til å sikre god samhandling
og effektivt samarbeid.

Riksadvokaten bekrefter at en del straffesaker
om trygdemisbruk knyttet til drosjenæringen i Oslo
i den senere tid er blitt henlagt av såkalte kapasitetsgrunner. Oslo
Politidistrikt har imidlertid sjøl omgjort to av de aktuelle henleggelsene,
dessuten er én henleggelse omgjort av Oslo
Statsadvokatembeter. Riksadvokaten opplyser at det i dag blir gjennomført
et møte med ledelsen ved Oslo Politidistrikt,
hvor henleggelse av kapasitetsgrunner av saker anmeldt av sosialkontor,
trygdekontor eller skatteetat vil være
temaet. Jeg har full tillit til at Riksadvokaten og påtalemyndigheten
følger disse sakene nøye. Det er det all grunn
til.

Uten å gå nærmere
inn på de anmeldelser som utgjør bakgrunnen for
representantens spørsmål – det er jo ikke slik
at man fra politisk hold styrer det – skal det bemerkes fra
min side at økonomisk kriminalitet av alvorlig
karakter er blant de saker som ifølge
Riksadvokatens prioriteringsrundskriv til politiet
skal gis forrang. Dette gjelder særlig de straffbare handlinger
som rammer fellesskapet.

Når det gjelder Oslo Politidistrikts
budsjett, viser jeg for øvrig til mitt svar på forrige
spørsmål, fra representanten Per-Kristian Foss.
Det er fortsatt slik at når det gjelder hva som måtte
komme i framtidige budsjetter, får vi komme til det når
budsjettet er ferdig og blir framlagt.

