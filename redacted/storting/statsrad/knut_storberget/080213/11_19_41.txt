 Jeg undrer meg over spørrerens vinkling i disse sakene. Det er
ikke slik at jeg har sagt at dette ikke handler om ressurser. Snarere tvert
imot har jeg sagt at det handler om ressurser. Det var jo derfor Regjeringen
kom til Stortinget i forbindelse med revidert nasjonalbudsjett i fjor og
sa at vi ønsket en tilleggsbevilgning til Kripos i forhold til politistasjon
på nett på 6 mill. kr. Det er jo derfor vi har valgt å
bruke 2,4 mill. kr til å støtte Interpols arbeid i forhold
til identifisering. Det er derfor vi har brukt ressurser på å
sette ned Faremo-utvalget og nå ønsker å få en
egen politistasjon på nett som et resultat nettopp av det. 

Det som er min advarende pekefinger, er at representanten fra Høyre
stadig trekker fram at det ikke gjøres noe, og at man ikke får
gjennombrudd. Det er et veldig uheldig signal i forhold til alle ofrene
som har forventninger om at det skal gjøres noe. Vi må også
signalisere at det er mulig å få gjennombrudd i sakene. All
den tid Høyre også bidrar til å skape flertall for de
forslag som kommer bl.a. når det gjelder ressurser til Kripos, synes
jeg faktisk at vi skal stå sammen om å si utad: Vi styrker Kripos
med bl.a. 6 mill. kr. 

