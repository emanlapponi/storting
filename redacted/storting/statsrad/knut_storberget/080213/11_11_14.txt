 Regjeringa har i Soria Moria-erklæringa lagt til grunn at den
vil intensivere innsatsen mot overgrep mot barn og unge. Jeg har derfor
lagt opp til en bred innsats mot denne form for kriminalitet, noe som også
Høyre støtter. Det gjelder både vold i nære relasjoner
generelt og seksuelle overgrep spesielt. Bekjempelse av slik kriminalitet
krever en forsterket innsats på flere plan, fordi den gir seg uttrykk
på flere måter og i mange sammenhenger. 

En del av den
forsterkede innsatsen på dette feltet er å styrke kompetansen
for å kunne forebygge mer og bedre at barn blir utsatt for overgrep.
Barn og unge som har vært utsatt for overgrep, må i tillegg
sikres et godt hjelpe- og behandlingstilbud. For å styrke den tverrsektorielle
kompetansen både når det gjelder håndteringen av overgrepssaker,
og når det gjelder å øke hjelpetilbudet til barn, er
det kjent - som jeg også sa tidligere i dag - at Regjeringa er i ferd
med å etablere barnehus. Vi åpnet i 2007 to barnehus - i Bergen
og på Hamar - der avhør av barna, undersøkelser av dem
og behandling kan skje på ett og samme sted. I løpet av 2008
skal Regjeringa åpne ytterligere tre barnehus, slik at denne kompetansen
blir tilbudt i alle deler av landet. Jeg sier det fordi dette er viktig,
også for å kunne avdekke den type saker som representanten Aspaker
reiser spørsmål om her i dag. 

Internasjonalt samarbeid
mot overgrep er helt nødvendig for å kunne oppnå en bedre
bekjempelse og en bedre forebygging av den form for kriminalitet som representanten
spør om. Ved Interpol arbeider man med å avsløre overgripere
og kunne identifisere dem som bl.a. er på overgrepsbilder, samtidig
som man bygger ut mulighetene for å kunne identifisere for nye overgrep.
Dette er et utfordrende, men samtidig et møysommelig og ressurskrevende
arbeid, som også prioriteres av oss. 

Fra norsk side ble dette
arbeidet støttet økonomisk i fjor, og det vil også bli
støttet i år, med totalt 300 000 euro, tilsvarende 2,4 mill. kr,
noe jeg meddelte Interpols generalsekretær i mitt møte med
ham i fjor. Dette vil gi norske politimyndigheter søkeadgang til
databasen, noe som vil kunne gi store fordeler med hensyn til samordning
av saker internasjonalt. Det vil også øke mulighetene for å
kunne identifisere ofrene så vel som å kunne avsløre
overgriperne. 

Jeg har fått opplyst at Politidirektoratet nå
arbeider med å øke bemanninga ved Kripos samt å utvikle
de teknologiske forutsetningene, for å kunne øke innsatsen
mot overgrep mot barn og styrke politiets muligheter for «patruljering
på nettet», noe Regjeringa initierte i forbindelse med revidert
nasjonalbudsjett. Dessuten foretas det en fullstendig gjennomgang og oppgradering
av dagens tipsmottak når det gjelder overgrep. En ny og forbedret
versjon av «rød knapp» forventes etablert i løpet
av 2008. Dette vil gjøre denne tjenesten lettere tilgjengelig og
på mange måter representere den synlige delen av politivirksomheten
for brukerne av Internett, spesielt barna. 

Kripos har videreført
det forebyggende arbeidet med filter. Dette er et filter som sperrer tilgangen
til nettsteder som viser bilder av overgrep mot barn. Jeg vil også
nevne at Regjeringa i desember 2007 la fram en handlingsplan mot vold i
nære relasjoner, «Vendepunkt», for perioden 2008-2011. Planen
inneholder 50 tiltak, med mange gode elementer, som vil være treffsikre
også når det gjelder denne type kriminalitet. 

Etterforskning
av seksuelle overgrep mot barn er en prioritert oppgave for norsk politi.
Dessverre kan det likevel ikke utelukkes at tidligere dømte eller
mistenkte for seksuelle overgrep mot barn fortsetter med overgrep. Jeg vil
imidlertid minne om at den konkrete etterforskningen av straffesaker hører
under den uavhengige påtalemyndighet og politiet og er i så
måte vanskelig å gå inn i for meg her og nå. 

Saken det vises til i programmet Brennpunkt, ble i perioden 1998-1999
- det er lang tid tilbake - etterforsket av Follo politidistrikt med bistand
fra Kripos. Etterforskninga resulterte i flere domfellelser, men også
i noen henleggelser. Jeg har imidlertid fått opplyst fra Riksadvokaten
at man i dag ikke har noe grunnlag for å anta at Kripos og berørte
politidistrikter har feilprioritert den sak eller de saker det refereres
til. Alvorlige seksuallovbrudd hører som kjent til de sentralt prioriterte
saker. 

Dette går fram av siste mål- og prioriteringsrundskriv
fra Riksadvokaten. Denne prioriteringa har vært gjeldende i lang tid.
Riksadvokaten opplyser at man heller ikke har noen grunn til å tvile
på at det er foretatt forstandige avveininger av etterforskningsinnsats,
holdt opp mot tilgjengelige midler og utsikt til å lykkes i å
avklare mulige, ytterligere straffbare forhold. 

Denne typen saker
må vi erkjenne er ressurskrevende. Spørsmålet om ressursbruken
til bekjempelse av overgrep mot barn hører under Politidirektoratets
ansvarsområde. Det er imidlertid ikke grunnlag for å anta at
Kripos og berørte politidistrikter har feilprioritert eller ikke
iverksatt tiltak av ressursmessige årsaker. Politidirektoratet har
meddelt at dette er bekreftet også av Kripos, som for øvrig
har øremerket personell til etterretning, etterforskning og metodeutvikling
når det gjelder seksualisert vold, med særlig vekt på
saker som gjelder overgrep mot de mest sårbare av oss, barn og unge.

