 Dette er et forhold vi kan gjøre noe
med. Været kan vi ikke gjøre noe med,
men mye annet.

Justiskomiteen
forutsatte i Innst. S. nr. 155 for 2001-2002 at helikoptertjenesten
ble lokalisert til Oslo politidistrikt. Helt siden etableringen
av tjenesten har det vært arbeidet for å imøtekomme
Stortingets vedtak.

Lokaliseringen av helikoptertjenesten på Gardermoen er ikke
optimal i forhold til værforhold og behov for rask helikopterstøtte
til oppdrag i Oslo, som spørreren er inne på,
og som i stor grad er den type oppdrag i Oslo
som stortingsmeldinga hadde størst forventning til.

Oslo politidistrikt forhandler med Oslo
kommune med sikte på leie av deler av et industriområde
tilhørende NSB på Nyland. Det er avholdt møter
med aktuelle bydelsledere og et åpent møte
for befolkningen. Det er også gjennomført
møter med byrådsledelsen.

Forhandlingene har hatt en positiv utvikling,
og politiet har forventninger til en løsning
som ivaretar de krav etaten stiller. Det gjenstår en del
avklaringer, herunder reguleringsendring fra jernbane til luftfart
og konsesjonssøknad til Luftfartstilsynet, men det er grunn
til å forvente positive resultater i form av en baselokalisering
i Oslo i løpet av et par år.

I mellomtida tar Oslo politidistrikt
sikte på å flytte helikopterbasen fra Gardermoen
til Kjeller for å redusere responstida og unngå en
del av de værproblemer en har på Gardermoen. Det
er søkt Luftfartstilsynet om konsesjon for en
midlertidig døgnkontinuerlig politihelikopterdrift på Kjeller
flystasjon. Skedsmo kommune som høringsinstans har stilt
seg positiv. Oslo politidistrikt er i forhandlinger med
Kjeller Aerosenter som driftsansvarlig, og en regner med at dette
kan avklares i løpet av kort tid. Politidistriktet har også etablert
en positiv dialog med Forsvaret om leie av lokaler på den
militære delen av flystasjonen. Dagens avtaler er ikke
til hinder for en geografisk flytting av helikopterbasen. En midlertidig
lokalisering på Kjeller er et betydelig framskritt i forhold
til tilgjengelighet og responstid.

