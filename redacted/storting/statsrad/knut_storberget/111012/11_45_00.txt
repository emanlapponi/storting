 Aller først må jeg si at jeg er veldig glad for å få dette spørsmålet, for jeg mener at jeg har gode nyheter til spørreren.


Dette er et veldig viktig felt. Nå som Stortinget samlet er enig om regjeringas forslag om at vi tredobler antallet i politihøgskoleutdanningen, er det helt avgjørende at vi får sysselsatt alle de gode politifolkene vi får utdannet.


Det er gode opplysninger jeg får fra Politidirektoratet, som opplyser at gjennomsnittlig 94 pst. av de uteksaminerte, med bestått eksamen fra Politihøgskolen i perioden 2006–2010, har fått jobb etter uteksaminering. Jeg tror det må være av de høyeste prosentsatsene for noen profesjonsutdanning vi har i Norge. Det må til dette tallet legges til at det er grunn til å regne med at noen av de uteksaminerte har fortsatt med annen utdanning, eller ønsket og fått jobb utenfor politiet – altså de resterende 6 pst. – det er helt naturlig. Men 94 pst. er et høyt tall.


Representanten viser i spørsmålet til et møte med en nyutdannet fra Politihøgskolen fra årets kull, som ikke har fått jobb. Han gikk ut nå i sommer. Justisdepartementet får jevnlige innrapporteringer fra Politidirektoratet om utviklingen i antall nyutdannede som har fått jobb, og over ledige polititjenestemannsstillinger. Per 7. oktober 2011 har 347 studenter, uteksaminert fra årets kull, bestått eksamen. 77 har ikke bestått, og de må jobbe litt til. Per 7. oktober 2011 er 266 – av de 347 med bestått eksamen – registrert som lønnsmottakere i politiet, hvorav 43 i fast stilling.


Det kan ellers opplyses at det per 15. september er 183 ledige polititjenestemannsstillinger – stillinger som er besluttet kunngjort, er kunngjort, eller hvor man er i ferd med å foreta ansettelse. 22 av disse er ledige politibetjent 1-stillinger som er den stillingskategorien som nyutdannede normalt vil bli ansatt i. Når vi står igjen med 80 og har 22 ledige stillinger, så virker det som om det er manko, men det kommer flere.


Når vi får erfarne folk som søkere til de øvrige stillingene, vil det bli ledige stillinger i bunnen. Ved ansettelser i høyere stillinger vil det altså igjen bli ledige politibetjent 1-stillinger, så det ser lovende ut dette året.


Ut fra tallene ovenfor tyder alt på at situasjonen for årets nyutdannede fra Politihøgskolen ikke skiller seg ut fra de tidligere kullene, som det er referert til ovenfor, og at dermed tilnærmet alle vil være ansatt i løpet av et år.


Jeg viser ellers til budsjettforslaget som ble lagt fram for 2012, om økninger i budsjettet som gjelder ansettelse av politihøgskolestudenter. Her er det foreslått en økning til dekning av helårsvirkningen av å ansette studenter som ble ferdig sommeren 2011. Videre til forslaget til økning: Det legger til rette for at alle de 552 politihøgskolestudentene som blir ferdig utdannet sommeren 2012, skal tilbys jobb i etaten.


