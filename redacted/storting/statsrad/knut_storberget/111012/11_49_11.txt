 Jeg tror det er viktig at vi ikke skaper det bildet at det nærmest ikke er noen politihøgskolestudenter som nå får jobb, når det vitterlig er slik at i løpet av de siste årene har 94 pst. gått inn på politiets lønnslister. Det er veldig høyt tall, og jeg tror jeg må si at de resterende 6 pst. har hatt et bevisst valg om å fortsette utdannelse eller å ta seg jobb i annen bransje. Det må vi akseptere.


Når det gjelder inneværende år, må jeg si at vi ligger ganske godt an for å kunne nå det samme nivået, dvs. nærmest full sysselsetting av politihøgskolestudentene, når vi ser antall ledige stillinger opp mot hvor mange som nå er jobbsøkende.


Så har jeg sagt at vi også må gjøre hva vi kan til neste år, og det er derfor vi har lagt inn 80 mill. kr ekstra til neste år for å kunne ansette ytterligere nyutdannede. Det er et stort beløp, som gjør meg optimistisk for framtida. Jeg står fortsatt ved at vi skal gjøre hva vi kan for at alle skal få seg jobb.


