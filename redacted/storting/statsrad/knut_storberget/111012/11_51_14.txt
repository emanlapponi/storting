 De tallene som nå er framlagt, viser at det ikke blir vanskeligere å få seg jobb. Det er altså slik at 94 pst. av studentene fra 2006 til 2010 har fått seg jobb, og så legger vi inn ytterligere ressurser – penger og antall stillinger – for at studentene skal kunne søke seg jobber. Nå står vi altså i en situasjon hvor det er 81 studenter som ikke er registrert i våre lønnslister, og vi har over 180 ledige stillinger. Noen av de stillingene vil man ikke kunne søke på fordi det trengs erfaring, men da får man opprykk. Jeg syns vel at vi alle skal merke oss det, og kanskje også spre det glade budskap, slik at de som ennå ikke har fått seg jobb, fortsetter å søke seg jobb.


Jeg har også sagt at det da er viktig – siden denne satsingen er stor, og den skal gjelde hele landet – at folk ikke bare søker på stillinger i Oslo og Akershus, men også velger å søke på stillinger andre steder i landet hvor det er ledige stillinger. Vi har ikke gitt noen som helst garanti for at folk skal kunne få seg jobb der de bor. Vi utdanner for hele landet.


