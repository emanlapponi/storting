 La meg kort kommentere denne saken, siden proposisjonen for så vidt også har en mer prinsipiell tilnærming i forhold til billighetserstatningsordningen.




Billighetserstatningsordningen er Stortingets egen vederlagsordning for enkeltpersoner som har kommet svært dårlig ut. Jeg har også, som representanten Lydvo var inne på, stor sans for nynorskbegrepet «rettferdsvederlag». Det sier godt hva dette dreier seg om. Et slikt rettferdsvederlag fra statskassen kan bidra til å gjenopprette verdighet og gi en følelse av at rettferdighet har skjedd fyllest for den det gjelder. Jeg har notert at justiskomiteen enstemmig går inn for å gjøre vedtak om forhøyet billighetserstatning til de fem søkerne det gjelder i denne omgangen. Det er jeg også glad for.




Jeg har merket meg at justiskomiteen anbefaler at fristen for krigsbarn til å søke rettferdsvederlag foreslås forlenget til 1. januar 2008, og dette er jeg også enig i. Den opprinnelige fristen ble vedtatt i Stortinget i forbindelse med behandlingen av St.meld. nr. 44 for 2003-2004. Jeg legger til grunn at det er Stortingets ønske at fristen nå forlenges, og skal sørge for at dette blir formidlet videre.




Til det mer prinsipielle og for så vidt også konstitusjonelle: Arbeidet med denne stortingsproposisjonen har gitt grunnlag for å vurdere hvordan rapportering fra billighetserstatningsutvalgene best kan skje. Departementet vil nå gjøre en ny vurdering av rapporteringsordningen der rapporteringen og den konstitusjonelle ansvarsfordelingen vil bli særlig vurdert. Jeg viser i den forbindelse til de synspunkter som bl.a. er referert i foreliggende proposisjon, og som kom til uttrykk i vedlegg til St.meld. nr. 44 for 2003-2004, om at billighetserstatningsordningen er Stortingets egen ordning og prinsipielt sett ikke er noe for Regjeringa. Jeg vil komme nærmere tilbake til Stortinget om disse spørsmål på egnet måte, etter en nærmere dialog med bl.a. utvalgene.




