 Anskaffelsen som representanten Oktay Dahl viser til, er jo en omfattende prosess som vil ha betydning inn i de neste 30–40 årene. Nye redningshelikoptre vil medføre en betydelig oppgradering av norsk redningshelikoptertjeneste og ha ringvirkninger inn mot mange ulike aktører og interessenter i hele den samlede redningstjenesten. Redningshelikoptre er svært avanserte og kostbare verktøy som ikke er hyllevare, og derfor krever en omfattende vurdering før anskaffelse. Det er noe av bakgrunnen for at dette tar tid, det er hevet over enhver tvil. Og jeg vil tro at Høyre-representanten André Oktay Dahl vet det, fordi dette også ble behandlet under forrige regjering, hvor bl.a. diskusjonen om bruk av opsjon var framme.


Når det gjelder utsagnet om at anskaffelsesprosessen forsinkes ytterligere, er det viktig å huske på at dette er en betydelig anskaffelse, også i økonomisk forstand – med kostnader på til sammen flere milliarder kr. Som ansvarlig statsråd er jeg derfor opptatt av at vi anskaffer de riktige helikoptrene, og at prosessen gjennomføres på en forsvarlig måte. Prosessen fram mot slike valg må være ryddig og inngi tillit for alle involverte parter. Jeg setter derfor kvalitet høyt – ikke bare for resultatet, men også for prosessen. Å redusere kvalitetskravet kan få alvorlige konsekvenser, slik vi så ved tilsvarende anskaffelse i Danmark, der den danske riksrevisjonen har vært svært kritisk til prosessen og mente at den gikk for raskt.


Jeg vil også få en ekstern kvalitetssikring av de valgene som legges til grunn før vedtak fattes. Når det gjelder bekymringsmeldinger fra hovedredningssentralene om et mulig behov for å oppgradere dagens Sea King redningshelikoptre, er dette en situasjon som Justisdepartementet følger svært nøye og er godt kjent med. Justisdepartementet er derfor i dialog med Forsvaret og leverandøren av Sea King om mulige konsekvenser som følge av levetidsforlengelse fram til nye redningshelikoptre er på plass.


Det vil alltid være vanskelige avveininger av tidspunktet for når man trapper ned på reinvesteringer i gammelt materiell i forhold til at nytt materiell er på veg inn, men ulike tiltak knyttet til å kunne opprettholde høy beredskap vil bli vurdert. Det er imidlertid for tidlig å konkludere med hvilke tiltak dette vil bli.


Et tiltak som Justisdepartementet allerede har iverksatt, er å erstatte dagens varmesøkende kamera med nye, moderne kamera. Det er i den senere tid også innført nattbriller i alle helikoptre. Dette er begge betydelige investeringer, som er med på å gi redningshelikoptrene langt bedre evne til å søke etter savnede mennesker.


Det er i denne sammenheng viktig å minne om at det fra 2005 til 2009 er etablert døgnkontinuerlig tilstedevakt, med lege ved alle baser, samt at det er åpnet en ny base i Florø, som også er et viktig argument for at innkjøpsprosessen går så raskt det er forsvarlig.


Redningshelikoptertjenesten har med andre ord fått en vesentlig kvalitetsheving de senere år. Sammen med et svært grundig vedlikeholdsprogram er dette samlet sett med på å sikre en forsvarlig redningstjeneste med dagens helikopterflåte fram mot at nye redningshelikoptre er på plass.


