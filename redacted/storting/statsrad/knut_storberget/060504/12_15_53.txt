 Dette syns jeg har vært en veldig god debatt. Det er mange av innleggene som vil kunne bidra til at vi kan gjøre noen grep i forhold til den utfordringen som interpellanten peker på. Debatten har vært veldig konkret – den har konkretisert en god del tiltak. Jeg er glad for at det ser ut til at noen av de tiltakene jeg sjøl lanserte, særlig opp mot inndragning, er det bred støtte for, og at vi jobber videre langs de aksene også i forhold til kniver og andre våpen i Oslo og andre steder i landet.




Jeg har innledningsvis lyst til å si at det på mange måter ikke er gjengene vi vil til livs, det er handlingene og aktivitetene til gjengene. Noen av oss har jo faktisk positive begreper knyttet til det å være i en gjeng. Jeg skulle ønske meg en situasjon, både i Oslo og ellers i landet, hvor vi hadde tette og gode miljøer rundt ungdom, som kunne betraktes som den gode gjengen, hvor man helt klart tok avstand fra aktivitetene til mange av de gjengene vi i dag snakker om.




Jeg prøvde innledningsvis i debatten å advare mot å gjøre dette bare til en politidebatt. Det har det slett ikke blitt. Jeg syns på mange måter representanten Elisabeth Aspakers innlegg gav et veldig godt uttrykk for bredden i alle de tiltakene som vi må ha med oss. Det er litt lett, når vi står overfor såpass akutte og alvorlige problemer, at vi kanskje stormer til de enkleste løsningene, og så lar vi mye av forebyggingen og mange av de andre tiltakene ligge igjen. Det å ha en bredde i strategien tror jeg er helt avgjørende.




De elementene som representanten Ballo var inne på i forhold til å skape spenning mellom grupper, er avgjort viktige hvis vi nå skal kunne klare å komme nærmere inn på disse miljøene – ikke sette grupper opp mot hverandre, men gi folk følelsen av og muligheten til å kunne utvikle seg både i skole og jobb, sjøl om de har noe annerledes for- og etternavn og et noe annet utseende enn de fleste av oss andre.




Representanten Ludvigsen utfordret meg i forhold til handlingsplanen når det gjelder barne- og ungdomskriminalitet. Ja, det er en handlingsplan som flere av oss har gitt støtte til gjennom mange år. Men jeg må samtidig si at jeg syns tida er inne for – også når det gjelder denne typen handlingsplaner – å kunne vise handling. På dette feltet har vi ganske mye planmateriale, og for Regjeringas del har vi ikke som ambisjon å lage særlig mye mer planverk på akkurat dette området. Det er først og fremst å gjøre planene operative som er den store utfordringen for oss.




Jeg vil bare si til representanten Syversen: Jeg er veldig glad for støtten når det gjelder spørsmålet om inndragning. Vi ser på spørsmålet med å utvide muligheten for utvidet inndragning, men også for å få domstolene til å bruke inndragningsinstituttet mer.




Representanten Prestrud var inne på flere viktige forhold i debatten, som spørsmålet om vitnebeskyttelse. Men også spørsmålet om innsynsbegjæring vil jeg gjerne nevne. Høyesterett har jo nylig avsagt en kjennelse som etterkommer innsynsbegjæring ganske vidt. Der vil vi ta initiativ til et lovarbeid som om mulig skal begrense den typen innsyn. (Presidenten klubber.) – Det er det jeg rekker.




