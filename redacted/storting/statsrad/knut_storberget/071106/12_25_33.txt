 Jeg er glad for at vi er såpass enige om de internasjonale satsingene som Regjeringa nå gjør. Det har vært viktig for Regjeringa og for meg at vi har fått anledning til å redegjøre om de grep vi nå gjør, særlig knyttet til Prüm-avtalen og soningsoverføringsavtalen, og jeg oppfatter at vi har bred enighet om en slik satsing.




Men jeg må si at jeg reagerer ganske voldsomt på Høyres innlegg i denne saken. Det at man for det første går rett til budsjettspørsmål og trekker inn barnehus og en del slike ting, får vi leve med. Det andre er at jeg faktisk syns at man skal stille noen krav til innholdet i det man refererer når det gjelder budsjett. Det er altså ikke sånn at vi foretar noe kutt i politibudsjettet i Norge. Hvis det er sånn at dette budsjettforslaget er et kuttforslag, har det vært massive kutt fra den forrige regjeringas side, noe ikke jeg vil ta i min munn. Politibudsjettet er ikke kuttet i år, men det har altså økt, bl.a. har det ordinære politibudsjettet økt med 384 mill. kr. En god del av det går til lønns- og prisstigning, men det gjør sitt til at mye blir igjen til vekst. Det er altså ikke noe kutt verken i Oslo eller her.




Det som er problemet med politisatsing, også internasjonalt, er at vi merker at det er knapphet på mannskap. Hadde Høyre da de satt i regjering i 2003, valgt å ha et like stort opptak på Politihøgskolen som det vi nå har, 432 personer – men man gjorde det motsatte, man kuttet det ned til 235 – ville vi antakelig hatt nesten 200 flere politifolk å bruke bl.a. til internasjonale operasjoner i år, eller til å bemanne de stillingene som Høyre ønsket å bemanne i valgkampen, som de gjorde med pappfigurer. Jeg skjønner hvorfor de brukte pappfigurer, for de hadde ikke noe annet.




Når vi snakker om både internasjonal og nasjonal satsing, er det viktig å ha med seg at hvis vi skal få større trykk inn i politiet, inn i internasjonalt samarbeid, er vi nødt til å utdanne flere politifolk, og det er også den jobben Regjeringa har tatt på seg.




Når det gjelder vår satsing i dette budsjettet, presiserer jeg igjen: Dette er en av de største justispolitiske satsingene som har vært i justisbudsjettene. Det er nærmere 1,9 milliarder kr når det gjelder investeringer og drift. Det er altså en meget stor satsing, og det innebærer ikke et kutt overfor politiet. Hvis man leser budsjettet på den måten, må man forklare det, og da får man heller korrigere seg eller søke hen til Politiets Fellesforbunds nettsider og se hva den umiddelbare reaksjonen fra Politiets Fellesforbund var. Den gikk ikke på at det var et kutt, og det er en organisasjon som pleier å si fra hvis det kommer kutt.




