 Den utfordringen tar jeg. Hensikten med et sånt pilotprosjekt er nettopp at andre distrikter skal kunne bruke de nyttige virkemidlene. Så jeg håper det kommer raskt, at vi får til det. Det er viktig.




Så er Høyres representant Aspaker i ferd med å gjøre dette til en budsjettdebatt, og det er det jo ikke. Dette er strengt tatt en interpellasjon. Men siden hun gjør dette til et så sentralt poeng, må jeg med respekt å melde si at vi jo ikke kan drive budsjettering av norsk politi ved å skrelle bort satsinger, som man gjør. Hvis det er sånn at Høyre nå mener at de 65 mill. kr som politiet i Norge får ekstra fordi vi sentralfinansierer DNA og setter politiet i stand til å drive etterforskning og oppklaring, ikke skal telle med når vi vurderer spørsmålet om politisatsing, eller at det at man faktisk tar opp et rekordstort antall politistudenter på Politihøgskolen, ikke er en del av politisatsingen, da får Høyre operere med 

sin 

budsjetteknikk, og så får vi andre operere med vår. Det er kanskje det som er årsaken til at man kom så pass ut å kjøre i forrige regjering, hvor man faktisk bidrog til at opptaket til Politihøgskolen var så lavt at man ikke verdsatte det og eventuelt målte politieffektivitet og satsing på politiet i noe helt annet.




Jeg tror alle i denne sal ville ha prist seg lykkelige hvis den forrige regjering hadde kjørt et opptak til Politihøgskolen som var over 400 i 2003. Da hadde vi fylt de ledige stillingene som politidistriktene i dag mener man har penger til – altså mellom 80 og 160 nye stillinger – og det hadde vært noe av det viktigste vi kunne gjøre med hensyn til politisatsing. Det er altså det representanten Aspaker bare skreller bort når hun skal vurdere effektiviteten og spørsmålet om satsingen i framlagt statsbudsjett.




Sånn tenker ikke den nåværende regjering. Vi mener at det å satse på Politihøgskolen er en særs viktig satsing fordi det er ett krav ute hos befolkningen, og det er spørsmålet om responstid, om trygghet, om å oppklare mer kriminalitet. Da mener Regjeringa at vi faktisk trenger flere politifolk. Vi kan gjøre noe knyttet til seniorpolitikk, men det helt primære for dette er opptaket til Politihøgskolen.




Så hører vi jo at når det begynner å sige inn at det er et godt argument at regjeringa Bondevik II i 2003 og 2004 hadde det lave opptaket – noe av det laveste som har vært, og som vi i dag sliter med – ja, så begynner man å lete etter hva det var de andre partiene, som ikke satt i regjering, sa. Jeg syns, for å være helt ærlig, at når man sitter i regjering og fatter vedtak som har konsekvenser for tre–fire år framover, så får man ta det ansvaret. Jeg er parat, på vegne av den regjeringa jeg sitter i, til å ta det ansvaret vi har. Og vi har gjort det, bl.a. ved at noe av det første vi gjorde, var å kjøre opptil maks opptak. Jeg har også gitt det signal i Stortinget i dag at vi ser på mulighetene for et ytterligere større opptak.




