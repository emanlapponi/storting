 Jeg må si at mange ganger klarer vi i Stortinget å samle oss og finne ut hva vi er enige om, og hva slags tiltak som er gode. Men med denne interpellantens innretning i forhold til justispolitisk debatt syns jeg, for å være helt ærlig, at det blir unødig mye vrangvilje. Jeg registrerer at det blir galt at man setter i gang et pilotprosjekt, og man er redd for forskjellige typer seniorpolitikk i landet, som det nå ble sagt, slik jeg oppfattet det. Det må jo med respekt å melde være positivt at en får prøvd ut noen mekanismer raskt, og så får vi sette det i verk.




Det at man nå på tampen av denne debatten fra Høyres og representanten Aspakers side framstiller det nærmest som om det ikke er kommet noe konkret i forhold til seniorpolitikk, uten at man sjøl egentlig har presentert noen forslag, syns jeg også er unødig vrangt. Vi har pekt på at vi setter i gang det pilotprosjektet, jeg har pekt på at vi nå ser på muligheter for å stimulere ekstra gjennom lønn, arbeidstid var vi inne på, og det var også nevnt – og med godt innspill fra Senterpartiets representant i debatten – flere aspekter som vi selvfølgelig skal ta med oss i forhold til dette. Jeg har endog sagt at når Politidirektoratet skal avgi sin rapport neste år, i juni, vil dette være sentralt, men vi ønsker også en delrapport inn til departementet før jul, slik at vi raskere kan få ta stilling til og ta de overordnede grepene som må gjøres. Så jeg må jo be om i hvert fall at man hører på hva som sies, og at vi eventuelt også kan samle oss noe rundt det som faktisk gjøres. Det kan gro mye godt nettopp av at man får bred politisk enighet rundt ting.




Så ble det nevnt fra Fremskrittspartiets side i forhold til at Regjeringa valgte å reversere forsøket med privat fangetransport, at vi liksom skulle gå bort fra det å trekke flere sivile inn i politivirksomhet. Det gjorde vi ikke. Det vi fjernet når det gjaldt privat fangetransport, var det kommersielle elementet. Det som ble erstatningen, var jo nettopp at de distrikter som var underlagt privat fangetransport, etablerte et eget transportprosjekt som i stor grad er drevet av arrestforvarere, som ikke er politimessig utdannet. Dette er et veldig godt eksempel på hvordan man kan drive billigere, mer effektivt, ta seg av flere oppgaver, frigjøre politiet, slik at de kan drive aktiv tjeneste. Så dette feltet fokuserer Regjeringa mye på, vi vil komme med tiltak, og jeg ber om velvilje med hensyn til å få satt i verk også så viktige forslag.




