 Når det gjelder spørsmålet om våre internasjonale operasjoner militært sett, må jeg jo si at et samlet storting, og også den forrige regjering, var veldig klar på at de skulle ha en tydelig sivil dimensjon. Vår innsats i Afghanistan viser jo det. Nå er det et veldig svært lerret å bleke. Men det er et lerret som må blekes; hvis ikke vil vi tape. Så den innsatsen som gjøres av våre politifolk i Kabul, de som kommer fra Styrkebrønnen, som også representerer domstolene, er helt avgjørende for i det hele tatt å få forståelse for at man må binde en nasjonsbygging opp mot de rettssikkerhetsgarantier som vi holder veldig av.




I Nord-Afghanistan ser vi også at norsk kriminalomsorg er involvert i å bedre forholdene i fengslene. Jeg har sjøl vært og besøkt et av fengslene. Det er behov for bedring, for å si det pent. Men samtidig viser det at det går an å gjøre veldig mye i store områder også i et slikt land, som er så slitent, som har stor betydning.




Så vil jeg også få lov til å nevne at i Regjeringas arbeid med det å få tilslutningsavtaler til EU, foretar vi nå en omfattende konsultasjonsrunde med mange. Jeg har i sommer hatt møte med det portugisiske formannskapet. Jeg har møtt stor velvilje med hensyn til at Norge skal kunne få opparbeidet seg tilslutningsavtaler til Prüm-avtalen, hvor vi altså får mulighet til å søke i dette DNA-registeret, som vil bety enormt mye for å oppklare kriminalitet som er begått på norsk jord av utenlandske borgere. Det vil spare mye politiressurser her hjemme hvis vi får flere treff, rett og slett.




Vi har nå nylig hatt møter. Vi har vært i Bulgaria og Romania, og jeg har også vært på besøk i Russland. Den 13. denne måned reiser vi til Litauen for å møte justisministeren der for å ta opp nettopp det som interpellanten tar opp, muligheten for å se på økt samarbeid og kanskje også bilaterale avtaler. Vi har inngått bilaterale politisamarbeidsavtaler med Bulgaria og Russland. Vi har forsterket samarbeidsavtalen nå, og den ble signert da vi var der borte. Det er på trappene en avtale med Romania. Besøket i Litauen er også med henblikk på å se på om vi sammen med Litauen kan gjøre noe for å forebygge den kriminaliteten som begås av borgere fra Litauen, og også se på muligheten for at flere fra Litauen soner i hjemlandet sitt. Der er det med glede jeg kan si at det arbeidet som Regjeringa satte i verk i fjor for å få raskere utvisningsvedtak for dem som soner i norske fengsler, og at vi bruker de avtaler som nå finnes bl.a. i Europarådets regi, har bidratt til at antallet som nå soner i hjemlandet, har økt betydelig. Sjølve antallet er ikke stort, det er vel oppe i tjue nå, men det har økt betydelig, og jeg har forhåpninger om større vekst på det området.




