 La meg innledningsvis få si at jeg
er veldig glad for å få dette spørsmålet, for det
har vært et av Regjeringas hovedsatsingsområder å skape
mer kapasitet for soning og varetekt, slik at køene foran norske
fengsler blir borte, og sånn at vi kan konsentrere all innsats om
køene ut av fengslene. 

Det er helt riktig, som spørreren
nå tar opp, at det har vært tilfeller også i Hedmark og
i Kongsvinger, men jeg vil si over det ganske land, i løpet av de
siste åra hvor man har sett at man ikke har hatt nok varetektskapasitet.
Det er bakgrunnen for at vi ønsker å få bort soningskøen.

Jeg er glad for også på Hedmarks vegne å kunne
opplyse at soningskøen nå er på under 800 dommer. Det
er en betydelig reduksjon siden den forrige regjeringa satt og styrte, hvor
det var oppunder 3 000 som ventet på plass, noe som skapte et veldig
press inn i fengslene. 

Vi har som ambisjon å få bort
køen i løpet av denne stortingsperioden. Jeg mener at de prognoser
som nå foreligger, taler for at det vil vi klare. Det som da tenkes
gjort, er at man - selvfølgelig - må etablere langt flere plasser
for å få plass til folk i både varetekt og soning. Jeg
må benytte anledningen til å gi nettopp Kongsvinger-regionen
stor honnør for å ha vært med på den dugnaden som
Regjeringa har jobbet igjennom, bl.a. ved etablering av Bruvoll fengsel
med 70 plasser i Nord-Odal, men også ved utvidelse av Vardåsen
og Ilseng fengsler, som har bidratt til at vi ser en så positiv utvikling
for soningskøen i Norge som vi gjør. Derfor har vi bestemt
at vi vil fortsette denne satsinga. Det innebærer at vi i løpet
av dette året vil ha etablert 400 nye plasser, samtidig som spaden
nå er stukket i jorda for et stort fengsel i Halden, som koster over
1 milliard kr, og som også vil bidra til å skape grunnlag for
at folk blir plassert i varetekt. 

Jeg er glad for at vi nå
også ser at det er færre og færre tilfeller hvor folk
ikke får varetektsplass, nettopp fordi presset avtar mot fengslene
og Regjeringas politikk i så måte lykkes. 

Derfor vil
vi nå fra 1. april og 15. april komme til å iverksette to tiltak
for at belegget i fengslene skal ned på sikt. For det første
må folk sitte lenger når man er inne og soner, og ikke gå
så tidlig som man tidligere har gjort - vi avvikler noe av den framskutte
løslatelsen. Og så avvikler vi også dublering nå
i april. Da vil vi til høsten få beleggsprosenten i norske
fengsler ned. Jeg håper at vi i løpet av høsten kan
komme ned på 93 pst. Det betyr at det blir 7 pst. ledig kapasitet,
som kan håndtere bl.a. akutt varetektsbehov. Derfor mener jeg at vi
nå kan se lyset i tunnelen i forhold til å få varetektsplasser,
men ikke minst å få soningsplasser, som kan bidra til redusert
kriminalitet i Norge. 

