 Jeg har gått igjennom saken representanten
viser til, men jeg ber om forståelse for at jeg som justisminister ikke
kan kommentere en slik enkeltsak i detalj.

Jeg vil imidlertid presisere at Kriminalomsorgen
var orientert om at domfelte ble utskrevet fra sykehus, og at de
deretter overtok ansvaret for oppfølgingen av ham. Det Kriminalomsorgen
har uttalt i media, er at man opplevde det som problematisk at man ikke
var involvert i forkant av at Lagmannsretten besluttet at domfelte
skulle prøveløslates og undergis oppfølging
av friomsorgen.

Jeg vil understreke at denne saken er helt
spesiell i den forstand at domfelte ikke var underlagt
Kriminalomsorgens myndighet før domstolen traff beslutningen
om å ilegge ham forvaring og prøveløslate
ham.

Det er selvfølgelig alltid uheldig
at prøveløslatte begår nye kriminelle
handlinger. Samtidig kan man aldri gardere seg fullstendig
mot at dette skjer. Jeg vil imidlertid understreke at domstolens
saksbehandling i forbindelse med prøveløslatelse
av forvaringsdømte er meget grundig. Jeg har full tillit
til at domstolene i slike saker tar tilstrekkelig hensyn til å ivareta
samfunnets sikkerhet og den alminnelige rettsoppfatning.

På generelt grunnlag kan jeg også opplyse
at Justis- og politidepartementet foretar en bred gjennomgang av
rutinene for prøveløslatelse av forvaringsdømte,
herunder samarbeid med andre statlige
etater.

Jeg kan videre opplyse
om at det for tida pågår en bred etterkontroll
av særreaksjonsreglene i et samarbeid mellom
Justisdepartementet og Helse- og omsorgsdepartementet. Jeg viser
til at de nye reglene om utilregnelighet og særreaksjoner
nå har vært virksomme i fem år, og det er
på tide med en slik evaluering.

Departementet har funnet det hensiktsmessig å la
en utredningsgruppe foreta etterkontrollen. Utredningsgruppen skal
foreta en vurdering av forvaringsinstituttet, herunder om instituttet
fungerer etter intensjonen. Utredningsgruppen skal også vurdere
om det er behov for endring av forvaringsordningen for å sikre
en gradvis overgang til et liv i frihet, herunder spørsmålet
om å ha en «åpen forvaringsanstalt» til
bruk for forvaringsdømte som er i sluttfasen av forvaringsperioden – da
i motsetning til å bli sluppet totalt fri. Vi tar sikte
på å styrke friomsorgen allerede nå i år,
med henblikk på nettopp å styrke innsatsen
for å drive kontroll overfor dem som er prøveløslatt
og dem som er løslatt fra forvaring.

