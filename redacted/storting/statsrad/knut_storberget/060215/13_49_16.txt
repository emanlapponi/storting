 Som jeg sa i mitt svar, er hundebruken allerede
utvidet. Jeg kan ikke utelukke at det vil bli aktuelt
med mer bruk av den typen virkemidler. Det er som representanten
sier, en veldig effektiv måte å avdekke
narkotiske stoffer på.

I går besøkte jeg Gjøvik
fengsel og Vestre Slidre fengsel, og det som er presserende
nå i disse og i andre fengsler, er å fylle
soningen med innhold. Jeg tror at det vil kunne dempe etterspørselen
i forhold til narkotikabruk. Den satsingen som Regjeringen nå har
gjort i forhold til både utdanning, helse, bibliotektjeneste
og kultur, bl.a. i inneværende års budsjett, er
avgjørende viktig med hensyn til narkotikabruk i fengslene.
Jeg vil ile til med å si at de ansatte jeg møtte både
på Gjøvik og i Vestre Slidre, viser
til fulle at man gjør en veldig god jobb i forhold til å avdekke,
i det mellommenneskelige. Det er bra med hunder, men det er også viktig
at vi har god bemanning, som sørger for at man er våken
i forhold til hva som skjer – at man har kontaktbetjentordninger
som fungerer. Besøket i disse to fengslene viste at det
allerede gjøres en betydelig og god jobb ute i kriminalomsorgen.

