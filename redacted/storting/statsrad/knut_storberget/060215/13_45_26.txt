 Man kan nok diskutere utviklingen og spørsmålet
om hvor stort og omfattende dette problemet
er, men det er prisverdig at dette tas opp, fordi ett enkelt overgrep
i fengselet, ett enkelt lovbrudd når det gjelder narkotikabruk,
er ett for mye.

Kriminalomsorgens utdanningssenter har siden
2001 registrert og analysert alle
innrapporterte hendelser om vold og trusler mot ansatte i kriminalomsorgen.
Ut fra de opplysningene som framkommer fra dette materialet, ser det ikke
ut til at ansatte i kriminalomsorgen utsettes for stadig grovere
fysisk vold og trusler. Jeg har tillit til at kriminalomsorgen følger
opp disse rapportene med konkrete tiltak der det er nødvendig.

For å motvirke vold og trusler sluttføres
i disse dager arbeidet med en ny sikkerhetsstrategi, som skal vare
fra 2006 til 2010. I tillegg er samarbeidet
med politiet styrket. Jeg mener disse
tiltakene vil bidra til økt sikkerhet også for
ansatte i kriminalomsorgen.

Forskningsstiftelsen Fafo gjennomførte
i 2004 en undersøkelse av innsattes levekår. Den
viste at 60 pst. av alle som settes i fengsel, har et
narkotikaproblem. De fleste av disse brukte narkotika daglig i måneden
før innsettelse, hovedsakelig
opiater og sentralstimulerende midler.

Det arbeides hardt for å begrense
bruk og omsetning av narkotika i norske fengsler. I 2004
var det 11 019 innsettelser totalt sett. Det ble gjennomført
henimot 24 000 urinprøvekontroller. Cirka 90 pst. av disse
var negative, man kunne altså ikke påvise
illegalt inntak av rusmidler. Urinprøvekontrollen omhandler også innsatte
som har vært ute på permisjon. I tillegg til urinprøvekontrollene gjennomføres
det søk med narkotikahunder. Kriminalomsorgen har de siste årene økt
antall hundeekvipasjer fra 10 til 12. I 2004 ble det gjort 611 beslag
av rusmidler – stoff og tabletter. De aller fleste beslagene
var brukerdoser.

Kriminalomsorgen har også startet
arbeidet med å øke den fysiske sikkerheten i fengsler
med lavt sikkerhetsnivå. Flere av disse ble tidligere brukt
til avsoning av promilledommer. Det er behov for å styrke
den fysiske sikkerheten i disse fengslene for at de skal kunne håndtere personer
med stoffproblemer på en god måte.

I tillegg er samarbeid
med andre etater styrket for å tilrettelegge
for behandling av rusproblemer under fengselsoppholdet, i løslatelsesfasen
og ute i samfunnet etter endt straffegjennomføring.

Justisdepartementet og Helse- og omsorgsdepartementet
er nå i sluttfasen i arbeidet med et felles rundskriv. Samarbeidsrundskrivet
skal sikre at innsatte og domfelte rusmisbrukere med behov
for behandling og sosiale tjenester får bedre
oppfølging under fengselsoppholdet, i løslatelsesfasen
og ute i samfunnet etter endt straffegjennomføring.

Avslutningsvis vil jeg presisere at mitt mål
er å ha en god sikkerhet for alle i kriminalomsorgen.
Vi skal avverge kriminalitet, hindre rømninger
og trygge samfunnet, men samtidig skal vi ta godt vare
på dem som viser evne og vilje til rehabilitering.
En slik differensiering
i behandlingen av de innsatte er derfor et hovedmål for
meg og Regjeringen.

