 Ja, det var en interessant debatt. Alle de innspill som har kommet, skal vi ta med oss i det videre arbeidet, og noen av dem har jeg lyst til å trekke fram spesielt. 




Det er avgjørende for spørsmålet om sakkyndighet at vi, som flere har vært inne på, ikke stirrer oss blinde på sakkyndigheten – at man, når man får et kvalifisert svar fra sakkyndige, kan slutte av det at man står overfor straffeskyld f.eks. Noen ganger blir vi så opptatt av det at vi glemmer at det som er føringen i f.eks. en ganske ordinær vanlig straffesak, er helt andre ting enn sjølve sakkyndigheten, men den kan bidra til at man kan legge et puslespill. 




DNA er et veldig godt eksempel – representanten Oktay Dahl er jo inne på det – tolking av DNA, men også spørsmålet om bredden i det hele. DNA-reformen ville jo bli en stor katastrofe hvis det skulle skape en utvikling i rettsvesenet hvor konstatering av DNA på et åsted nærmest er det samme som straffskyld. Så i den utviklingen er det særs viktig at vi har med oss et våkent, modig dommerskjønn. 




Så beveger representanten Oktay Dahl seg litt utenfor interpellasjonen – men det er veldig interessant – når han trekker fram spørsmål om vitnebeviset, for det har betydning ikke bare i forhold til sakkyndighet, men det har direkte betydning for dem som skal avsi dom. Det er helt riktig at vi fra justissektoren ikke har gått inn på å bidra til å finansiere en egen forskningsenhet rundt vitnebeviset, dels fordi jeg mener at det er det andre departement og andre instanser i samfunnet som må ta seg av. Men det betyr ikke at det fra vår side ikke er interessant å se på muligheter for å styrke forskningen rundt vitnebeviset. Det trengs. Vitnebeviset er kanskje noe av det mest risikable vi kan ha med å gjøre i en norsk rettssal. De fleste av oss husker som regel feil når vi skal beskrive farge på bil, om han hadde hestehale eller om han var kort eller høy. Så det tar jeg med. 




Jeg mener også at representanten Oktay Dahl har et spennende innspill til spørsmålet om økonomiske saker og sakkyndighet i økonomiske saker. Der har vi sett en utvikling hvor flere og flere har påpekt at man opplever at de sakkyndige bruker en helt annen bevisterskel enn det man gjør i strafferetten. Så blir hele det juridiske systemet liksom fanget av det, fordi det er komplisert økonomi. Det er en stor utfordring for oss som vi er nødt til å ha med oss i utviklingen av Økokrim, men også i utviklingen av sakkyndighet som sådan. 




