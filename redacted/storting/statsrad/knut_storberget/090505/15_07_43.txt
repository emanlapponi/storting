 Jeg skal bare kort kommentere noe av debatten. 




Jeg opplever det slik at debatten og den politiske innsatsen fra alle partier rundt spørsmålet om norsk redningstjeneste bør hilses velkommen. Vi har altfor få debatter om og altfor lite fokusering på nettopp denne viktige, trygghetsskapende delen av justissektoren og forsvarssektoren. Det er store investeringer som skal foretas. Det er det god grunn til å ha mye politisk debatt om og politisk fokusering på. Men det er også grunnlag nå for å se på hvordan redningstjenesten fungerer totalt sett, og ikke bare knyttet til redningshelikoptre. 




I går hadde jeg møte med de frivillige organisasjonene som jobber på feltet. Man tok opp spørsmålet om deres økonomiske situasjon – Regjeringa har valgt å doble støtten – refusjonssatsene, spørsmålet om det å få permisjon, osv., og som er en veldig viktig del av den redningstjenesten vi har totalt sett, som totalkonsept. 




Jeg savner jo litt det at man gir seg sjøl anledning til å ta den type debatter, for dette er et veldig viktig felt. Jeg syns i så måte at interpellanten skal ha ros for å ha reist interpellasjonen, og at også vi fra Regjeringas side bør gi Stortinget anledning til å følge denne prosessen nøye. Så det tar jeg på alvor. 




For mangt i justissektoren er det slik at det blir politisk debatt først når det skjer noe galt eller det ikke går slik som vi hadde ønsket. Den beste måten å forebygge dette på er å være i forkant også når det gjelder politikken. 




Så vurderte jeg veldig nøye i mitt hovedinnlegg om jeg virkelig skulle sitere forsvarsministeren og hennes departements antydning om varighet når det gjelder Sea King-helikoptrene, fordi det kunne blitt forstått i den retningen som en del kanskje har lagt til grunn allerede, at det var der datoen lå. Som Stortinget sikkert har merket seg, var jeg varsom med å ville nevne noen dato overhodet før Stortinget har fått befattet seg litt bredere med dette, og fordi jeg sjøl er litt i stuss når det gjelder når dette vil kunne skje. Det er anbudsprosess og innkjøpsprosess, som tar lang tid, og det er bestillingstid og produksjonstid, som også tar tid, og som vi ikke er herre over. Dette håper jeg vi i større grad kan få brakt på det rene når vi også har fått gjennomgått en del av det kvalitetsarbeidet som nå gjøres. Dette skal vi komme tilbake til. 




2020 ble antydet med hensyn til hvor lenge denne «damen» ville kunne vare – nå kan man være glad i damer, men gammel vin er jeg ikke så begeistret for – men jeg håper at vi i god tid før 2020 har fått rustet opp redningshelikoptertjenesten i Norge, noe et samlet storting ønsker seg, med gode og bærekraftige maskiner som har god rekkevidde og god kvalitet. 




