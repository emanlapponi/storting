 Aller først har jeg lyst til å bekrefte fra denne talerstol at vi nå legger fullt press, og har lagt fullt press, på å få dette innkjøpsprosjektet i god drift, og at de kvalitetssikringsregimer man skal gjennom, blir gjennomført så raskt som mulig. Og jeg er jo glad for at interpellanten er så pass ryddig når det gjelder hva som har vært satsingen og viljen her i Stortinget i forhold til dette: tilstedevakt, det å bygge ny base, lege som del av crewet, og at man faktisk har bygd ut redningshelikoptertjenesten betydelig – slik et samlet storting har gitt Regjeringa støtte til i løpet av disse årene. Men det er jo ikke noe argument for ikke å kjøpe nye helikoptre raskt, snarere tvert imot. Når vi skal betjene basen i Florø, trenger vi faktisk alle de helikoptre vi kan få tak i. 




Det som er mitt anliggende, er at vi må ha en prosess rundt dette som er ryddig og skikkelig og transparent, og selvfølgelig etisk forsvarlig, for det er en stor investering. Samtidig må kvalitetsregimet på plass. Min ambisjon er at det skal på plass, og vi har dette under arbeid i disse dager. Derfor er det i hvert fall for Regjeringa en god løsning å kunne presentere for Stortinget i en bredere ramme – slik interpellanten også var inne på – og i egnet form til høsten hva den videre tidsprosessen blir for dette. 




Så spør interpellanten om skepsis i Finansdepartementet. Det mener jeg at Finansdepartementet nettopp har tilbakevist med den satsningen Regjeringen har på redningstjenesten. I fjor brukte man 160 mill. kr mer, ikke bare på vedlikehold og drift av gamle Sea King-helikoptre, men også på tilstedevaktene, så dette forstår Regjeringen som kollegium. Men en forutsetning for å få med seg alle, både her i huset, i finanskomiteen og andre steder, er jo at man driver god kvalitetssikring av denne type prosjekter slik at vi får de beste maskinene til den beste prisen. Og der er det et spenn, for å si det pent. Derfor er det viktig at de organisasjonene som skal forestå dette innkjøpet og drive fram dette prosjektet, er godt rustet til det. Bare slik får vi med oss skeptikere uansett hvor de måtte befinne seg. 




Så har jeg også observert saken vedrørende Ullevål Sykehus. Og jeg observerer jo at dette også er et pressproblem i forhold til at vi utvikler redningstjenesten med lege, som gjør det aktuelt å lande der oppe. Jeg skal ta opp dette med vår avdeling og be den undersøke hvordan vi raskest mulig kan ha kapasitet også der. Jeg så jo til min glede at også Ullevål sykehus skulle foreta en vurdering av dette spørsmålet, så der tror jeg ikke siste ord er sagt. 




