 Til det siste spørsmålet: Jeg står ved det jeg sa i innlegget mitt, at vi jevnt over har en veldig god dommerstand som er selvstendig. Men jeg kan ikke unnlate å gi uttrykk for at det i noen saker kunne ha vært stilt spørsmål i forhold til dommerskjønn. Det ser vi jo historisk. Jeg har sett det ut fra egen erfaring, hvor man etter min mening hadde hatt grunn til å stille flere spørsmål rundt sakkyndigheten og det som ble lagt til grunn, enten i sivile saker eller i straffesaker. I straffesaker er det jo særlig viktig. Der kan det være alfa og omega i forhold til spørsmålet om straff eller ei for de alvorligste lovbrudd. Altså: Når det gjelder å fastslå utilregnelighet, må man i veldig stor grad ha hjelp fra sakkyndige. Men sjøl når man begynner å nærme seg det som er kjernen i viktige juridiske spørsmål som er avhengig av sakkyndighet, står man som dommer alene med avgjørelsen. 




Jeg mener at det er veldig viktig at interpellanten nå reiser debatten, slik at vi får debatt om det i samfunnet, og slik at vi ikke får en utvikling der de sakkyndige tror at man nærmest sitter med hele fasiten alene, og at det er riktig. Det er viktig å reise denne debatten, særlig i straffesakene, for å få forståelse fra de sakkyndiges side når det gjelder deres rolle, og hvilke beviskrav som gjelder i en straffesak, som kan skille seg fra det faget man opererer ut fra og den vitenskapen man opererer innunder. Det har ofte vært en utfordring. Men debatten er også viktig med tanke på hvordan man trekker sakkyndighet inn i rettssakene. Vi har lang praksis med å trekke sakkyndige inn som sakkyndige meddommere. Jeg syns det er grunnlag for å se på spørsmålet om man skal ha sakkyndige i salen som sakkyndige vitner og observatører istedenfor å ha dem som meddommere, hvis det er slik at man da i større grad får kontradiksjon rundt det hele når man har dem ute og ikke på bakrommet når dom skal avsies. 




Så er jeg også enig med interpellanten når han påpeker at Gjenopptakelseskommisjonen spiller en veldig viktig rolle når det gjelder å kunne stille spørsmål rundt sakkyndighet. Vi ser jo at mange av de sakene som Gjenopptakelseskommisjonen har håndtert, har dvelt ved – for å si det pent – sakkyndiges innslag. 




Jeg opplever også at vi har sakkyndige i Norge som evner å reise debatt rundt sitt fagfelt og stille kritiske spørsmål. Vi har det i rettspsykiatrien. Det trengs når vi har så viktige begreper som skal avklares. 




Når det gjelder Den rettsmedisinske kommisjon, har jeg lyst til å si på tampen at la det ikke herske noen tvil om at Regjeringa og vi i den politiske ledelsen i Justisdepartementet mener det er åpenbart viktig, mer enn noen gang, at vi har en fri og uavhengig rettsmedisinsk kommisjon. Vi trenger det mer enn noen gang, særlig når vi nå innfører DNA-reform og bruker rettssakkyndighet slik som vi gjør. Det er også vårt mål i framtida. 




