 Jeg har absolutt følelsen av at vi
får gehør for det, men til syvende og sist er det vi som bestemmer
i det spørsmålet. Når det gjelder etableringen i bl.a.
Moelv og den dialogen vi nå har i Oslo, er det ingenting innad i vårt
system som tyder på at man har noen motforestilling til dette - snarere
tvert imot. De motforestillingene de måtte ha til politiposter, måtte
i tilfelle gå på opposisjonen, som valgte å legge ned
tre-fire politiposter i Oslo i forrige periode. Jeg håper virkelig
vi får støtte også i Stortinget for å etablere
flere politiposter. Jeg mener det er en veldig god måte å bruke
ressursene i politiet på, fordi det er en enklere måte å
organisere politiets virksomhet der hvor vi ikke har hatt tilstedeværelse,
og man også kan få en balanse mellom det å være
til stede i et kontorlokale og det å ha en mobilitet og kunne være
ute i landskapet, som også er viktig. Så vi er innstilt på
å fortsette vår satsing på å etablere politiposter.

 Det har gått politiske
signaler om at vi mener det er viktig å få etablert dette tilbudet
på Oslo S igjen så raskt som mulig. Men jeg stusser litt over
representantens argumentasjon, at det er greit å nedlegge politiposter
på Furuset, Hovseter og andre steder fordi det var politimesteren
som foreslo det, og fordi det skjedde under det forrige regimet. Men når
man får en stans som følge av oppussing på Oslo S, lager
man ganske mye oppstyr rundt det og framstiller det som feil politikk. Det
er, for å understreke det en gang til, ikke Regjeringas vilje og ønske
å legge ned politiposten ved Oslo S. Vi har nå en dialog med
NSB og dem som drifter stasjonen, for å finne egnede lokaler. Vi har
også ambisjoner om å etablere flere politiposter - ikke bare
i Oslo, men også andre steder. Da håper jeg at Kristelig Folkeparti
forlater den kursen de hadde under den forrige regjeringa, hvor man la ned
poster, og blir med oss for å bygge opp nye. 





                

