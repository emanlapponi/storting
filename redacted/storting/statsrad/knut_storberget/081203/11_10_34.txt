 La meg først innlede med å si at den undersøkelsen som Riksrevisjonen nå har
                  gjort, og som komiteen har behandlet, tar vi veldig på alvor i departementet. Vi
                  tar alltid Riksrevisjonens undersøkelser på alvor, men denne er særlig viktig også
                  av politiske grunner, utover det mer revisjonsmessige, først og fremst fordi vi
                  skriver i Soria Moria-erklæringen og mener at det er viktig hvis vi skal forebygge
                  ny kriminalitet, at reaksjonen kommer raskt og effektivt. Det er helt avgjørende.
                  Her er det mange som er med og drar i forhold til spørsmålet om å få raskere
                  straffesaksbehandling. Slik sett er oppfølgingsundersøkelsen til Riksrevisjonen
                  svært nyttig for oss. 

Så vil jeg også peke på noe som saksordføreren også var inne på – og jeg mener
                  saksordføreren hadde et veldig godt innlegg i forhold til hvordan vi fra
                  Regjeringas og departementets side vurderer situasjonen – at disse fristene som er
                  satt i straffesakkjeden, ikke kan være absolutte for hver enkeltsak. Jeg skjønner
                  at et bredt politisk flertall også er enig i det. Der hvor man ikke kommer til
                  bunns i forhold til hvem gjerningspersonen er, der man leter etter gode reaksjoner
                  særlig i forhold til unge lovbrytere, og der man skal sikre at man får god
                  forsvarerhjelp til rett tid, kan vi ikke sette frister bestandig, men vi er nødt
                  til å sikre at rettssikkerheten skjer fyllest. Det er det andre. 

Det tredje jeg har lyst å peke på, som gjør undersøkelsen viktig, og som kanskje
                  er en utfordring for oss alle, er at når man presenterer denne typen undersøkelser
                  fra både Riksrevisjonen og fra oss politikere ute i media, blir det nærmest
                  framstilt som at nå går alt i gal retning, og domstoler, politi og påtalemyndighet
                  leverer ikke. Den nyansen som ligger i grunnlaget for Riksrevisjonen, og også i
                  svarbrevet fra Justisdepartementet, om at man må ha betydelig forbedring, på mange
                  av disse feltene må man ha bedring på hele sektoren, er viktig ikke bare for å
                  vise at alt går bedre – det kan jo være greit nok for politikere – men også at det
                  nytter å gjøre noe på dette feltet, at man kan lykkes med å nå de frister som
                  Stortinget setter seg, og at man også kan lykkes med å nå de politiske målene som
                  vi har i forhold til straffesaksbehandlingen. I mange tilfeller er det viktigere å
                  få en rask reaksjon enn nødvendigvis å få en streng reaksjon. Å komme raskt inn,
                  særlig overfor de yngste lovbryterne, er helt avgjørende hvis vi skal se noen
                  effekt av det hele. Derfor finner jeg grunn til å peke på at den utviklingen som
                  også saksordføreren var inne på, viser at man f.eks. når det gjaldt voldssaker og
                  fristen på 90 dager, hvor 22 pst. av sakene var innenfor fristen ved siste
                  undersøkelse, nå er kommet over 50 pst., og at den gjennomsnittlige
                  saksbehandlingstida for første halvår i 2008 nå er nede i 114 dager. Vi nærmer oss
                  både når det gjelder gjennomsnitt, og det vi ønsker oss som frist, de målene som
                  settes i disse sakene. Dette er noe vi nå tar opp i tett dialog med
                  politidirektøren, Riksadvokaten og andre aktører, slik at vi kan sikre at
                  utviklingen fortsetter. 

Når det blir satt en frist for politiet i forhold til dem som er under 18 år, på å
                  ta ut tiltale innen 42 dager, hadde man en måloppnåelse i den forrige
                  undersøkelsen på bare 4 pst. Første halvår i 2008 viser at gjennomsnittlig
                  saksbehandlingstid nå er 30 dager, og at over halvparten er behandlet etter 16
                  dager hos politiet. Det er grunn til å gi politiet honnør i forhold til at man i
                  den situasjonen politiet er i, klarer å levere så raskt på disse sakene. Det er
                  helt avgjørende overfor de yngste lovbryterne. 

Jeg kunne tatt flere av tilfellene, men skal bare dvele kort ved domstolenes
                  innsats. Det er grunn til å peke på at den myten man vel har hatt gjennom mange
                  år, at alt tar så lang tid ved domstolene, er domstolene i ferd med å skyve til
                  side. Domstolene er på sivil side, og også på strafferettslig side, i ferd med å
                  bli en veldig effektiv og god tvisteløsningsmekanisme i Norge. Vi har domstoler,
                  særlig gjelder det tingretten, men det gjelder også de fleste lagmannsrettene og
                  Høyesterett, som må være blant det raskeste i Europa. Vi har også noen av de
                  strengeste fristene. 

Når det gjelder gjennomsnittlig saksbehandlingstid, særlig i sivile saker og
                  straffesaker ved tingrettene, er man nå innenfor fristen. Det er bra, og det er
                  grunn til å berømme domstolene for det. Men der hvor det nå står igjen
                  utfordringer med hensyn til det som Riksrevisjonen trekker fram, må vi jobbe
                  videre for å holde fristene i større grad enn man gjør nå. Den innsatsen som vi
                  har bak oss, viser at det er mulig. 

Til slutt vil jeg peke på det som også representanten Lydvo var inne på når det
                  gjelder soningskøen. En av hovedgrunnene til at folk kommer seint inn til soning i
                  Norge, er at vi har hatt kø. Når man i løpet av denne stortingsperioden har
                  etablert 400 nye soningsplasser, har det resultert i at vi i dag har fått
                  soningskøen ned til ca. 460 dommer. Dilemmaet er jo at så lenge man jobber med kø,
                  tar man gamle saker, og da vil man alltid risikere at saker kommer opp utover den
                  tomånedersfristen som er satt. Men på bakgrunn av bl.a. Riksrevisjonens anførsler
                  og også et ønske fra Regjeringa om at vi skal sørge for en raskere reaksjon, har
                  vi i løpet av dette året åpnet opp for at de som faktisk er innstilt på å få en
                  rask reaksjon, og som ønsker å sone, skal kunne gjøre det umiddelbart, fordi vi nå
                  får bedre kapasitet i fengslene. Det vil også bidra til at flere kommer inn under
                  den fristen som er satt. 

Vi har som ambisjon – og har hatt det hele tida – at man innen høsten 2009 skal ha
                  avviklet soningskøen helt. Vi håper at køen i løpet av våren vil være så å si i 0
                  – altså ikke på 460, men så å si i 0. Det vil innebære at folk vil bli innkalt til
                  soning innenfor fristen. Da får vi også håpe at de nye reglene som vi har fått
                  vedrørende innkalling til soning, og hvem som skal stå for det, vil bidra til at
                  folk også møter til soning, slik at vi får en kriminalomsorg som iverksetter
                  reaksjoner innenfor de fristene som er satt. 

