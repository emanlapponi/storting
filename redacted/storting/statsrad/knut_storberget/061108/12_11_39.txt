 Jeg skal være varsom med å gi
støtte til konkrete lokale tiltak som jeg ikke
helt kjenner til forutsetningen for.

Jeg har lyst til å si med en gang:
La det ikke herske noen tvil om at
den type tiltak som representanten her spør om,
som går ut på å kunne dempe kriminaliteten
i byen, har min støtte. Jeg ikke bare
støtter dette, jeg mener at det faktisk er noe
av det viktigste man kan gjøre lokalt. Noe
av det viktigste vi kan gjøre i kriminalpolitikken,
er nemlig å forebygge kriminelle handlinger. Den sammenhengen
vi ser mellom alkoholbruk og vold, er en av de mest veldokumenterte
sammenhenger som finnes, men noen ganger føler
jeg at det er disse sammenhengene som er minst respektert politisk.
Vi er helt avhengige av at vi i mye større grad får
satt søkelyset på dette. Det er bra at det stilles
spørsmål om dette i spørretimen. Jeg
er veldig glad for at Politiets Fellesforbund i disse dager nettopp
setter dette på dagsordenen. Det må tross alt være
mye bedre at vi klarer å forebygge kriminaliteten
før den skjer, før slagene kommer, istedenfor
at vi skal lage oss et reparasjonssamfunn med ansatte
i politiet og i sykehus – og
i hva det nå måtte være – som
i mange tilfeller blir beskyldt for å være «på hæla».

Når det gjelder retningen av den type
tiltak som representanten spør om, påhviler det
kommunene et stort ansvar. Jeg mener at det er en forpliktelse også for
oss i regjering og for politikerne i Stortinget å sette
søkelys på dette i større grad. Vi må legge
politikken til rette for at vi klarere kan se konsekvensene av de
lokalpolitiske vedtakene og ha en rammelovgivning der man kanskje
i mye større grad fokuserer på dette. Spørsmål
knyttet til alkoholloven tilligger et annet departement enn mitt,
men jeg vil særlig nevne at slike spørsmål
har stor betydning kriminalpolitisk, som f.eks. spørsmål
om hvor mange skjenkesteder man skal ha, hvor lang åpningstiden
skal være, og hva slags prosess man skal ha for å kunne
gi en bevilling.

Jeg vil særlig peke på det
arbeidet som vi nå gjør for å etablere
politiråd ute i kommunene. Jeg håper at nettopp det å diskutere
rus- og alkoholpolitikk blir sentralt der, ikke bare
på den måten at politiet sier
fra, men at de også har mulighet til å bli
hørt.

