 Spørsmålet om hvordan samfunnet
skal reagere mot unge lovbrytere,
er både viktig og vanskelig. Jeg syns det er
veldig positivt at dette kommer fra Høyre-representanter
her i Stortinget, for vi er helt avhengige av at vi nå kan
reagere annerledes, særlig overfor
de yngre lovbryterne. I så måte
er dette et veldig godt eksempel på at
bøter for en 16–17-åring i mange henseende bare
kan virke mot sin hensikt.

Vi i Regjeringa mener at det er nødvendig å tenke
nytt når det gjelder hvordan vi reagerer overfor barn og unge som
har gjort seg skyldige i kriminelle handlinger. Det var det som
var bakgrunnen for at vi den 9. juni 2006 fremmet St.meld. nr. 20
for 2005-2006 om alternative straffereaksjoner overfor unge
lovbrytere. Denne ligger nå, som representanten Aspaker
vet, til behandling i justiskomiteen.

Jeg syns det er bra at vi får en liten
oppvarming i forhold til den debatten som vil komme i forbindelse
med den meldingen, men det spørsmålet, den problemstillingen,
som representanten Aspaker her trekker opp, er en problemstilling
jeg absolutt inviterer til at man tar opp nettopp i forbindelse
med behandlingen av meldingen her i Stortinget. Det vil være
veldig viktig å få et signal om – ikke bare
fra regjeringspartiene, men også fra de andre partiene – hva
man faktisk mener er nyttig.

Det er spesielt viktig å finne
en alternativ reaksjon til fengsel når
det gjelder lovbrytere under 18 år. Det er også viktig å finne
alternativer til bøter. Bøter blir i stor grad brukt
som reaksjon overfor unge lovbrytere,
og for mange unge vil en slik reaksjon
gi en veldig liten rehabiliterende effekt. Noen ganger
virker det mot sin hensikt. Det innbyr faktisk til mer kriminalitet,
bl.a. for å kjøpe seg fri fra bøter.

Et tiltak som det kan være
aktuelt å overveie, er en endring i straffeloven
slik at domstolene i saker der ungdom mellom 15 og 18 år
vil bli dømt til fengselsstraff på vilkår, skal
vurdere om det skal settes vilkår som er særlig
egnet til å ha en rehabiliterende virkning. Hele
vilkårsspekteret og hva slags type vilkår
vi kan sette, bør være gjenstand for
debatt i forbindelse med den nevnte stortingsmeldingen.

Jeg ser også arbeidet med
den nye straffeloven, som vi har planlagt å komme til Stortinget
med i 2008, som en god anledning til å vurdere nye tanker,
og jeg ser fram til spennende diskusjoner med justiskomiteens medlemmer
i så måte.

Det er også varslet at vi
kommer til å levere en kriminalomsorgsmelding, som i større
grad er rettet inn mot reaksjonsmønsteret mot dem som begår
straffbare handlinger. Også her vil det være
aktuelt å reise den debatten som representanten Aspaker
nå har reist.

Jeg vil også nevne at det
i 2006 er satt i gang fire lokale oppfølgingsteam – i
Kristiansand, i Oslo, i Stavanger og i Trondheim – som
fokuserer på helhet når det gjelder reaksjoner,
med tiltak som møter den enkeltes behov. Samarbeidet mellom
rettshåndhevere og hjelpeapparatet står sentralt
i disse prøveprosjektene, og det er meningen at disse oppfølgingsteamene
nettopp skal sikre en helhetlig oppfølging
overfor de yngste lovbryterne.

Videre har vi satt i gang en ordning med et
narkotikaprogram med domstolskontroll for rusmiddelmisbrukere som
er dømt for narkotikakriminalitet. De er en annen type
reaksjon enn den sedvanlige. Heldigvis er det
bred støtte her i Stortinget for det. Ordningen innebærer
at retten kan sette som vilkår for å få betinget
dom at den domfelte gjennomgår et rehabiliteringsprogram.
Dermed kan de rusmiddelmisbrukere som er motivert for det, dømmes
til behandling i stedet for til fengselsstraff.

Jeg vil til slutt understreke at det i dag også er
mulig å bruke helt andre reaksjonsformer
enn bøter overfor unge lovbrytere. Det er særlig
samfunnsstraffen som er sentral. Der har flere partier, også den
tidligere regjeringa, gjort en god jobb i forhold til å utvide
bruken av samfunnsstraff. Det er en utrolig viktig reaksjonsform
overfor de yngste. Forskning viser at bare – bare – 20
pst. av dem som ilegges samfunnsstraff, begår
ny kriminalitet. Ser vi på dem som sitter i fengsel, og
på unge lovbrytere som idømmes fengselsstraff,
er tilbakefallsprosenten helt oppe i 80. Det er ikke
nødvendigvis helt sammenlignbare grupper bestandig, men
det gir en god dekning for at det er godt å reagere
annerledes.

