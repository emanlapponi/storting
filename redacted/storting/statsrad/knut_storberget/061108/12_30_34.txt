 Ja, det er prisverdig at Kriminalomsorgen i
Nordland tar opp dette spørsmålet, men det er også prisverdig
at representanter her i Stortinget tar det opp. Det må jeg
få lov til å si. For det er ikke hverdagskost
at vi nå diskuterer andre tiltak mot barn og unge
som begår kriminelle handlinger enn det vi tradisjonelt
diskuterer når vi diskuterer kriminalpolitikk, nemlig hvor
lenge de skal sitte inne i fengslene. Det syns jeg er
veldig bra.

Det poenget som representanten Aspaker nå tar
opp i forhold til å høste erfaringer om hvordan
man gjør det rundt omkring i landet, er absolutt viktig.
Vi ser store lokale variasjoner, i bruken av samfunnsstraff, i bruken
av vilkår og i forhold til hvordan man bruker alternative
soningsformer, f.eks. når det gjelder spørsmålet
om mer progresjon i soningen. Vi ser at det er lokale variasjoner, og
det gir nettopp grunnlag for at vi må høre
på flere.

Jeg bruker de foraene hvor jeg møter
kriminalomsorgen og politiet, til nettopp å ta
opp dette, og det er disse foraene jeg føler er riktig
adresse for dette. Men nå før jul har justiskomiteen
en gyllen anledning til nettopp å bringe dette
fram i forbindelse med den stortingsmeldingen vi var inne
på.

