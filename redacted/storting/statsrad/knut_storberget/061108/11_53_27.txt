  Statistikken over
anmeldte forsikringsbedragerier for perioden 2000–2005
viser en nedgang i anmeldte forhold, fra 367 i 2000 til 196 i 2005.
Det er likevel grunn til å anta, slik representanten
Odd Einar Dørum også gjør i
spørsmålet, at mørketallene på dette
området er store, og at anmeldelsestallene ikke
gir et riktig bilde av situasjonen. Det er også bakgrunnen
for at Regjeringa har valgt, i tråd med Soria Moria-erklæringa, å sette
i verk tiltak for å øke oppklaringsprosenten også på dette
området.

Effektiv forebygging og kriminalitetsbekjempelse
av forsikringsbedragerier forutsetter bl.a. et godt samarbeid mellom
politi, påtalemyndighet og forsikringsbransjen. Jeg har
derfor forelagt spørsmålet for Politidirektoratet
og Riksadvokaten. Politidirektoratet opplyser at det allerede er
etablert et nært samarbeid mellom
direktoratet og Finansnæringens Hovedorganisasjon
for å diskutere tiltak rettet mot utviklingen innen
forsikringsbedragerier. For å øke mulighetene
for å avdekke og straffeforfølge økonomisk
kriminalitet, herunder forsikringssvindel, vil politiet arbeide
videre med kompetansehevende tiltak, som jeg mener er åpenbart
nødvendig.

Økoteamene i politidistriktene, som
spørreren kjenner godt til, skal utvikles til å bli
kompetente og stabile fagmiljøer for å ta seg
av bl.a. denne type saker. Politidirektoratet vil i samarbeid
med Politihøgskolen arbeide videre med å videreutvikle
finansiell etterforskning
som fag, spesielt gjennom å styrke faget i høgskolens
grunnutdanning. Det kan også nevnes at Finansnæringens
Hovedorganisasjon
bidrar med undervisning om forsikringsbedragerier på Politihøgskolen.

Riksadvokaten viser overfor meg bl.a. til en
rapport mottatt 9. august i år fra Finansnæringens
Hovedorganisasjon
om «Politiets oppfølging av anmeldt forsikringssvindel».
Det framgår av rapporten at forsikringsselskapene anmeldte
806 saker til politiet i perioden 2001–2004,
og at bortimot halvparten av de politianmeldte sviksakene ble henlagt.
Videre framgikk det at 68 pst. av alle anmeldte sviksaker
enten ble henlagt eller ikke sluttført
før det var gått mer enn ett år. Undersøkelsen
viser også at klager over politiets henleggelser
sjelden fører fram.

På denne bakgrunn har Riksadvokaten
oppfordret forsikringsselskapene til å klage over henleggelser
som selskapene er uenige i, til Riksadvokaten, også i
de tilfeller der klagen vil være en «tredjeinstansklage»,
der Riksadvokatens vedtak ikke kan påklages.
Dette vil særlig gjelde dersom forsikringsselskapene mener å ha
avdekket systematiske feil ved politiets og eventuelt
statsadvokatens håndtering av sakene. En slik klage vil
være noe annet enn en klage på avslag i enkeltsak.
Hittil har Riksadvokaten ikke mottatt klager fra næringen.
Riksadvokaten er i dialog med Finansnæringens
Hovedorganisasjon, og det er berammet et møte
i nær framtid for å drøfte rapporten
og de spørsmål som etter forsikringsnæringens
syn gir grunn til bekymring. Riksadvokaten framholder at man etter møtet
vil vurdere om det er behov for nærmere undersøkelser eller
tiltak på dette området. Jeg vil også sjøl,
som jeg har gitt uttrykk for i media, ta initiativ
til et møte mellom politisk ledelse
i Justisdepartementet og de aktuelle organisasjoner som har tatt
opp dette spørsmålet.

Jeg vil understreke igjen at bekjempelse av økonomisk kriminalitet
er høyt prioritert for Regjeringa. Og det er satt
i verk tiltak for å bedre situasjonen. For det
første er det avgjørende at vi får
nok bemanning ute i politidistriktene slik at man nettopp
ser seg råd til også å gå inn
i denne type saker som ikke synes å være
dagsaktuelle, men som kanskje er mer i mørke enn det annen type
kriminalitet er. Det er årsaken til at Regjeringa har bevilget
nærmere 100 mill. kr ekstra til politiet
i inneværende år.

Det er også viktig for oss å signalisere
at når vi ønsker et maksimalt opptak
på Politihøgskolen, slik vi nå foreslår i
budsjettet for neste år, skal det danne grunnlag for å kunne
ta seg av denne type vanskelige problemstillinger, som jeg
syns det er prisverdig at representanten Dørum tar opp på denne
måten.

Så vil jeg også vise
til den tilleggsproposisjonen som Regjeringa kom med i fjor, der
vi styrket bevilgningen til Økokrim med totalt 6,2 mill.
kr, som tilsvarer ca. 11 årsverk, dette nettopp
for å sette styrke bak hvitvaskingsenheten – hvitvasking
som jo har nær sammenheng med den type kriminalitet
som representanten Dørum nå trekker fram.

For øvrig mener jeg det
er god grunn til å videreføre de gode
tiltakene i handlingsplanen mot økonomisk kriminalitet
som Bondevik II-regjeringa og daværende justisminister
Dørum lanserte i 2004, og de må følges
opp bl.a. med konkrete bevilgninger.

