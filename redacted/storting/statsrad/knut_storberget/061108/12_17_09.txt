 Barn som utsettes for vold, berører
oss alle. Når det er de aller minste, berører
dette oss desto sterkere, ikke minst når det
gjelder vold som begås av omsorgspersoner som barnet er
nærmest knyttet til og helt avhengige av. Mitt utgangspunkt
er helt klart: Små barn har et ubetinget krav på vern
mot overgrep og full rettssikkerhet.

Vårt lovverk og våre
organisatoriske systemer er ikke laget med tanke på interessekonflikter mellom
barna og deres foreldre. Dette er vanskelige og kompliserte
saker. Den rapporten som representanten Syversen nevner, representerer
et viktig arbeid og viser hvor vanskelig spørsmålet
om tidlig sped- eller småbarnsdød er.
På den ene siden står hensynet til å få klarhet
i de faktiske omstendighetene når et barn dør.
På den andre siden har man hensynet til omsorgspersoner
i sorg. Begge hensynene må ivaretas når
anbefalingene i rapporten fra Barnedødsårsaksprosjektet
skal følges opp. Som på så mange av de vanskelige
livsområdene er vi også her avhengige
av samarbeid og åpen dialog
for å finne fram til de gode løsningene
som ivaretar både helsemyndighetenes og justissektorens
kompetanse og ansvar.

Regjeringa jobber for tida med en
tiltaksplan for å løfte bl.a. spørsmålet
om vold i nære relasjoner. Mange av de tiltakene
som vi ser på, vil også være
relevante i forbindelse med barn, bl.a. spørsmål
om ressurssituasjonen, bemanningen ute i politidistriktene, egne team
og spørsmål som denne arbeidsgruppen har tatt
opp.

For min del tok jeg i vår, som en
del av oppfølgingen av Barnedødsårsaksprosjektet,
initiativ til en bredt anlagt kartleggingskonferanse
som ble avholdt 10. mai, om barn som utsettes for vold i familien,
med deltakelse fra både Riksadvokatembetet, Politidirektoratet,
Barneombudet, Ullevål sykehus, Rettsmedisinsk institutt,
politiet og andre som har oppgaver
knyttet til barn. Et av formålene med konferansen var å se
nærmere på ulike instansers oppgaver ved uventet
spedbarnsdød, og hvordan man i samarbeid
kan fremme løsninger som bl.a. ivaretar rettssikkerheten
for små barn i denne forbindelsen, herunder vurdere innføring
av dødsstedsundersøkelse som obligatorisk ordning.

Denne konferansen vil nå bli fulgt
opp og sett i sammenheng med arbeidet til en annen arbeidsgruppe,
nedsatt av Helse- og omsorgsdepartementet, som vurderer konklusjonene
og forslagene til løsninger som framkom i rapporten fra
Barnedødsårsaksprosjektet. Jeg har fått
opplyst at arbeidet til denne gruppen vil bli ferdigstilt med det første
og overlevert helse- og omsorgsministeren, som vil ha det primære
ansvaret for oppfølgingen i det videre arbeidet. Jeg vil
derfor avvente denne rapportens ferdigstillelse og den videre behandlingen
i Helse- og omsorgsdepartementet, slik at man kan få en
god kvalitetssikring av forslagene med tanke på å utvikle
best mulig rutiner i arbeidet på et så følsomt
og faglig vanskelig området som det
vi taler om her, før jeg tar stilling til hvilken oppfølging
vi skal ha.

