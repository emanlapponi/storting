  En av hovedsatsingene for Regjeringa er nettopp å øke
oppklaringsprosenten, ved siden av at vi skal reagere
raskere og bedre, få bort soningskøen
og forebygge bedre. Dette er jo et av de viktigste
satsingsområdene i kriminalpolitikken til Regjeringa. I
den grad noen av mine uttalelser tidligere, eller
budsjettdokumenter, har blitt tolket i den retning at jeg nå slår
meg til ro med at oppklaringsprosenten i Norge er på vei
opp, så kan jeg med en gang avkrefte det. Slik er det ikke.
Vi er fornøyde med at politiet nå faktisk
gjør en bedre og bedre jobb og får
opp oppklaringsprosenten, samtidig som vi ser at saksbehandlingstida
går ned i politidistriktene, og man får bort restansene.
Det er vi svært fornøyde med og stolte over. Men
vi er ikke fornøyde nok. Vi må videre.

En av de store utfordringene i kriminalitetsbildet
i Norge er faktisk at vi må oppklare
mer av kriminaliteten, enten det gjelder vold i nære
relasjoner, seksuelle overgrep, eller, som vi var inne
på i sted, forsikringssvik, osv. Så jeg vil ikke
bli tolket i retning av at jeg nå har slått meg til
ro med dette. Det er jo det vi setter i verk tiltak for, og som
er spennende. Jeg mener for øvrig at mye av kriminalpolitikken
bør dreie seg om hvordan vi skal oppklare mer, ikke bare
om hvor lang straffen skal være. Det har jeg sagt mange
ganger.

Oppklaringsprosenten varierer sterkt innenfor
de forskjellige lovbrudd. I 2005 var oppklaringsprosenten for økonomisaker
på 72,3, for vold på 60,8, for narkotika på 90,2 – det
skyldes jo litt hva slags type saker som kommer politiet
for øret når det gjelder narkotika – og
for vinningskriminalitet var den på 17,8, mens vi også har
politidistrikt med en svært lav oppklaringsprosent, også under 17,8.
Det har jeg sagt mange ganger, at det er ikke til å leve
med. Det er tall vi må ha opp. Jeg er glad for at oppklaringsprosenten
i hvert fall for første halvår i år
ser ut til å stige. Sjøl om man erfaringsmessig
skal være varsom med å tolke de første
halvårstall, tror jeg nok at vi vil komme bedre
ut i år enn det vi har gjort tidligere.

Innenfor vinningskriminalitet
er det særlig tyverier i storbyene som jeg oppfatter som
et økende problem, med mange anmeldte forhold med få eller
ingen opplysninger om gjerningsperson, tidspunkt eller
sted for lovbruddene. Vi har satt oss et mål for neste års
budsjettperiode om at man i hvert fall må opp i 38 pst.
oppklaring for all kriminalitet. Det målet er fastsatt
ut fra det som samlet sett er realistisk for
politiet å oppklare
i dagens situasjon. Men la det ikke herske noen
tvil om at vi ønsker å komme høyere enn
det. Vi må bare ha noe å strekke oss
etter, og det må være realistisk.

Regjeringa har iverksatt flere tiltak
for å øke oppklaringsprosenten, bl.a. å øke
tilskuddet til norsk politi, å få politiet
bedre organisert til nettopp å møte
spesielle typer kriminalitet, og gjengangerprosjekt, den innsatsen
som nå rettes mot gjengkriminaliteten i Oslo, og også det
arbeidet som vi kommer til å presentere i Stortinget før
jul, om å utvide DNA-registreringen. Jeg tror vi vil høste
en tilnærmet like god erfaring fra en slik registrering
som man gjør i England, en betydelig økning av
oppklaringsprosenten i de saker hvor man sliter, nemlig de som gjelder
vinningskriminalitet.

