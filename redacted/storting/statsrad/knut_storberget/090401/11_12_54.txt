 Innenfor de rammene som loven trekker opp, ligger det til påtalemyndigheten og domstolene – ikke til meg som justisminister og heller ikke til Stortinget – å behandle enkeltsaker og sørge for eventuell overprøving av rettskraftige og ikke-rettskraftige straffeavgjørelser. Det er et veldig viktig prinsipp.


Men det er vår oppgave å sørge for at prinsippene om likebehandling og rettssikkerhet blir ivaretatt. Lovgivningen er basert på at man ikke skal gjøre forskjell på kong Salomo og Jørgen hattemaker. Når vi utarbeider ny straffelov, som nå ligger til behandling i Stortinget, er det slik at den skal gjelde for alle – det gjorde også den gamle. Loven skal praktiseres nettopp under flagget likebehandling og rettssikkerhet. Det er påtalemyndigheten som beslutter å reise tiltale under straffelovgivningen, og det er domstolene, som endelig instans, som avgjør dette. Det er Kongen i statsråd som er påtalemyndighetens øverste leder, men i praksis er det å reise påtale en kompetanse som bare påtalemyndigheten har.


Avslutningsvis vil jeg si at mye av det lovarbeidet som nå ligger i Stortinget, heller ikke bærer preg av at det skal være noen forskjell mellom konge og hattemaker, snarere tvert imot. Vi utvider mange av virkefeltene innenfor straffelovgivningen slik at den særlig skal omfatte også den kriminaliteten som rammer de aller svakeste, nemlig vold mot kvinner og barn. Det er et veldig viktig rettssikkerhetsperspektiv.


