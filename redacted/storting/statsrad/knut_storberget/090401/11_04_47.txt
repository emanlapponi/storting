  Aller først: Tusen takk. Det er koselig å være tilbake.


Innledningsvis vil jeg fastslå at etatsledelsen av politidistriktene og de fleste særorganene er delegert til Politidirektoratet. Det gjelder ressursfordelingen, intern organisering og resultatoppfølging.


Politidirektoratet foretar en årlig økonomisk rammetildeling til politi- og lensmannsetaten på grunnlag av en omforent ressursfordelingsmodell, som spørreren også er kjent med. Denne modellen skal bidra til at det enkelte politidistrikt har en ressursandel som står i forhold til distriktets oppgaver og lokale forhold. Det er politimesterens ansvar å fastsette både årsverksrammen og midler til drift og investeringer innenfor rammetildelingen for å sikre hele politidistriktet en best mulig polititjeneste.


Det spørsmålet som representanten Aspaker reiser, dreier seg i realiteten om disponering av politimannskaper, og dette ligger til politimestrenes styringsrett. Dette omfatter alle kategorier mannskaper, herunder spaningsressurser. Ut fra en politifaglig vurdering er det den lokale ledelsens ansvar å fordele oppgaver og kompetanse slik at det gir en mest mulig optimal ressursutnyttelse. Mannskapsdisponeringen i politidistriktene vil således reflektere de prioriteringer som politimestrene må gjøre i forhold til politidistriktenes totale virksomhet for å opprettholde trygghet for befolkningen.


Organisert kriminalitet generelt og alvorlige narkotikasaker spesielt er høyt prioritert i politiet. Det gjelder samtlige politidistrikter og særorganer.


Bemanningssituasjonen, som ligger i bunnen for mulighetene for å kunne ta grep overfor den type alvorlig kriminalitet, har vært en utfordring i flere år, først og fremst fordi det er utdannet for få polititjenestemenn. Skal vi ha spanere, er vi nødt til å utdanne politifolk. Dette har Regjeringen tatt tak i, og jeg gjentar det gjerne: Det er altså slik at denne regjering utdanner over 640 flere politifolk enn det den forrige regjering gjorde. Det er et godt virkemiddel for å skape mer politikraft ute. Vi har dessuten valgt å øke politiets budsjett med over 2 milliarder kr siden vi tiltrådte. Og senest nå i januar fikk politidistriktene en bevilgning som vil gi mulighet for nå å sysselsette mellom 400 og 500 ekstra sivile mannskaper som nettopp skal få flere politifolk ut i operativ tjeneste. Det er ca. 300 flere enn det Høyre bad om like før jul. Dette er jeg opptatt av at vi skal lykkes med.


Jeg skal senere i dag ut med Oslo-politiet for å få høre og se hvordan man skal disponere det når man tømmer tinghuset for politifolk, setter inn sivile arrestforvarere og får flere politifolk ut i gatene. Det vil også kunne bidra til at man får flere til spaning.


