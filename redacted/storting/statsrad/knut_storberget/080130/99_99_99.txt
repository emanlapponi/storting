 La meg først si at ulovlig tagging
er noe svineri. Men det er en utfordring som ikke bare Justisdepartementet
må rå med; det er viktig at mange tar ansvar for den problemstillingen.
Vi kommer ikke til å løse problemet med tagging med straffereaksjoner
alene, slik spørsmålet nærmest legger opp til. 

For å sikre nøyaktig og oppdatert informasjon om problemet
med tagging i Oslo hadde jeg i begynnelsen av januar i år - det er
ikke så lenge siden - et møte med en rekke representanter fra
Oslo kommune, deriblant Fremskrittspartiets Peter N. Myhre. Ledelsen i Politidirektoratet
og Oslo politidistrikt var også til stede på dette møtet.
Det var et godt møte. 

Fra kommunens side ble det gitt en detaljert
beskrivelse av omfanget av taggingen, et omfang som framstod som meget alvorlig
- med stor skade og etter mitt skjønn en aktivitet som også
bidrar til å gi signaler utad til både yngre og eldre om en
atferd overfor fellesskapet som er helt uakseptabel. Derfor er det viktig
for Regjeringa å forebygge bedre og skape trygghet også ut fra
en slik problemstilling. Bedre forebygging skjer gjennom et godt og strategisk
samarbeid mellom lokale aktører. For å styrke og ansvarliggjøre
den lokale samhandlingen satser Regjeringa aktivt på etablering av
politiråd. Dette er spørsmål som det er naturlig å
henføre nettopp til slike arenaer der bl.a. toppledelsen i det lokale
politidistriktet og toppledere i kommunen får møte. I Oslo
ble politiråd etablert i 2007. Med bakgrunn i gode strategiske analyser
skal de sammen bidra til at det iverksettes tiltak for bl.a. å forebygge
tagging og annen form for kriminalitet. 

Kommunen gav i møtet
uttrykk for at de er klar over sitt ansvar for å forebygge og bekjempe
tagging innenfor byens grenser. Det har over tid vært et tett samarbeid
mellom kommunale instanser, politi og Oslo Sporveier for å takle utfordringene.
Kommunen har også benyttet vaktselskaper for å patruljere utsatte
områder. 

Økningen i taggingen i fjor, særlig rettet
mot de nye T-banesettene, gjorde likevel kommunen bekymret med tanke på
politiets ressurser til å møte problemet. Det hersket en oppfatning
om at Oslo-politiet de siste par år ikke hadde prioritert innsatsen
mot taggingen. 

I forkant av møtet i departementet hadde imidlertid
Oslo politidistrikt og de ansvarlige for T-banedriften hatt et møte
der det ble lagt en felles strategi for dette. Et sentralt element her er
å styrke samarbeidet mellom politiets operasjonssentral og operasjonsledere
ved T-banen. Et tettere etterretningssamarbeid og opprettelse av kontaktpersoner
ved de ulike politistasjonene inngår nå også i denne strategien.
Det mener jeg er helt avgjørende hvis politiet skal lykkes i dette
arbeidet. 

Jeg ble beroliget av å høre om de organisatoriske
grep som nå blir foretatt fra både kommune og politi, altså
de ansvarlige parter, for å takle denne utfordringen. Med de økte
ressurser politiet har fått tilført den senere tid, også
i Oslo, står vi etter min mening ikke overfor et tilfelle av ressursmangel.

For å kunne forvisse meg om at samarbeidet mellom kommune og
politi fungerer etter intensjonen, foreslo jeg overfor partene i møtet
at vi møtes hos Oslo T-banedrift - da blir det en T-banetur - til
sommeren og tar en ny gjennomgang av situasjonen. 

Det er også
stilt spørsmål om hvilken straff som er egnet for dem som blir
tatt for tagging. Oslo kommune opplyste på møtet at de i fjor
anmeldte 2 500 tilfeller av tagging. Kommunens representanter hadde et meget
nyansert syn på hvem som står bak denne taggingen. Det dreier
seg på den ene siden om personer fra et mer militant miljø
- som det ble beskrevet som - som opptrer truende og voldelig i møte
med sporveisansatte, altså en helt uakseptabel atferd. På den
andre siden ser de unge gutter som lar seg lede til å delta i skadeverk.
Jeg sier dette fordi straffereaksjonene må være varierte. 

Kommunen møter ca. 50 ganger i året i Konfliktrådet,
der de konfronterer den yngste gruppen taggere med konsekvensene av deres
handlinger og inngår avtaler med lovbryterne. Kommunen følte
at bøtereaksjoner mot denne gruppen ble for spedt, og mener at prosessen
i en konfliktrådsbehandling er bedre egnet. Det er jeg helt enig i.

Samtidig ivrer kommunen sterkt for hardere straffer for den gruppen
taggere som gjennom år har drevet sin samfunnsskadelige virksomhet,
som organiserer virksomheten og aktivt rekrutterer andre, og som tyr til
vold mot de sporveisansatte. Det er jeg også helt enig i. Jeg ble
imponert over kommunens nyanserte syn på hvordan man skal straffe
og reagere overfor taggere. Jeg tror det er veldig nyttig. Jeg slutter meg
til kommunens syn i så måte. Det er avgjort viktig at man har
mulighet til å reagere i konfliktråd, slik at folk, særlig
yngre, bl.a. kan bli satt til å rydde opp etter seg og vaske og rengjøre.
Etter min oppfatning tilbyr nettopp lovverket vårt strafferammer og
reaksjonsformer som gjør det mulig å gi slike godt tilpassede
reaksjonsformer, enten det er snakk om robuste fengselsstraffer mot sentrale
personer i miljøet, eller overføring av straffesaken til konfliktrådsbehandling
for dem som for første gang utøver skadeverk. I så måte
er jeg glad for at vi her i Stortinget, også inkludert Fremskrittspartiet,
har vært så ivrige etter å bygge ut konfliktrådsordningen
nettopp for å møte denne typen kriminalitet, hvor man gir folk
en anledning til aktivt å rette opp skade, og ikke bare passivt sitte
og sone. 

