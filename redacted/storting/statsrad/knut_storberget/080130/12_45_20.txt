 Innledningsvis
vil jeg si at Oslo politidistrikt har mange utfordrende oppgaver, og at
de ansatte i distriktet gjør en stor innsats for å bekjempe
kriminaliteten og oppklare saker. Jeg mener at Oslo politidistrikt har grepet
fatt i mange av de nye utfordringene på kriminalitetsområdet
på en veldig god måte i løpet av de siste årene.
I løpet av de senere år har Oslo politidistrikt fått
store økninger i budsjettene for å løse disse oppgavene.
Bare fra 2007 til 2008 har bevilgningene økt med 73 mill. kr. 

Oppklaringsprosenten for forbrytelser i Oslo var pr. 1. januar 20,8. På
landsbasis var tallet 36,5. Det viser jo litt av utfordringene - ikke bare
med hensyn til de rent politiære oppgaver, men også med hensyn
til kriminalitetsbildet i Oslo. 

På linje med politiet i Norge
for øvrig har Oslo politidistrikt en særlig utfordring knyttet
til oppklaring av vinningsforbrytelser. Det er dette som ligger i det lave
oppklaringsprosenttallet. Per 1. oktober var oppklaringsandelen på
9,2 pst., som jo er for lavt. Landsgjennomsnittet var på 16,7 pst.
Det bør legges til at Oslo politidistrikts andel av den totale vinningskriminaliteten
på landsbasis er 27 pst., og at den delen av vinningsforbrytelser
hvor det ikke er noen mistenkt eller noe åsted, har økt ytterligere.
Folk mister lommebøker og mobiltelefoner, og det blir også
stjålet andre ting der man nærmest ikke har noen spor å
gå etter. 

Oslo politidistrikt har en særlig tung og viktig
rolle i det kriminalitetsbekjempende arbeid som norsk politi samlet sett
utfører. Dette gjelder særlig innenfor de deler av straffesaksarbeidet
som kan karakteriseres som alvorlig organisert kriminalitet. 

Oslo
politidistrikt har over tid arbeidet med en endringsprosess i organisasjonen
der forutsetningen er at «de foreslåtte organisasjonsendringene
skulle bedre utnyttelsen av politidistriktets samlede kompetanse og ressurser
og gi en mer fleksibel organisasjon med formål å løse
distriktets fremtidige oppgaver, jf distriktets visjon og strategi».
Det er i denne prosessen foretatt en del organisatoriske endringer, bl.a.
med opprettelse av en egen strategisk stab og en mer rendyrking av kjerneoppgavene
i ordens- og kriminalavdelingen ved distriktet. Imidlertid gjenstår
arbeid bl.a. i forhold til organisering av politistasjonene der arbeidet
med vinningskriminaliteten er sentralt. Jeg vil her føye til at fra
Justisdepartementets side fokuserer vi nå på spørsmålet
om utviklingen av antall politiposter i Oslo. Det er Regjeringas ambisjon
at vi skal øke antall politiposter i Norge, og Oslo er her et sentralt
område. 

Politidirektoratet hadde tilsyn ved Oslo politidistrikt
i september-oktober 2007, hvor bl.a. organiseringen ble tatt opp, som også
spørreren var inne på. Direktoratets tilbakemelding fra tilsynet
behandles nå i Oslo politidistrikt. Distriktet oppnår gode resultater
innenfor en rekke områder som det er grunnlag for å bygge videre
på. Jeg vil i denne forbindelse vise til eksempler som gjengprosjektet,
gjengangerprosjektet og innsats mot menneskehandel, som det har vært
viktig for oss i Justisdepartementet å få i gang. 

Jeg
vil også tro at satsingen på utvidet bruk av DNA, som skal skje
i løpet av dette året, vil bidra til å høyne oppklaringsprosenten
også for vinningskriminaliteten i framtida. De erfaringene man har
gjort i Storbritannia, viser at oppklaringen av innbrudd økte fra
14 pst. til 45 pst. der DNA-register kunne brukes. Jeg tror at det faktisk
er det viktigste strategiske grepet vi kan ta for å få opp oppklaringsprosenten,
slik situasjonen nå er. Det vil også bli innført en sentral
finansiering av DNA-analyser, noe som har vært et sentralt krav både
fra Arbeiderpartiet og fra Fremskrittspartiet. Det vil etter planen skje
fra 1. september i år. Som representanten Ellingsen er kjent med,
er det lagt inn i inneværende års budsjett. 

Jeg har fått
forsikring om at Politidirektoratet i samarbeid med politimesteren vil følge
opp tilsynsrapporten for Oslo politidistrikt, slik at politidistriktet vil
lykkes i sitt arbeid med å få til en best mulig organisering
som på sikt, sammen med DNA-reformen, vil kunne gi gode resultater
på alle områder innenfor straffesaksfeltet. 

