 Jeg vil bare si at jeg er veldig glad for å få spørsmålet. Jeg står ved alle mine løfter, og særlig når det gjelder barnehus. Det er noe av det viktigste Regjeringa har gjort på dette området, etter min mening.


I Soria Moria-erklæringen sa Regjeringa at vi vil


«sikre et bedre helhetlig og samordnet tilbud til barn som har vært utsatt for overgrep gjennom blant annet å vurdere opprettelse av et «barnas hus»».


Jeg må medgi at vi ikke har holdt det som står i Soria Moria-erklæringen. Ikke bare har Regjeringa vurdert opprettelse av et barnehus – den har vurdert det, bestemt at det skal etableres barnehus, og sørget for at det er etablert barnehus. Vi har ikke bare etablert ett barnehus, slik det står i Soria Moria-erklæringen, men opprettet seks barnehus – i Bergen, Hamar, Kristiansand, Trondheim, Tromsø, og nå sist i Oslo i september i 2009. Jeg er stolt over å kunne si at vi nå har et landsdekkende tilbud med barnehus, og at vi har overoppfylt Soria Moria-erklæringen på dette området.


I valgkampen sa jeg til Aftenposten torsdag 13. august 2009, som representanten helt riktig viser til – og det må vel være tillatt å si i politikken at vi tok en «short cut» for å peke ut de to stedene som nå sto for tur, og det kan jo innby til mye debatt når vi skal begynne å finne steder – at hvis vi vant valget, noe vi gjorde, ville vi fortsette satsingen på fellesskapsløsninger som barnehus, framfor usosiale skattelettelser. Og jeg har sagt at vi vil opprette barnehus i Stavanger og Ålesund i løpet av stortingsperioden. Det står jeg ved.


Barnehusene har stor pågang fra barn og pårørende som behøver hjelp og omsorg. Jeg ser likevel at reiseavstanden kan være en belastning for både barnet og pårørende. Dette gjelder flere steder i landet. Dilemmaet er at vi ikke kan ha barnehus i hver kommune. Ordningen med barnehus er etablert for å «sikre et bedre helhetlig og samordnet tilbud til barn som har vært utsatt for overgrep» – det kan være for dommeravhør, for helsepersonell og barnevern, og for bedre bevissikring. Jeg forutsetter at politiet og domstolene har dette for øye når man vurderer om man skal bruke barnehusene for dommeravhør og medisinske undersøkelser, eller kompetanse som finnes knyttet til denne typen saker ute i politidistriktene, og særlig der det finnes egne team.


Jeg er glad for at både flertallet og mindretallet i justiskomiteen – under budsjettbehandlingen i Stortinget var også Kristelig Folkeparti etter hvert med på det budsjettet som ble lagt – så klart understreker behovet for barnehus, og at man er positiv til videre utbygging.


Vi har i Prop. 1 S for 2009–2010, altså i det budsjettet som vi nå er i ferd med å gjennomføre, fremmet forslag om at Regjeringa legger til rette for å etablere et nytt barnehus i Stavanger for å dekke det behovet som tingrettene i Rogaland har gitt uttrykk for. Dette vil skje i inneværende år.


I samme proposisjon har Regjeringa signalisert at det også vil komme et barnehus i Ålesund. Jeg har merket meg tilslutningen til dette fra justiskomiteens flertall. Det er Politidirektoratet som vil få ansvaret for å iverksette etableringen, og direktoratet er gjort kjent med denne prioriteringen i inneværende års tildelingsbrev. Framtidige budsjetter i stortingsperioden vil vise når barnehuset i Ålesund vil komme på plass, men det er det som nå står for tur.


