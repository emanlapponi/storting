 Aller først må jeg bare si at folk har tydeligvis tro på sikkerhet i sin hverdag med tanke på de undersøkelser som nå er gjort om tillit til politiet. Politiet skårer veldig høyt, og Hedmark er ikke noe unntak. Det får vi være glad for. Vi bør ikke spre mer frykt enn vi faktisk trenger å gjøre.


Spørsmålet fra representanten har vært forelagt Politidirektoratet og politimesteren i Hedmark, som opplyser at oppklaringsprosenten i forbrytelsessaker for politidistriktet har ligget i underkant av målsettinga på 38 pst. de siste årene. Det har imidlertid vært en positiv utvikling i oppklaringsprosenten fra 2007–2009, med 37,0 pst. i 2007, 37,6 pst. i 2008 og 38,7 pst. i 2009 – det vanskelige året 2009. Så det er all grunn til å gi honnør til Hedmark politidistrikt for faktisk å ikke gå ned, men at man faktisk klarer å gå opp. De fleste uoppklarte saker gjelder vinningskriminalitet. Dette tar en på alvor, og politidistriktet jobber kontinuerlig for å bedre resultatet, for å skape mer trygghet og mindre kriminalitet.


Når det gjelder tillit og følt trygghet, skårer Hedmark politidistrikt meget bra i Innbyggerundersøkelsen for 2009. Undersøkelser viser også at antallet personer som har vært utsatt for kriminalitet i 2009, gjennomgående er lavere enn foregående år. Dette må vi glede oss over. Dette må derfor betegnes som en positiv utvikling.


Bemanningssituasjonen i politiet har vært en utfordring i flere år, først og fremst fordi det ble utdannet for få politifolk da den forrige regjeringa styrte, med støtte fra Fremskrittspartiet. Derfor har Regjeringa økt opptaket på Politihøgskolen til 552 studenter i 2009, og nå til rekordhøye 720 studenter i 2010, bl.a. med god hjelp av politihøyskolen som vi har etablert på Kongsvinger. Jeg vil tro at det vil lette rekrutteringen i Hedmark som sådan at vi skal utdanne 150 politihøyskolestudenter fra regionen. Dette er noe vi gjør for å følge opp behovene som ble avdekket i Politidirektoratets bemanningsrapport «Politiet mot 2020». I tiltakspakken som også ble lagt fram i januar i fjor, er det dessuten opprettet 460 nye sivile stillinger hos politi- og lensmannsetaten. Jeg tror det aldri har vært større løft hva gjelder sivile stillinger. Jeg vet at man har satt stor pris på det i Hedmark. Hedmark politidistrikt fikk 17 av disse sivile årsverkene og de videreføres nå i 2010. Hedmark kom godt ut i fordelingen av de sivile årsverkene. For ytterligere å øke politikraften med rask virkning er det, som en del av den nye særavtalen om arbeidstidsbestemmelser i politiet som trådte i kraft 1. oktober 2009, gjort avtale om å øke arbeidstiden for mange politiansatte med én time. Dette representerer en ressursøkning på om lag 230 årsverk. For Hedmark politidistrikt snakker vi om seks årsverk. Dette er for 2009/2010 et stort løft for politiet som i sum utgjør en satsing på over 1,3 milliarder kr.


Jeg vil også peke på at noe av det viktigste vi kan gjøre for å få oppklaringsprosenten opp, er å fortsette DNA-reformen. Etter at DNA-reformen ble innført, er antall søkbare personer i DNA-registeret økt med 40 pst., og utgjør nå i alt 16 600 personer. Nær 3 000 politifolk er i DNA-reformen utdannet for å sikre biologiske spor på åsteder, og det sikres dobbelt så mange spor på åstedene. Rundt halvparten av de spor som legges inn i registeret, treffer mot registrerte personer. I år skal vi bruke ca. 120 millioner kr på denne DNA-reformen.


For Hedmark politidistrikt, som representanten spør om, er budsjettet økt med 18 mill. kr fra 2008–2009, det er en økning på 8,3 pst. Budsjettet for 2010 er foreløpig ikke fordelt til distriktene.


Avslutningsvis vil jeg vise til at Regjeringa har sørget for en stor budsjettøkning til politiet i perioden 2005–2009 på over 2,3 milliarder kr. Dersom kompensasjon for lønns- og prisstigning trekkes fra, er styrkingen på over 1 milliard kr. I 2010 øker vi altså med 1,3 milliarder kr, etter prisstigning 1,2 milliarder kr. Vi vil følge opp denne investeringen i politikraft, slik at den omsettes i bedre forebygging, økt oppklaring og et mer synlig og tilgjengelig politi.


