 Ja, det kan jeg forsikre om.

Sivilforsvaret har, som representanten Sonja
Mandt-Bartholsen sier, vært igjennom en betydelig omstilling
i løpet av de siste årene. Sivilforsvarets omorganisering
ble iverksatt 1. januar 2004. Det innebar at 40 sivilforsvarskretser
underlagt politimestrene og tre skoler underlagt det tidligere Direktoratet
for sivilt beredskap ble omgjort til en sjølstendig regional
etat med 20 sivilforsvarsdistrikter, alle underlagt det
nye Direktoratet for samfunnssikkerhet og beredskap, etablert
1. september 2003. Omstillingen medførte tilsetting av
20 nye distriktssjefer, hvorav 14 ble rekruttert utenfor virksomheten.
I forbindelse med omorganiseringen ble det pålagt en bemanningsreduksjon i
Sivilforsvaret på 55 årsverk. De pålagte
endringene både for sivilforsvar og for direktorat
er gjennomført innenfor budsjettrammer,
i henhold til angitte tidsplaner og med vellykket resultat. Omorganiseringen
av Sivilforsvaret blir evaluert i år.

Jeg ønsker å legge
til at sivilforsvarsstyrkene stadig hyppigere blir benyttet for å forsterke
nødetatene og andre myndigheters innsats ved
større ulykker og andre hendelser. Det gjøres
en kjempejobb. I 2006 var nærmere 3 000 tjenestepliktige
i innsats ved 400 ulike hendelser. Sivilforsvarets innsats under
f.eks. skogbrannen i Hedmark i juni 2006, da ca. 700 mannskap
og befal utgjorde den desidert tyngste brannressursen, kan stå som
et godt eksempel på dette. Jeg vil også nevne
Sivilforsvarets betydelige innsats under snøfallet på Sørlandet
nylig og under strømutfallet i Steigen for noen
uker siden. Værsituasjonen og de klimatiske utfordringer
gjør det jo ikke mindre aktuelt å ha et
vel rustet sivilforsvar framover. Det er et stort politisk ansvar.

I 2002 og 2003 ble det foretatt oppussing av
Sivilforsvarets skole på Starum, og Riksrevisjonen påpekte
i sin antegnelse for regnskapsåret 2003 at bygg- og anleggskontrakter
ble tildelt uten forutgående konkurranse. Som en følge
av dette besluttet DSB å iverksette
en ekstern gransking. Undersøkelsene ble gjennomført
av Deloitte i 2004–2005. Rapporten avdekket en rekke alvorlige
brudd på lov om offentlige anskaffelser og mangelfull/manglende
styring av prosjekter. For å sikre at framtidige
innkjøp skulle skje i overensstemmelse med gjeldende regelverk, ble
det gjennomført en sentralisering og samordning
av anskaffelsesfunksjonen i virksomheten. Innkjøpene ivaretas
i dag av jurister med praktisk erfaring fra arbeid med offentlige
anskaffelser. Det er iverksatt nye rutiner for innkjøp
og inngått rammeavtaler, og det har de siste årene vært
rettet stor oppmerksomhet mot innkjøp i virksomheten gjennom
bl.a. opplæring og fokusering på etisk atferd. Riksrevisjonen
har altså vært inne i denne saken, og
det har foranlediget mange av de endringer som er gjort når det
gjelder disse rutinene.

Så har det vært en prosess etter
at rapporten fra 2004–2005 kom, og som innebærer
helt konkrete endringer i innkjøpsrutiner, bl.a. fra DSBs
side.

I tillegg har det vært en prosess
med hensyn til offentliggjøring av denne rapporten. Det
er bestemt fra Justisdepartementets side at
rapporten skal være offentlig. Det syns jeg er
et viktig prinsipp – dog offentlig i anonymisert form.
Det som er viktig i rapporten, er offentlig, slik at alle
aktører som måtte ønske det,
får innsyn. Det har resultert i at det i løpet
av januar måned i kontakt med direktoratet har blitt iverksatt
ytterligere gransking av de forhold som påpekes
i rapporten, og også av andre forhold som
er kommet fram. Det var i januar, før det kom fram i media,
dette ble iverksatt, i god dialog med direktoratet. Jeg
mener at direktøren for direktoratet har hatt
en god hånd om den granskningen som nå skal foretas,
for å komme ytterligere til bunns i disse sakene.

Jeg er også glad for at
de ansatte og de tillitsvalgte, sammen med ledelsen i direktoratet,
har klart å samle seg om et mandat for denne granskningen.
Så vidt jeg vet og erfarer nå, er det ute på anbud
hvem som skal få granskningsoppdraget. Det skal ikke
herske noen tvil om at det som har kommet fram
i påstandene vedrørende forvaltningen av fellesskapets
ressurser, skal vi sikre oss mot, slik at ressursene blir
forvaltet til det beste for oss alle.

