 La meg først få lov til å gi
honnør til spørreren som tar opp dette spørsmålet.
Jeg er også kjent med den avisdebatt som har
vært om akkurat dette spørsmålet, og
for så vidt den behandling spørreren har fått
ved å stille disse spørsmålene og bevege
seg inn i denne materien på den måten som representanten
Klungland gjør. Jeg er overbevist om at det er nettopp
den tilnærmingen som representanten har hatt både
utad i media og også gjennom dette spørsmålet,
som vil kunne bidra til at vi styrker aktiviteten også i
Agder.

Politidistriktene tildeles årlig en økonomisk
ramme fra Politidirektoratet til sin virksomhet. Tildelingen skjer
ved hjelp av en ressursfordelingsmodell, som ble anvendt første
gang i 2005. Kriteriene oppdateres jevnlig.

Ifølge Politidirektoratet fikk Agder
politidistrikt tildelt 347 mill. kr for budsjettåret 2007.
Utover beregningen basert på ressursfordelingsmodellen
er politidistriktet tildelt vel 23 mill. kr. Dette utgjør
en vesentlig tilleggsbevilgning sammenlignet med de øvrige
politidistriktene. Noen politidistrikter ligger like
under fordelingsmodellen.

I perioden 2002–2007 har politidistriktet
fått økt sitt budsjett med 74 mill.
kr. Hoveddelen av den økte bevilgningen er kompensasjon
for lønns- og prisstigning. Den største
budsjettøkningen fikk politidistriktet i 2003, med en budsjettøkning
på 29 mill. kr. Av stor interesse
må det være at av dette beløpet
skulle 10,8 mill. kr gå til dekning av økt husleie
for politibygget i Kristiansand.

Det er Politidirektoratets oppfatning at Agder
politidistrikt har hatt og har tilfredsstillende budsjettrammer sammenliknet
med landets øvrige politidistrikt. Men på lik
linje med alle andre politidistrikt er det absolutt
mye å gjøre og mye uoppdaget kriminalitet, noe
som jo danner grunnlaget for at Regjeringa ønsker å satse
videre på å styrke politidistriktene, også Agder.

I forbindelse med politireformen og etableringen
av det nye distriktet fikk Agder politidistrikt reduserte oppgaver,
og stillingsandelen ble derfor redusert tilsvarende. Dette gjaldt
overføring av Sirdal lensmannskontor til Rogaland politidistrikt,
nedleggelse av landsdelsordningen, omorganisering av PST og inndraging
av to politimesterstillinger, henholdsvis i Arendal og Vest-Agder. Med
unntak av disse stillingene ble ikke stillingsandelen redusert
ved Agder politidistrikt i forbindelse med politireformen.

I forbindelse med omleggingen av de sivile
gjøremål på grunnplanet ble det fra 2005
til 2006 foretatt noen endringer i bemanningstall og budsjett.
Agder fikk da ni årsverk fra tingretten/underfogden.
For de stillingene og for 16 700 saker – gjeldsordning,
tvangsforretninger og forliksråd – ble distriktet
tildelt 10,5 mill. kr.

Politidistriktene tildeles ikke lenger
stillinger, men et rammebudsjett som
politimesteren disponerer i tråd med føringer
fra sentral politiledelse og egne prioriteringer
for å oppnå en best mulig polititjeneste. Dette
betyr at en lokalt må vurdere om pengene best kan nyttes
til lønn eller til f.eks. materiell.

Ifølge beregninger fra Politidirektoratet
hadde Agder 538 stillinger ved årsskiftet. Dette er en økning
med 13 stillinger fra 2002. Når det gjelder politiutdannet
personell, har Agder redusert antallet fra 424 i 2002 til 409 ved årsskiftet.
Dette anses som en normal omdisponering innenfor
tildelte budsjettrammer.

Agder politidistrikt oppnår gode
resultater – jeg vil si svært gode resultater – på mange
områder med de ressursene politidistriktet
har til rådighet. Agder er kanskje et av de politidistriktene
der man faktisk er nær den kriminaliteten som Regjeringa
mener en skal være nær. Politidistriktet
har bl.a. som et eksempel på dette
fokusert på vold i nære relasjoner og har avdekket
flere familievoldssaker enn noe annet distrikt, nest etter
Oslo. Det handler om at politiet er nær
de mest sårbare av oss og ikke nødvendigvis
synes ute i et offentlig bilde, når man driver med denne typen
kriminalitet. Dette er et område som som kjent Regjeringa
og jeg er svært opptatt av at vi får gjort noe
med.

Agder politidistrikt har en nedgang i den registrerte forbrytelseskriminaliteten
på 4,9 pst. Nedgangen i vinningsforbrytelser er mest markert
med en nedgang på 9,1 pst. Nedgangen har pågått
over flere år, og jeg tillater meg å tilskrive
noe av æren for den nedgangen bl.a. den betydelige innsatsen
som mange polititjenestemenn og -kvinner, og også en
dyktig politimester, gjør i Agder.

Legemsfornærmelser og legemsbeskadigelser
derimot har imidlertid økt foruroligende det siste året
med 9,1 pst. Mye av dette skyldes utelivsvold og krever særlig
innsats fra politiet, ikke bare fra dem, men også fra
kommune, næringsliv og andre.

Til slutt: Saksbehandlingstida for oppklarte
forbrytelser er 83 dager. Saksbehandlingstida for unge
lovbrytere under 18 år er 37 dager, og disse tallene er
godt under Riksadvokatens frist, som er 42 dager. For voldssaker
er saksbehandlingstida 74 dager, og der har vi en frist fra Riksadvokaten
på 90 dager. Dette er svært gode resultater fra
Agder.

Oppklaringsprosenten for forbrytelsessaker
er 40,7 pst., som er høyere enn det vi ser mange
andre steder i landet, hvilket er godt over landsgjennomsnittet.
Vi må kunne si at distriktet Agder får sakene unna
og har ingen restanser. Det er god grunn til å gi honnør
for den betydelige innsatsen som gjøres i Agder politidistrikt.

Hans Frode Kielland Asmyhr hadde
her overtatt presidentplassen.

