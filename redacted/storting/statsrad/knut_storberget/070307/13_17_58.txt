 Dette er et ualminnelig viktig spørsmål, også i
forhold til det forrige spørsmålet om
de krisene som oppstår lokalt. Det er viktig av to grunner,
og vi må snakke mer om det, også her
i Stortinget. Først og fremst, som spørrerens
intensjon vel er, må vi få flere
kommuner til å ta dette arbeidet på alvor, slik
at man står rustet. Så er det viktig i den forstand
at vi ser at de kommunene som allerede har planlagt godt, leverer
veldig godt i krisesituasjoner, det fungerer. Det er det lokale,
det nære, som nettopp kan ta seg av enhver krise,
liten eller stor, ikke bestandig alene. Så ser
vi at den nærheten til krisa, og det ansvaret man da har etter
nærhetsprinsippet, bidrar til at man får løst
krisa på en veldig god måte. Det har vi veldig
mange gode eksempler på.

Norsk beredskap er tuftet på prinsippene
om ansvar, likhet og nærhet. Norske kommuner
utgjør derfor grunnfjellet i vår nasjonale beredskap.
Det er av største viktighet at den enkelte kommune
er seg sitt ansvar bevisst og sørger for tilstrekkelige
analyser av egen risiko og sårbarhet, som grunnlag for
oppdaterte beredskapsplaner.

Direktoratet for samfunnssikkerhet og beredskap
gjennomfører årlige, systematiske kartlegginger
av beredskapsstatus i kommunene. Jeg kan si til spørreren
at vi hadde et møte med direktoratet – det
var i underkant av en uke siden – hvor dette temaet ble
brakt på banen, for nettopp å se på hva
vi kan sette i gang for å få flere kommuner til å bidra.
I tillegg fører fylkesmennene, på direktoratets vegne,
tilsyn med kommunenes beredskapsarbeid. Jeg mener at vi
i Regjeringa og jeg som minister har et ansvar også overfor
fylkesmennene for å sette dette på dagsordenen,
på bakgrunn av det spørreren nå tar opp.
Direktoratets samlede oversikt over sårbarhet og beredskap
i samfunnet, bl.a. gjennom den årlige Kommuneundersøkelsen,
viser tross alt en positiv utvikling.

Kommuneundersøkelsen som ble publisert
ved årsskiftet, omfatter 383 av landets 431 kommuner. Denne
viser at hele 99 pst. av kommunene nå har på plass
en plan for kriseledelse. Disse planene kan dekke flere ulike krisescenarioer. Hele
93 pst. av kommunene oppgir å ha øvet sitt planverk
de siste årene. Så mange som 95 pst. har på plass
en plan for informasjonsberedskap. Dette helhetsinntrykket bekreftes
i all vesentlighet gjennom fylkesmennenes tilsyn med kommunenes
arbeid med samfunnssikkerhet og beredskap. Det er betryggende.

Samtidig viser oversikten at det er klare forbedringspunkter.
Det er derfor min klare intensjon å bidra
til at landets kommuner ivaretar sitt primæransvar, slik
at kommunene får på plass formaliserte og politisk
forankrede beredskapsplanverk for aktuelle krisescenarioer. Jeg
vil derfor fortsette det systematiske arbeidet med samfunnssikkerhet
og beredskap overfor myndigheter på lokalt, regionalt og
sentralt nivå.

Gjennom Direktoratet for samfunnssikkerhet
og beredskap har jeg tydeliggjort betydningen av å sette
søkelyset på konsekvensene av ekstremvær
i dialogen med sentrale, regionale
og lokale myndigheter. Det er, bl.a. gjennom fylkesmennenes embetsoppdrag
for 2007, punkt 55.1, tydeliggjort at fylkesmannen skal ha oversikt
over viktige samfunnssikkerhets- og beredskapsmessige utfordringer
knyttet til særskilte risikoområder og klimaforhold.
Gjennom fylkesmennenes tilsyn med kommunene legger vi også opp
til fortsatt oppmerksomhet om viktigheten av oppdaterte beredskapsplaner
og øvelser i kommunene for å møte
utfordringene som følger av ekstremvær.

I tillegg ønsker jeg å bidra
til kompetansehevende tiltak for kommunene. Gjennom Direktoratet
for samfunnssikkerhet og beredskaps eget utdanningssenter, Nasjonalt utdanningssenter
for samfunnssikkerhet og beredskap, gis det et bredt kurstilbud
til kommunene om arealplanlegging, beredskapsplanlegging og krisehåndtering.
Det tror jeg er viktig. Direktoratet har videre utarbeidet en veileder
for beredskapsarbeidet i kommunene, og denne vil bli revidert med
henblikk på tilpasning til nye sårbarhetsutfordringer
i samfunnet. Det utarbeides i tillegg nye veiledere for informasjonsberedskap
og krisekommunikasjon. Fylkesmennene skal videre bidra til fortsatt
intensivering av øvingsaktiviteten i kommunene. Særlig
er jeg opptatt av at det også øves på tvers
av kommunegrensene. En beredskapsplan som ikke øves,
er tilnærmet verdiløs.

