  Jeg vil innledningsvis opplyse
at Prüm-traktaten ble inngått 27. mai 2005 mellom
sju av EUs medlemsland, henholdsvis Tyskland, Østerrike,
Frankrike, Spania og Be-Ne-Lux-landene. Etter sin egen
ordlyd er traktaten kun åpen for tiltredelse for andre
EU-land.

Det tyske formannskapet i EU arbeider for tiden
med å få deler av traktaten implementert som en
del av EU-regelverket. Siden Prüm-traktaten ikke
regnes som relevant i forhold til norsk Schengen-medlemskap, vil
heller ikke dette føre til at Norge
uten videre vi kunne ta del i de mekanismer som Prüm-traktaten
legger opp til med hensyn til politisamarbeid.

Prüm-traktaten representerer en opptrapping
av det etablerte nære politisamarbeid
i EU, som f.eks. gjennom Europol, der også Norge
deltar. Avtalen inneholder en rekke elementer som forutsettes implementert
over tid. Etter det jeg kjenner til, har ytterligere ni
land utover de opprinnelige sju traktatparter nå erklært
at de vil tiltre avtalen.

Den norske delegasjon i Brussel følger
utviklingen nøye med hensyn til Prüm-traktaten
og for så vidt også det øvrige
justispolitiske samarbeidet i Europa. Parallelt
med dette foretas det også en løpende
vurdering av om – og eventuelt på hvilken måte – Norge
kan få en tilslutningsavtale. For tida foreligger
det imidlertid ingen avklaring av disse spørsmål.

