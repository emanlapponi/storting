 Ja, jeg er enig i at et synlig politi virker forebyggende. Det er derfor vi mener at vi må ha flere politifolk i hele Norge. Jeg er justisminister for hele Norge, ikke bare Stavanger og Rogaland. 




Regjeringens strategi er å øke opptaket ved Politihøgskolen. Det lave opptaket vi hadde under forrige regjering, har bidratt til at vi i dag ikke klarer å bemanne ledige stillinger. Så hovedutfordringen vår er faktisk ikke at distriktene mangler penger, men at man mangler folk. Vi ser at når politidistriktene gjør opp sine regnskaper, sitter flere igjen med penger. Så her syns jeg nok at vi må snu fokus også. For å få flere politifolk ut i gatene må vi faktisk ha flere politifolk. Da må vi utdanne flere, og vi må ta det grep som Regjeringa nå er i ferd med å gjøre: se på hvordan vi kan erstatte politifolk med sivile, at sivile tar oppgaver som sivile kan gjøre, slik at politifolk kommer seg ut. Det tredje vi jobber med, er spørsmålet om å få seniorer til å stå lenger i stillingen. 





                

