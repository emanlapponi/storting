 Jeg viser til at Regjeringa i St.prp. nr. 1
på side 35 annen spalte har gjort rede for at et lovforslag vil bli
fremmet våren 2009. Bakgrunnen for dette er at arbeidet med ny politiregisterlov
er forsinket fordi forhandlingene om rammebeslutning om personvern i tredje
søyle - personvern innenfor europeisk politisamarbeid - pågikk
i over to år. 

I tillegg til dette vil jeg nevne at Datatilsynet
også i henhold til dagens lovgivning kan føre tilsyn med samtlige
av politiets registre, og denne ordningen vil bli videreført i den
nye loven. 

 Jeg er litt usikker på hvem som bringer
misforståelser inn i denne saken. Datatilsynet er, slik vi har oppfattet
dem, fullstendig klar over at man har tilsynskompetanse. Det har også
innebåret at Datatilsynet nå til og med har varslet Politidirektoratet
om at en vil foreta tilsyn i bl.a. politiets forvaltningsregistre. Dette
er ikke Datatilsynet i tvil om. Jeg mener nok at spørreren i så
fall sjøl må ta en runde med sine hjemmelsmenn om hvor denne
påstanden kommer fra. Jeg hadde møte med Datatilsynet før
jul, og jeg oppfattet ikke at det var strid rundt spørsmålet
om man hadde tilsynskompetanse. 

Det Datatilsynet har reist som spørsmål,
er om Datatilsynet skal ha påleggskompetanse i forhold til de tilsyn
man utøver. Det er en omfattende diskusjon hvor man bl.a. må
ha en avveining av hvem som skal styre og kunne ha påleggsmulighet
for så viktige registre, og om man skal ha Datatilsynet over Riksadvokatens
myndighet. Men det vil vi avklare i forbindelse med politiregisterloven.





                

