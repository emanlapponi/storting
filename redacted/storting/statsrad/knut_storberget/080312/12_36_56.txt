 La meg aller først si at jeg er veldig glad for å få dette spørsmålet, og særlig fra en representant fra Fremskrittspartiet, som er opptatt av å slå tilbake kriminaliteten. 




Noe av det viktigste vi kan gjøre med denne type kriminalitet, er å gå inn på nettopp ruspolitikken. Der vil kanskje noe av det viktigste for Regjeringa være å skape et bredere flertall for den type tiltak som kan forebygge at slik vold skjer. Jeg håper inderlig at Fremskrittspartiet skifter kurs i sin politikk når det gjelder å forebygge kriminalitet. Her er vi inne på nøkkelområdet når det gjelder det å få ned kriminaliteten i storbyene, hvis Fremskrittspartiet er villig til - i de byene hvor de selv sitter og styrer, og også her i Stortinget hvor man har mulighet til å danne brede politiske flertall - å føre en annen type ruspolitikk enn den de tradisjonelt har stått for. Jeg ber Fremskrittspartiet om i så måte å være med på den kampen, og følge opp hva politiet i Stavanger sjøl har sagt om bl.a. ruspolitikkens betydning for voldskriminaliteten ute i byene. 




Nå skal vi jo ikke stirre oss blinde på denne typen tall og overdramatisere situasjonen heller. Jeg har fått opplyst at grove voldsskader, dvs. legemsbeskadigelser, i Stavanger og dette distriktet har økt fra 38 til 58. Det er en øking på 52 pst. Men tallene er jo heldigvis på det nivået som de er, sjøl om én voldshendelse er én for mye. Derfor mener jeg at den viktigste oppgaven for politi- og lensmannsetaten nå er å sikre tryggheten gjennom å forebygge og bekjempe slik kriminalitet. Særlig viktige utfordringer i denne sammenheng er bl.a. innsatsen mot voldskriminaliteten. Den representerer i vid forstand et angrep både på velferd og på befolkningens oppfatning av trygghet. 




Jeg er enig med representanten når hun hevder at man ikke bare kan skylde på skjenketidene, men sammenhengen mellom bruk av rusmidler og vold er godt dokumentert, og en god del av voldsepisodene skjer i tilknytning til uteliv. Man opererer jo med at 60-70 pst. av disse voldsepisodene skjer i alkoholrus og i tilknytning til skjenkesteder. Det er åpenbart at desto flere skjenkesteder vi får, desto lengre åpningstider vil det bli, desto større blir forbruket og desto større blir skadene. Det er helt avgjørende for oss, hvis vi skal stanse en slik utvikling, at vi har dette i fokus. Ved siden av den satsingen Regjeringa nå har hatt på politistyrking lokalt ved at vi utdanner stadig flere politifolk, ønsker vi å få flere politifolk ut for nettopp å bemanne også gatene når det er hektisk. Det er det helt avgjørende at vi får til. Derfor er jeg veldig glad for at vi i løpet av de to siste årene har hatt et så høyt opptak på Politihøgskolen som vi har hatt. Jeg vil også peke på at de tiltak som nå gjøres ute i kommunene ved at man etablerer politiråd, hvor politiet og politikere sitter sammen for å løse denne typen utfordringer, tror jeg er særdeles viktige tiltak for å forebygge denne voldskriminaliteten. Vi ser at det finnes byer og tettsteder i Norge hvor man har hatt meget god erfaring med å styrke politiet, men samtidig drive aktiv forebygging. Kristiansund er et slikt eksempel, hvor man har tatt grep rettet mot bl.a. salg av mat på nattetid, og hvor man har sett umiddelbar effekt på voldskriminaliteten. 




Jeg er glad for at spørreren spør om dette, og jeg håper at Fremskrittspartiet vil støtte oss her. 




