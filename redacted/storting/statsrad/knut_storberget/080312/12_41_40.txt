 Vi peker ikke bare på skjenketidene. Og vi løper ikke fra ansvaret, slik det påstås av spørreren. Mitt svar var nettopp vinklet mot bl.a. at man nå har styrket politiet ute, valgt å bruke mer midler på politidistriktene enn tidligere. Man har valgt å ha et høyt opptak på Politihøgskolen for å få utdannet flere politifolk. Situasjonen i Norge er jo nå at vi har for lite uteksaminerte politifolk. Skal vi kunne bemanne byene våre, er vi helt avhengige av å utdanne flere. Politirådet er initiert fra Regjeringen og Justisdepartementet, og er et avgjort viktig tiltak for å kunne forebygge. Det er ikke riktig at vi løper fra dette ansvaret. Vi tar det særdeles alvorlig. Det innebærer ikke at alle andre aktører blir fritatt for ansvar. Sjøl om man i Stavanger ikke står i en situasjon hvor det er fri flyt, som spørreren sier - jeg mener heller ikke at det er fri flyt i Stavanger - er det en påviselig klar sammenheng mellom det rusforbruket vi har på nattetid, og den utøvede volden. Det må også Fremskrittspartiet ta inn over seg. 




