 La meg først si at jeg mener at dette spørsmålet er et av de viktigste spørsmålene vi
              kan stille i kriminalpolitikken. Vi har et veldig stort fokus på det å oppdage
              kriminalitet, veldig stort fokus på antall politifolk og politiressurser ute, og for
              så vidt også et stort fokus på hvor lenge folk skal sitte og sone. Men vi har en
              manglende debatt om de tiltakene vi gjør, virker, særlig nå når vi nå er i ferd med å
              sette i verk mange nye tiltak i kriminalomsorgen, som også spørreren spør om. Så jeg
              mener at dette virkelig er noe det er grunn til å takke spørreren for å trekke inn i
              Stortinget. 

I St.meld. nr. 37 for 2007–2008, Straff som virker – mindre kriminalitet – tryggere
              samfunn, kriminalomsorgsmeldingen, som ble behandlet i april, framgår det at vi ønsker
              å ha en forskningsbasert kriminalomsorg. Det er en videreføring av
              Justisdepartementets mangeårige arbeid med å evaluere effekten av ulike tiltak innen
              kriminalomsorgen med tanke på tilbakefall. Denne forskningen har dels vært utført av
              norske forskere. Samtidig har norsk kriminalomsorg også i mange år dratt nytte av
              nordisk og annen internasjonal forskning på området. 

Justisdepartementet er en bidragsyter til Nordisk samarbeidsråd for kriminologi, som
              ser til at fengselsforskningen stadig er i utvikling, også når det gjelder
              tilbakefall. Ikke minst bidrar rådet med forskningsformidling, dels gjennom et eget
              forskningstidsskrift og dels gjennom årlige forskningsseminarer. 

Vi har siden 1980-tallet hatt et forskningssamarbeid med de andre nordiske landenes
              kriminalomsorgsadministrasjoner, herunder utarbeidelse av felles nordisk statistikk.
              Som et ledd i dette vil det i løpet av året komme en felles nordisk rapport, spesielt
              med statistikk for tilbakefall. Altså: Virker de tiltakene vi bruker ganske mye
              ressurser på, og forhindrer det tilbakefall, som er hovedmålet? Rapporten vil beskrive
              sentrale kjennetegn ved tilbakefallsgruppene og identifisere risikogrupper når det
              gjelder tilbakefall, og i rapporten beskrives likheter og forskjeller mellom de
              nordiske landene. Innholdet i rapporten vil danne grunnlag for nye forskningshypoteser
              og forskningsprosjekter. En av forskerne ved Kriminalomsorgens utdanningssenter, KRUS,
              vil i 2010 konsentrere seg om de norske tilbakefallsgruppene med tanke på å
              identifisere og fjerne risikofaktorer. Det nordiske fengselsforskningssamarbeidet vil
              fortsette i årene som kommer. 

Så har vi evalueringsforskning, som bl.a. har vært foretatt av Kriminalomsorgens
              utdanningssenter. Det er veldig viktig når vi setter i verk nye tiltak, særlig opp mot
              elektronisk hjemmesoning, som man nå også skal evaluere, og som vi er godt i gang med.
              Justisdepartementet har også «kjøpt» forskning av andre forskningsinstitusjoner – nå
              sist Statistisk sentralbyrå, som har sett direkte på sammenhengen mellom
              rehabiliterende tiltak og tilbakefall. 

For tida er Norsk institutt for by- og regionforskning i gang med å evaluere
              implementeringen av tilbakeføringsgarantien. Dette forskningsopplegget er ment å
              skulle gå over tre år og finansieres av Justisdepartementets egne forskningsmidler, og
              første rapport vil foreligge ved årsskiftet. 

Jeg kunne også nevnt mer, uten at tida tillater det, men jeg understreker at dette er
              viktig. 

