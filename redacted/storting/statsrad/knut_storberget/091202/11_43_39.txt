 Dette handler om å få en kunnskapsstyrt kriminalpolitikk og ikke en hendelsesstyrt.
              Det er den virkeligheten representanten lever i, og det er den virkeligheten
              justisministeren lever i – jeg vet ikke om noe felt som er mer preget av hendelser enn
              justisfeltet. Det er derfor det er så bra at dette løftes fram i Stortinget. Vi må
              være tydeligere politisk, både i politisk styring av departementet når vi bestiller
              forskning og hvor mye penger vi skal bruke på det, og ikke minst her i Stortinget når
              man bevilger penger og setter i verk tiltak, enten det er dommerledede
              narkotikaprogram, en helt ny reaksjon, det er hjemmesoning med elektronisk kontroll,
              eller det er tilbakeføringsgaranti. Vi har på alle disse områdene – og det tror jeg må
              bli mitt svar – sørget for at man har noe midler til det. Men vi må også være tydelige
              i bestillingsbrevene i forhold til hva det er vi ønsker å få ut av det. Det er særlig
              det å forhindre tilbakefall vi er ute etter. Vi mener at det er et av de viktigste
              målene. 

