 Jeg ble utfordret av representanten Hagen på slutten av hans innlegg til å komme med synspunkter på det mer prinsipielle i disse spørsmål, samtidig som foranledningen og for så vidt utfordringen i første delen av innlegget gikk veldig på den konkrete saken hvor Regjeringa, ved olje- og energiministeren, har fattet beslutning i tilknytning til spørsmålet om innsyn.


La det ikke herske noen tvil om at Regjeringa står bak et slikt synspunkt. Jeg syns for så vidt representanten Djupedal, men også andre i debatten, har hatt anslag til å beskrive noen av de dilemmaene som ligger bak disse vurderingene. Det er altså mulig å være for åpenhet i forvaltningen og for så vidt også andre steder, enten det gjelder Fremskrittspartiets interne dokumenter eller for andre viktige institusjoner, at man ønsker å frambringe stor grad av åpenhet, samtidig som man slår ring rundt de unntaksbestemmelser som man faktisk har, ikke bare opp mot Sivilombudsmannen, men også generelt i samfunnet når det gjelder innsyn.


Jeg er av den oppfatning at hvis vi nettopp skal kunne bidra til sterk grad av åpenhet i et samfunn, er det viktig at vi har klare, definerte regler, hvor det er behov for å ha unntaksregler for innsyn, og at de blir klart praktisert, og for så vidt også en mulighet for veldig klart å angi begrunnelse for hvorfor man ikke praktiserer åpenhet.


Det prinsipielle ved denne runden er etter min mening spørsmålet om nærmest å drive saksbehandling i stortingssalen av slike spørsmål. Regjeringa har fattet sitt vedtak i den konkrete saken. Det står jeg bak.


Når det gjelder spørsmålet om det generelle regelbildet, synes jeg representanten Foss gav et godt bilde av det og av prosessen. Man har hatt runder om det, og flere av oss mener at har vært riktig konkludert.


