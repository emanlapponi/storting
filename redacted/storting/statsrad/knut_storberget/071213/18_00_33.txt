 Debatter om forebygging av kriminelle handlinger, særlig blant barn og unge, er interessante å høre på. Det er også interessante forslag som ligger på bordet. Men det rinner meg i hu at hvis man spør norsk ungdom om hva som er årsaken til at over 95 pst. av den oppvoksende slekt, de som er under 18 år, ikke blir siktet for straffbare handlinger i Norge, tror jeg vi ville få ganske andre svar enn dem som forslagsstillerne spør etter i forslaget sitt.




Jeg var i dag på Elverum ungdomsskole og hadde møte med de 700 elevene som går der, og som driver aktiv forebygging mot vold på egen skole. For å være helt ærlig var det ingen som spurte etter slike tiltak som lanseres fra forslagsstillerne. Det var ingen som etterlyste rustesting. De etterlyste heller ingen fast politimann. De etterlyste heller ikke flere obligatoriske ordninger eller strengere statlige direktiver om hvordan kommunene skal organisere det forebyggende arbeidet.




Jeg må si at jeg oppfatter at noe av hovedproblemet i forebyggingsdebatten – særlig når vi ser det forslaget fra Høyre som ligger på bordet i dag – er at man nettopp ikke ser på det som faktisk har virket gjennom mange, mange år i Norge, og som bidrar til at over 95 pst. av norsk ungdom faktisk ikke begår straffbare handlinger. Og mange av de forslagene som ligger her på bordet, jobbes det jo med, men jeg vil med all respekt si at mye av dette faktisk er på siden av det som må oppfattes som den gode primærforebyggingen i Norge.




Det er kanskje tre elementer vi blir konfrontert med når vi møter ungdom. Det er altså en 13-åring på Elverum, Håkon Gromstad, leder av elevrådet, som setter i gang med å forebygge kriminalitet og vold. Han trykker opp utstyr, materiell, markerer i skolemiljøet, etterlyser lokalpolitikere og sentralpolitikere. Men det er noen andre størrelser disse ungdommene etterlyser, og som jeg syns forslaget i veldig liten grad reflekterer over.




For det første oppfatter jeg det slik at de etterlyser en kommune og et nærmiljø som er i stand til å satse på de tilbudene som ungdom etterlyser. Et av de viktigste forebyggende tiltakene som er gjort i løpet av de siste årene, må jo være Regjeringens store satsing på å bedre kommuneøkonomien, slik at man har råd til å satse på det som ikke nødvendigvis er lovregulert og som kommer som direktiver – slik jeg forstår Høyre nå ber om, bl.a. når det gjelder politiråd. Det å satse på fritidstilbud, det å kunne gi ekstra incitamenter i forhold til frivilligheten lokalt, er helt avgjørende. Jeg holdt på å si – hvis vi glemmer det, kan vi risikere å måtte ta mange rustester i framtida.




Det andre som jeg opplever som veldig sentralt for skoleelever og dem som er under 18 år, er at de ber om at skolen blir et sted for alle, hvor man også kan måles på andre egenskaper enn det høyresida tradisjonelt har valgt å måle skoleelever etter – at man får en skole hvor man faktisk også får mulighet til å ta opp de problemer som elevrådsleder Håkon Gromstad på Elverum har brukt hverdagen sin de siste ukene på å ta opp. Det blir gitt en arena i forhold til det.




Det tredje som jeg har lyst til å påpeke, er det jeg syns Høyre og særlig Fremskrittspartiet svikter på når det gjelder forebygging. Hvis vi skulle følge Fremskrittspartiet og Høyre når det gjelder den liberaliseringen av ruspolitikken som de foreslår, og som både rusforskere og andre sier ville innebære en massiv økning av voldskriminalitet og vinningskriminalitet blant de yngre aldersgrupper, ja da ville det bli dyrt å drive kriminalpolitikk i byer og tettsteder.




Jeg vil også nevne at bare i statsbudsjettet nå foretar Fremskrittspartiet betydelige kutt i forhold til spørsmålet om integrering av våre nye landsmenn. Det gjelder også ungdom. Det gjelder ungdoms muligheter til å bli hørt, ikke bare hjemme, men i sitt eget nærmiljø. Det er spørsmål om viktige integreringstiltak, hva det vil koste hvis vi begynner å rive opp det. Da blir disse forslagene som nå ligger på bordet, egentlig bare krusninger i forhold til den store, store forebyggingen som man faktisk har stått rimelig samlet om.




Så har jeg lyst til å si til slutt: Når det gjelder spørsmålet om politiråd, er det altså slik at denne regjeringa i løpet av dette året har fått etablert over 50 politiråd. Jeg stusser voldsomt over at Høyre ikke har tatt grep om dette tidligere, hvis det nå haster så veldig og har vært så viktig å få det på plass. Man har jo hatt fire år til å organisere det. Det koster svært lite, og det er enkelt å gjøre det. Nå er vi på vei.




