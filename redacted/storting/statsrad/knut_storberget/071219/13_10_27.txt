 Aller først har jeg lyst til å poengtere
at vi fra Justisdepartementets og Regjeringas side mener
at Kripos er særlig kompetent og gjør en usedvanlig
god jobb i forhold til det å oppklare kriminalitet.
Jeg tror vi er enige om det. Jeg tror det er ganske særegent
at vi har klart å samle et så godt kompetansemiljø,
og det er det all grunn til å slå ring rundt.

Spørsmålet fra spørreren
er basert på oppslag i VG. Jeg skal gi svar ut fra slik
vi oppfatter at det er, og det kan jo noen ganger være
nyttig, uten å klandre VG av den grunn.

Spørsmålet som representanten
tar opp, oppfatter jeg både gjelder arbeidstidsbestemmelser
og lønnsmessige forhold av mer generell karakter. Arbeidstidsbestemmelsene
har sammenheng med de endringene som har skjedd i arbeidsmiljøloven
siden 2005, og som vi mange ganger har diskutert her i Stortinget.
Endringene har bl.a. sin bakgrunn i implementering av det såkalte
arbeidsdirektivet fra EU. Hovedregelen i loven er når det
gjelder daglig arbeidsfri, at arbeidstakeren skal ha minst 11 timer
sammenhengende arbeidsfri i løpet av 24 timer. For polititjenestemenn
er det avtalt unntak fra denne hovedregelen. Under bestemte
forutsetninger og vilkår kan den arbeidsfrie perioden være
kortere enn 11 timer.

Politidirektoratet opplyser overfor departementet
at sjøl om det i dag, sammenholdt med tidligere, er begrensninger
i overtidsbruken, gir de avtalte unntakene i forhold til det nye
regelsettet et bedre grunnlag for utførelse av polititjenesten
enn om kun lovens hovedregel skulle vært lagt til grunn.
Samtidig opplyses det at HMS-perspektivet/verneaspektet
for tjenestemennene også var sentralt da
unntakene ble avtalt. Jeg vil jo også trekke
fram det. Vi har diskutert arbeidstidsbestemmelser ganske
mye nå, og det man gjør i forhold til norsk politi,
bidrar jo også til at man får en bedre
arbeidssituasjon, noe Regjeringa igjen mener er avgjørende
for å få levert godt i forhold til polititjenester. Etter
det opplyste har ikke Kripos hatt spesielle problemer
med å tilpasse seg dette nye regelverket.

Fornyings- og administrasjonsdepartementet
er fagdepartement for hovedtarifforhandlinger i staten – da
er vi over på lønn. Forhandlingene på dette nivå skjer mellom departementet
og hovedsammenslutningene på arbeidstakersiden. Det kan
opplyses at Kripos, som de øvrige av politiets særorganer
og politidistrikter, etter hovedtariff-forhandlingene
er forhandlingssted for lokale forhandlinger. Dette betyr at innenfor
de rammer som staten og hovedsammenslutningene fastsetter under
forhandlinger om hovedtariffavtalen i staten, skjer forhandlingene
lokalt ved Kripos. Fastsetting av lønn ved ansettelser
skjer også innenfor de rammer
som er avtalt mellom de sentrale parter.

Det kan være vanskelig, ikke bare
i Kripos, men også generelt i politiet
og i det offentlige, å konkurrere med andre arbeidsgivere
når det gjelder høyt kvalifisert og
attraktivt personell. Det er et fokus vi har
særlig når det gjelder Kripos, for der trenger
vi spesialkompetanse. Vi må også regne
med en viss turnover av folk som har god kompetanse. Politidirektoratet
har imidlertid opplyst overfor oss at det ikke har skjedd noen
forverring i den situasjonen Kripos er i i den senere
tid hva gjelder å rekruttere og beholde kvalifisert arbeidskraft.
Jeg er forvisset om at direktoratet følger nøye
med på hvordan dette utvikler seg i framtida.

