 Jeg er ikke statsråd ved Statsministerens kontor, men jeg har fått overført dette
              spørsmålet til meg, og jeg svarer med glede på det. 

Jeg har lyst til å si innledningsvis til representanten Høie at dette er en
              omfattende prosess, og jeg har lyst til å understreke at jeg oppfatter ikke at denne
              prosessen blir bremset av «uenighet mellom de berørte etatene». Men det er mye i denne
              prosessen som tar tid, det er helt åpenbart. 

Anskaffelsen som representanten Høie viser til, er en svært omfattende prosess som
              vil ha betydning inn i de neste 30–40 åra. Nye redningshelikoptre vil medføre en
              betydelig oppgradering av norsk redningshelikoptertjeneste og ha ringvirkninger inn
              mot mange ulike aktører og interessenter i hele den samlede redningstjenesten.
              Redningshelikoptre er svært avanserte og kostbare verktøy som ikke er hyllevare, og
              krever derfor en omfattende vurdering før anskaffelse. 

Etter min mening har det skjedd lite i forhold til redningshelikoptre i perioden
              2001–2005, da Høyre satt i regjering, og etter framleggelsen av stortingsmeldingen
              Redningshelikoptertjenesten i fremtiden. Fra 2005 til 2009 er det imidlertid etablert
              tilstedevakt ved alle baser, samt åpnet en ny base i Florø. I tillegg ble det
              besluttet å ikke benytte opsjonen på NH90, og anskaffelsesprosjektet ble igangsatt.
              Det var etter min mening en forutsetning for at vi kunne få i gang hele denne
              prosessen, og det er viktig. 

Jeg erkjenner at det å berede grunnen for anskaffelse av nye helikoptre har tatt
              lengre tid enn hva vi hadde forutsatt. Dette har sine årsaker i ulike forhold, men
              etter at Stoltenberg II-regjeringa iverksatte en ny anskaffelsesprosess i 2007, etter
              bl.a. å ha vurdert opsjonsvarianten NH90, har Justisdepartementet arbeidet grundig med
              beslutningsunderlaget for anskaffelsen. Denne prosessen har tatt utgangspunkt i Innst.
              S. nr. 156 for 2001–2002 fra justiskomiteen og de signaler som framkommer her, samt
              senere budsjettinnstillinger om framdrift. Da det er viktig at utredningsarbeidet
              forut for den eksterne kvalitetssikringen foretas uten andre avgrensninger enn at
              Forsvaret skal være operatør, har prosessen blitt mer omfattende enn tidligere
              planlagt. 

Fordi dette er en betydelig anskaffelse også i økonomisk forstand, med kostnader på
              til sammen flere milliarder kroner, er jeg som ansvarlig statsråd opptatt av at vi
              anskaffer den riktige helikopterkapasiteten, og at prosessen gjennomføres på en
              forsvarlig måte. Av den grunn vil vi også få en ekstern kvalitetssikring av de valgene
              som legges til grunn før vedtak fattes. 

Som jeg sa innledningsvis, kjenner jeg meg ikke igjen i representantens beskrivelse
              av at prosessen er preget av «uenighet mellom de berørte etatene», og vil ikke
              akseptere forutsetningen i spørsmålet i så måte. 

I en slik omfattende prosess med betydelige økonomiske konsekvenser er det naturlig
              at mange organisasjoner blir hørt – og vil la høre fra seg. Det er mange funksjoner
              som skal fylles gjennom et redningshelikopter, og derfor vil mange interesser også
              framkomme underveis. Det er således en forutsetning at alle behov kommer til
              overflaten og blir vurdert med sikte på at det materiell som anskaffes, samlet sett er
              best egnet for oppgaven. 

Anskaffelsen gjennomføres under ledelse av Justisdepartementet. Både Helse- og
              omsorgsdepartementet og Forsvarsdepartementet er representert i prosjektet, og
              prosessen framstår som ryddig og inkluderende for alle parter. 

Når nye redningshelikoptre til slutt kan være på plass, er for tidlig å fastslå, da
              det er mange faktorer som fortsatt kan påvirke prosessen. Jeg har imidlertid
              forsikringer fra forsvarsministeren og leverandøren om at dagens Sea
              King-redningshelikoptre 

kan

 drives fram mot 2020, men vi
              arbeider altså for at de skal erstattes før den tid. 

La meg til slutt slå fast at denne regjeringa er opptatt av at vi skal ha en god
              redningshelikoptertjeneste. Som ansvarlig statsråd vil jeg følge opp det vi legger
              vekt på i Regjeringas politiske plattform om å ivareta befolkningens trygghet gjennom
              å fortsette satsingen på redningstjenesten og redningshelikoptre. At behovet for å
              skifte ut dagens helikoptre er til stede, synes klart, og jeg arbeider for at nye
              redningshelikoptre derfor skal komme raskt på plass. 

Jeg vil også peke på at den satsingen som er gjort på redningshelikoptertjenesten
              gjennom etablering av tilstedevakt ved alle basene, samt etablering av ny base i
              Florø, sammen med anskaffelsen av nye redningshelikoptre og det prosjektet som nå er
              igangsatt og er godt i gang, utgjør veldig viktige deler av Regjeringas satsing for å
              forbedre denne tjenesten og skape trygghet for befolkningen. 

