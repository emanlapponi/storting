 Aller først har jeg lyst til å si til representanten Kambe at jeg er glad for at han
              stiller spørsmålet. Noe av det viktigste jeg kan gjøre, er å bringe klarhet i at man
                

ikke

 har lagt ned politiberedskapen, for det kan skape mye
              utrygghet ute. At man har endret på noe av situasjonen, betyr ikke at man har lagt ned
              politiberedskapen. 

Jeg har forelagt spørsmålet for Politidirektoratet, som opplyser at politiberedskapen
              ikke i noen del av politidistriktet har vært nedlagt på noe tidspunkt av døgnet. Det
              syns jeg representanten Kambe får ta med seg hjem til sitt distrikt og fortelle.
              Bemanningssituasjonen ved Sauda og Suldal lensmannsdistrikt samt Etne og Vindafjord
              lensmannsdistrikt gjorde at det ikke var mulig å dekke hele døgnet gjennom uka med
              mannskaper fra disse driftsenhetene. Det er viktig. I perioden 5. oktober til 16.
              november var det derfor nødvendig å dekke politiberedskapen i dette området med
              mannskap fra øvrige driftsenheter i politidistriktet. På bakgrunn av nyrekruttering
              til de aktuelle driftsenhetene og nye forhandlinger med de tilsatte er det fra 16.
              november laget nye tjenestelister. Dette medfører at man har aktiv tjeneste hele
              døgnet hele uka. Det er fint. 

Videre opplyser Politidirektoratet at artikkelserien i Haugsunds Avis, som
              stortingsrepresentanten viser til, beskriver en situasjon som har utviklet seg over
              mange år. Hovedproblemet i det aktuelle lennsmannsdistriktet har vært, som
              representanten Kambe også er inne på, rekrutteringssituasjonen for polititjenestemenn.
              Politidistriktet har gjennom mange år iverksatt flere tiltak for å rekruttere
              polititjenestemenn samt kompensere for ledige stillinger. 

Inneværende år har politidistriktet i samarbeid med tilsatte iverksatt mer varige og
              robuste ordninger for å styrke politiberedskapen i hele politidistriktet. Ett av
              tiltakene har vært å samordne de politioperative ressursene bedre. Der mener jeg at vi
              har mye å gå på. Det gjelder ikke bare dette distriktet, men det gjelder over hele
              landet. Reservetjeneste som beredskapsordning er avviklet, og døgnkontinuerlig aktiv
              patruljetjeneste er innført som tjenesteform i hele politidistriktet. Det er viktig å
              merke seg. Dette er tiltak som utjevner og styrker polititilbudet til publikum samt
              politiets evne til måloppnåelse. 

Det er politimesteren som har ansvaret for ressursfordeling og tjenesteordninger i
              politidistriktet, og politimesteren vurderer om de tildelte ressursene skal benyttes
              til stillinger eller settes inn på andre viktige områder for å sikre hele
              politidistriktet en god polititjeneste. Det er altså politimesteren som disponerer
              mannskapet ut fra behov og beredskapsmessige hensyn. 

Bemanningssituasjonen i politiet har vært en utfordring i flere år, først og fremst
              fordi det er utdannet for få politifolk. Det har jeg sagt mange ganger, og jeg tror
              jeg må gjenta det mange ganger også. Derfor har Regjeringa økt opptaket til
              Politihøgskolen til 552 elever i 2009. Vi økte det til 432 i 2007 og 2008, hva jeg
              erindrer, og representanten er sikkert kjent med at i budsjettet for 2010 ligger det
              inne et opptak på 720 studenter. Det har aldri vært så høyt før i Norge. Til
              sammenligning kan det nevnes at det i perioden 2006–2009 er tatt opp 648 flere
              politistudenter enn i perioden 2002–2005, da Høyre satt i regjering. I tillegg kommer
              som nevnt det rekordhøye opptaket til neste år. Dette gjør vi for å følge opp
              bemanningsplanen, slik at vi får flere politifolk ut. 

I tiltakspakken som ble lagt fram i januar, er det dessuten opprettet 460 nye sivile
              stillinger i politiet. Det er vi i ferd med å gjøre nå i år, så vi kan frigjøre
              politifolk til å gjøre politioppgaver. Vi mener at vi kan frigjøre over 280 politifolk
              til dette. 

Så vil jeg også vise til den avtalen som ble inngått nå i sommer. Den bidrog til at
              man får økt arbeidstida for mange politiansatte med en time. Det innebærer en
              ressursøkning, som jo nettopp dette distriktet har merket seg, som gjør at vi kan få
              aktiv tjeneste døgnet rundt. Dette innebærer at man til neste år øker politibudsjettet
              med hele 1,3 milliarder kr – det største løftet noen gang for politiet. Så vi må vel
              si for norsk politis del at det er lys i enden av tunnelen. 

