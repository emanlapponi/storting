 Aller først vil jeg minne om at det er Utlendingsdirektoratet, UDI, og
              Utlendingsnemnda, UNE, som behandler enkeltsaker etter utlendingsloven. Jeg har ikke
              myndighet til å påvirke UDIs og UNEs behandling av enkeltsaker og utfallet av disse,
              men her er det for så vidt et generelt bakteppe som danner grunnlag for et prisverdig
              spørsmål. Det er allikevel viktig for meg å understreke at alle som søker asyl i
              Norge, og som har et beskyttelsesbehov i henhold til våre folkerettslige
              forpliktelser, får den beskyttelsen de har krav på – og det skal de ha. 

Norsk praksis er slik at lesbiske og homofile som risikerer forfølgelse, vil kunne
              omfattes av flykningkonvensjonen og dermed få asyl. Det foretas alltid en konkret og
              individuell vurdering av om en asylsøker risikerer overgrep ved retur til hjemlandet
              som tilsier at vedkommende har krav på beskyttelse i Norge. I denne vurderingen ses
              det hen til søkerens individuelle situasjon og forholdene i det landet som søkeren
              kommer fra. 

Arbeids- og inkluderingsdepartementet har utarbeidet særskilte retningslinjer om
              kjønnsrelaterte spørsmål i tilknytning til flyktningvurderinga. Retningslinjene skal
              bidra til en helhetlig praksis. De gjelder både kvinner og menn og er aktuelle i
              forhold til lesbiske, homofile, biseksuelle og transpersoner. 

Så til utlendingsforvaltningas praksis for homofile asylsøkere fra Iran. Jeg er kjent
              med at det i Iran er restriksjoner for utfoldelsen i det offentlige rom, både for
              heterofile og homofile. Det å tvinge noen til å opptre i strid med dyptfølte
              oppfatninger vil kunne være forfølgelse, men det må vurderes konkret i hver enkelt
              sak. I utgangspunktet må det forventes at personer til en viss grad tilpasser sin
              livsførsel, bekledning mv. til de sosiale og kulturelle kodekser som gjelder i det
              aktuelle landet, uten at dette defineres som forfølgelse, selv om vi skulle mislike
              det aldri så mye, både for heterofile og for homofile. Det må derfor foretas en
              vurdering av hvor sterkt restriksjonene begrenser den enkeltes livsutfoldelse, og
              hvilken fare vedkommende utsetter seg for ved å bryte slike restriksjoner det ikke med
              rimelighet kan forventes at han/hun tilpasser seg. Det framgår av
              Utlendingsdirektoratets praksisnotat om Iran at UDI legger til grunn at en homofil
              person vil kunne leve ut sin seksuelle legning dersom dette skjer innenfor de
              sosiokulturelle rammene som gjelder i det iranske samfunnet. UDI legger følgelig til
              grunn at homofile ikke er gjenstand for forfølgelse på generelt grunnlag i Iran. Det
              avgjørende spørsmålet vil være om søkeren på individuelt grunnlag vil være i en
              spesielt utsatt posisjon ved retur. 

Jeg har tillit til at de vurderinger og avgjørelse som UDI og UNE foretar i disse
              sakene, er i overensstemmelse med gjeldende lover og konvensjoner. Jeg er også kjent
              med at utlendingsmyndighetene følger nøye med på situasjonen for homofile i Iran. 

