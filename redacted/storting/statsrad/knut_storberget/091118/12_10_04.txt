 Jeg kan forsikre om tre ting i forhold til redningshelikoptertjenesten. Det første er
              at vi skal fortsette den store satsingen vi har hatt på redningshelikoptertjeneste
              siden Stoltenberg-regjeringa tiltrådte, med utbygging av baser, tilstedevakt og
              legeberedskap. Det har virkelig vært et kvalitetsløft, i motsetning til hva vi
              opplevde med den tidligere regjering. 

Det andre er at vi skal kjøre et innkjøpsprosjekt hvor man skal jobbe grundig, men så
              raskt som mulig, slik at vi får dette på plass, fordi vi ser at man har behov for nye
              helikoptre – helt åpenbart. 

Det tredje er at det er brukt betydelig med penger på vedlikehold av Sea
              King-maskinene. Jeg skal forsikre representanten Høie om at vi skal gjøre hva vi kan
              for å unngå at de vedlikeholdsutfordringene vi har i forhold til Sea King-maskinene,
              skal ramme den trygghet folk skal kunne forvente av redningshelikoptertjenesten. 





                

