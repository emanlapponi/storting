 Jeg er ikke enig i det. Jeg mener at de alternative soningsformene nettopp bidrar til
              å skaffe flere varetektsplasser. Over halvparten av dem som sitter i norske fengsler i
              dag, sitter med dommer på under 60 dager. De fleste av dem sitter for
              vinningsforbrytelser, og mange av dem har slitt med rusproblemer i mange år. De utgjør
              altså over halvparten av fengselsklientellet. Når vi kan møte dem med andre typer
              reaksjoner enn å putte dem i lukket anstalt, f.eks. behandling, f.eks. § 12-soning,
              f.eks. på-tampen-av-soning, at man får hjemmesoning når man har mulighet til å starte
              i arbeid og utdanning, gir det flere fengselsplasser til annet formål. Det er derfor
              det er så viktig at vi satser på det, for det kan vi gjøre ganske raskt – mye raskere
              enn å bygge store, nye sentrale fengselsinstitusjoner. Halden fengsel har det jo tatt
              nærmere 20 år å få på plass og koster 1,4 milliarder kr. Jeg tror å se hen til det og
              skape gode reaksjonsformer overfor det store grosset klienter som sitter i norske
              fengsler, og som egentlig bør kunne få andre straffereaksjoner, er fornuftig i mange
              retninger. 





                

