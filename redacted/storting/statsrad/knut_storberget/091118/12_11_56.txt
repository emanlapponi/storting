 Det er riktig at vi har et betydelig press i fengslene i Norge. Det gjelder ikke bare
              Kristiansand-regionen, det gjelder egentlig over hele landet, kanskje med unntak av
              Nord-Norge. Som et resultat av at politiet gjør en usedvanlig god jobb om dagen – man
              har tatt mange – skapes det et press i forhold til varetektssituasjonen. Bruken av
              varetekt har derfor økt betydelig de siste månedene, både nasjonalt og i
              Kriminalomsorgens region sørvest, som omfatter Agderfylkene og Rogaland. Hittil i år
              har det vært gjennomsnittlig 780 varetektsinnsatte i fengslene. I de siste ukene har
              tallet økt til over 800 varetektsinnsatte, og jeg har fått opplyst nå de siste dagene
              at tallet visstnok skal ha bikket over 900. Økningen skyldes bl.a. økt antall
              innsettelser av utenlandske borgere. Det er vanlig at varetektsbehovet varierer i
              løpet av året, og at bruken av varetekt øker på høsten. Kriminalomsorgen og politiet
              har erfaring med å håndtere svingninger i behovet og finne løsninger på plassbehov. I
              en situasjon med mangel på plasser prioriterer kriminalomsorgen å framskaffe
              varetektsplasser for politiet. 

Som justisminister er jeg tilfreds med at Regjeringas satsing på justissektoren gir
              resultater. Politiets budsjetter er økt og nye virkemidler som DNA er tatt i bruk som
              et effektivt redskap for å oppklare flere forbrytelser. Det aller viktigste her er at
              soningskøen nå anses som fjernet, i tråd med Regjeringas løfte i Soria
              Moria-erklæringen. Fjerning av soningskøen – det stod altså 3 000 domfelte i kø, vi
              hadde svært få plasser for fire–fem år siden – har bidratt til at politiressurser blir
              frigjort til politioperative oppgaver. Den siste tids økning i varetekt kan bl.a. ses
              i lys av økt politikraft, og dette har ført til mangel på varetektsplasser flere
              steder i landet. 

I Region sørvest har antall varetektsinnsatte økt med om lag 36 pst. fra august 2009
              til november 2009. Det er mye. Agder politidistrikt og kriminalomsorgens regionkontor
              har nær dialog for å finne løsninger på situasjonen. Det er imidlertid ikke riktig at
              varetektsfengslede plasseres på hotell, slik representanten påstår. 

Regjeringa har gjennom å fjerne soningskøen bedret kapasiteten for
              varetektsfengsling. På sikt er det et mål å redusere kapasitetsutnyttelsen ned mot 90
              pst. i fengslene. Dette vil frigjøre plasser til varetekt i Kristiansand-regionen og i
              landet for øvrig. Varetektssituasjonen forventes å bli krevende fram til Halden
              fengsel er ferdigstilt med 251 plasser i 2010. Dette vil man forhåpentligvis også
              kunne merke over hele landet. Økt kapasitet som følge av Halden fengsel vil bidra til
              å lette presset på varetektsplasser nasjonalt. 

Justisdepartementet følger varetektssituasjonen nøye og vurderer fortløpende tiltak
              for å øke kapasiteten for varetekt fram til Halden fengsel er ferdigstilt. For å øke
              varetektskapasiteten planlegges det med raskere oppstart av deler av Halden fengsel
              enn tidligere planlagt, ved at 20 plasser åpnes i februar 2010 og ytterligere 36
              plasser åpnes i mars 2010, før fengselet åpnes i april 2010. Plassene vil bli benyttet
              til varetekt. 

I tillegg vurderes andre tiltak for raskt å øke kapasiteten for varetektsfengsling,
              bl.a. midlertidig utvidelse av kapasitet i eksisterende fengsler og andre tiltak for å
              frigjøre kapasitet til varetekt. Økt bruk av åpen soning og elektronisk kontroll
              bidrar til å frigjøre lukkede plasser til varetekt. Fengsler med lavere sikkerhetsnivå
              kan også i enkelte tilfeller benyttes til varetekt innenfor de rammer og restriksjoner
              som er satt av domstolen eller påtalemyndigheten. 

