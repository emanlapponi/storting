 Jeg syns ikke det å bruke fengselsbetjenter på den måten er fornuftig, så jeg er helt
              enig med spørreren. Det er jo bakgrunnen for at vi har økt fengselskapasiteten så
              betydelig i løpet av de siste åra. Når man åpner Halden fengsel neste år – det er
              altså et fengsel med 250 plasser, det er et betydelig nasjonalt løft – kan man
              plassere dem som soner lange dommer, bl.a. der og sørge for at man får frigjort
              plasser ute i distriktene til varetekt, slik at vi slipper denne transporteringen. 

Når det gjelder Kristiansand-området, er det et område som jeg har viet mye
              oppmerksomhet, først og fremst fordi jeg mener at kriminalomsorgen gjør en veldig bra
              jobb i det distriktet. Det er bakgrunnen for at vi bl.a. har åpnet fengselet på Evje.
              Det er også et av de områdene hvor vi har valgt å satse for å bygge ned soningskøen.
              Det er klart at det bidrar også til å kunne skape flere varetektsplasser i de lukkede
              anstaltene, bl.a. fengselet i Kristiansand. Det at man åpner overgangsbolig på Grim i
              Kristiansand, er også noe som bidrar til å lette trykket. Den innsatsen som
              friomsorgen gjør i Kristiansand-området, bidrar også til dette. Det er det vi faktisk
              kan gjøre umiddelbart. 

Jeg er klar over at man har hatt ønske om et lukket fengsel i Kristiansand-området
              lenge, men det er jo noe som eventuelt må komme veldig langt fram i tid. Det tar lang
              tid å bygge, og det vil jo ikke løse dagens varetektssituasjon. Jeg tror nok at det
              viktige nå er at vi får rask start på Halden fengsel og får overført dem som sitter
              ofte med lange dommer. Det kan avlaste distriktene og bl.a. Agderregionen. Så tror jeg
              på sikt, når vi nå har fått ned soningskøen, at vi vil merke at vi får flere plasser
              til varetekt. 

