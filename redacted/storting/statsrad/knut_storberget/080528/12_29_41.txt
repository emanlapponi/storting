 Jeg
takker for spørsmålet. Det er en veldig aktuell og god problemstilling
som spørreren tar opp. Jeg håper jeg skal kunne gi et godt
svar. Jeg mener i hvert fall at vi har gode kort på hånda. 

For det første er det helt avgjørende at vi nå klarer
å få utdannet flere politistudenter til å fylle de ledige
stillingene vi har ute i Politi-Norge. Derfor økte vi opptaket til
Politihøgskolen i 2007 til rekordhøye 432 studenter, og vi
viderefører det samme høye antallet i år. Vi har ikke
utelukket at det vil kunne bli ytterligere økninger i årene
som kommer. 

Dessuten har vi bedt Politidirektoratet om å lage
en bemanningsplan for norsk politi fram til 2015. Den vil bli avgitt oss
i løpet av neste måned og vil danne grunnlaget for Regjeringas
arbeid med bemanning i et lengre perspektiv. 

Jeg føyer også
til at Regjeringa har økt politibudsjettene i løpet av disse
to årene med 600 mill. kr, noe som har innebåret at Sunnmøre
politidistrikt bl.a. har fått økt sitt budsjett fra 112 mill. kr
i 2005 til 128 mill. kr i år. 

Jeg var i går i et annet
politidistrikt, Sunnhordland politidistrikt. Der har de nok penger, men
ledige hjemler, og de søker etter folk. Vi trenger mer folk, og det
er bakgrunnen for at vi utdanner flere. 

Politidirektoratet opplyser
at Sunnmøre politidistrikt i dag har ti ubesatte stillinger, men
at politidistriktet gjennom aktiv rekruttering og personalpolitiske tiltak
har klart å besette sju av vakansene, med tiltredelse i de nærmeste
månedene. Det er jeg veldig glad for. Da er man langt på vei
til å bemanne de hjemlene man trenger, eller har planer om å
bemanne. 

Til slutt vil jeg peke på at Sunnmøre politidistrikt
har vært gjennom en slitsom periode. Det har vært stor beredskap
i byen, særlig i forbindelse med den katastrofen som rammet byen da
boligblokka raste sammen. Politiet gjorde en særdeles god innsats
sammen med det øvrige hjelpeapparatet. 

Politidistriktet er
for øvrig nummer tre i landet når det gjelder saksbehandlingstid.
Man jobber raskt og godt, noe som er viktig i strafferettspleien. Sunnmøre
politidistrikt har det siste året en økning i oppklaringsprosenten
fra 43,1 pst. til 44,7 pst. Slik sett er det et distrikt som leverer veldig
godt, og som vi skal ta godt vare på. Derfor er jeg glad for at man
nå får fylt ledige vakanser. 

