  Jeg ønsker ikke å knytte
mitt svar opp til konkrete, uavgjorte og ikke rettskraftige
straffedommer. Representanten linker det opp til noen
konkrete saker. Det ønsker ikke jeg å gjøre, men
jeg ønsker å presisere overfor Stortinget
at den jobben som allerede gjøres i Kriminalomsorgen, beroliger meg
med hensyn til de viktige aspekter som representanten tar opp: Sikkerhet
i forhold til både de ansatte, de innsatte og
andre. Der vil jeg særlig trekke fram det arbeidet som
er gjort på Ila i forhold til dem som allerede sitter i forvaring,
en jobb som jeg mener er god, og hvor de ansatte gjør
en kjempeinnsats.

Jeg har sjøl også nylig
besøkt Stavanger fengsel og sett de
sikkerhetstiltak som bl.a. ble iverksatt i forbindelse med
varetektsfengsling i påvente av NOKAS-saken. Det gjør
meg beroliget at myndighetene gjør jobben sin i forhold
til helt konkrete sikkerhetstiltak, som har vært svært gode
knyttet til Stavanger fengsel. Den store jobben
som de ansatte, bl.a. i Stavanger fengsel, har gjort for å takle en
vanskelig situasjon, gjør meg også beroliget.

