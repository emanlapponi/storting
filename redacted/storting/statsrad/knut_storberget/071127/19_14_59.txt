 Siden vi er inne i den internasjonale aksjonsuka som handler om vold mot kvinner, har jeg lyst til å ta utgangspunkt i det. Mens vi sitter her, har det godt, diskuterer ganske så stor rikdom og, jeg må også si – med all respekt – stor velferd, rammes altså en tredjedel av verdens kvinner av forholdsvis grov vold rimelig ofte. Bare her i Norge snakker man om 10 pst. av kvinnene – hver uke 1 000 kvinner og vel 2 000 barn. Dette tvinger oss ikke bare til å diskutere spørsmålet om hvor mye penger vi skal bruke, men hvordan vi skal bruke dem.




Jeg er overbevist om at vi trenger en politikk som ser flere – en politikk som skaper tettere sosiale bånd for å få øye på disse barna og disse kvinnene, en politikk som ser verdien i at vi prioriterer bort skattelette for dem som har mest fra før, og at vi faktisk får styrket de sosiale arenaene hvor vi kan få øye på dem, enten det er i skole, i barnehave, i barnevernet eller, for den saks skyld, at vi får satt kommunene i stand til å drive en velferdspolitikk, en ungdomspolitikk som teller, en barnepolitikk som oppdager. Hvis vi ikke gjør det, er jeg redd for at reparasjonskostnadene blir store. I lys av dette syns jeg at Regjeringas opplegg ikke bare for økonomien til neste år, men også i det vi har sett i løpet av disse to årene, nettopp taler for at man ønsker flere sosiale arenaer med en tetthet som bidrar til at vi oppdager. Dette skal vi gjøre sammen ved hjelp av alle de tiltak som skal settes inn når ting har skjedd. Jeg er i så måte glad for å være deltaker i en regjering som i dette året tar et krafttak og et løft for å kunne oppdage, oppklare og reparere mer av de skadene vi ser når kriminelle handlinger begås, enten det er vold i nære relasjoner eller det er den volden eller kriminaliteten som skjer på andre arenaer: nærmere 1,9 milliarder kr til investeringer og drift, som også skal gjøre reaksjonskjeden tettere.




Man har tidligere i debatten vært opptatt av køer, har jeg hørt, og jeg kan i hvert fall trøste de representanter fra Fremskrittspartiet som er opptatt av at køene ikke går den rette veien: Det er køer som absolutt går den rette veien, i den forstand at man nå bygger ned soningskøene foran norske fengsler og bruker store pengebeløp i til å bygge nye fengsler, slik at vi også kan få innhold og ikke bare kvantitet.




Man utvikler et nytt samband for politiet som skal koste over 3 milliarder kr. Vi starter med det til neste år. Vi starter en DNA-reform som skal oppklare flere av de kriminelle handlingene, også de integritetskrenkelsene som bl.a. dreier seg om voldtekt, og som vil koste mye, men som er en viktig satsing. Vi satser også i andre deler av justissektoren, som jeg syns det er grunn til å nevne.




Når jeg nevner dette, er det i den hensikt at vi må erkjenne at vi ikke klarer å reparere oss ut av de problemene vi ser er vanskelige. Når det gjelder den volden som rammer kvinner og barn, er vi helt avhengige av å fokusere på det som forebygger. Det gjelder også det øvrige kriminalitetsbildet. I så måte er jeg glad for at Fremskrittspartiet heller ikke i denne runden ser ut til å få nevneverdig støtte for de drastiske kutt man gjør på andre områder – som ville bidratt til en kraftig økning av norsk kriminalitet – verken av Høyre, Kristelig Folkeparti eller Venstre. Det er jeg glad for. Men det er grunn til å nevne det, for man kutter altså drastisk når det gjelder tolletaten. Man kutter med over 200 mill. kr, som er viktige kroner når det gjelder det å oppklare og oppdage mer av den grenseoverskridende kriminaliteten. Det ville være trist om vi skulle legge ned mye av den aktiviteten som nå skjer i tolletatens regi, både når det gjelder organisert kriminalitet, og når det gjelder narkotikakriminaliteten. Jeg vil påpeke når det gjelder den økonomiske kriminaliteten i Norge: Det ville vært trist hvis Fremskrittspartiet skulle fått med seg flertallet på å kutte over 400 mill. kr i skatteetatens muligheter til å gå inn i økonomisk kriminalitet, noe som på mange måter ville satt oss langt tilbake når det gjelder å ta noe av det som er veldig alvorlig kriminalitet.




Jeg nevner også kuttet i alkoholavgiften, som ville bidra til en økning av totalforbruket, og som igjen ville slå ut på bl.a. voldssituasjonen i store og små byer, og som ville bidra til at vi ville måtte trenge langt mer politi og fengselsplasser enn det selv Fremskrittspartiet har i sine alternative budsjetter.




Til slutt vil jeg også nevne det store kuttet på over 600 mill. kr på integrering, som ville sette oss langt tilbake når det gjelder det arbeidet som nå gjøres, for å unngå at nye landsmenn begår kriminelle handlinger.




