 Som jeg sa i mitt hovedsvar, har jeg tillit til de vurderingene som gjøres når
                     det gjelder utplassering. Men dette er en stor reform for oss, slik at vi skal
                     gå inn i de problemstillinger som meldes – og jeg tror jeg har en anelse om
                     hvilket lensmannskontor som trekkes fram. 

Jeg har vært åpen for at dette skal vi diskutere, og vi skal også kunne
                     diskutere spørsmålet om de reglene som omgir dette. Jeg har et pragmatisk syn
                     på det, så det er jeg åpen for. Samtidig har jeg bare lyst til å si at noe av
                     den store utfordringa for norsk politi er faktisk å bli fritatt for en del
                     oppgaver slik at man kan bruke mer ressurser ute. Det at det er
                     lensmannskontorer som ikke får denne typen oppgaver, og det kan også gjelde
                     andre typer oppgaver, betyr ikke at vi nedprioriterer disse lensmannskontorene,
                     snarere tvert imot. Høyres engasjement for å skape mer politikraft har jo også
                     nettopp vært å frigjøre politiressurser slik at vi kan bruke folk ute, så her
                     finner vi en god balanse. 

Mitt hovedpoeng er at antall kiosker og antall utplasseringssteder er veldig
                     bra i forhold til å kunne møte folks behov for pass. 

