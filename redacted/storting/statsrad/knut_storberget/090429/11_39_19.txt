 La meg aller først få si at dette er en usedvanlig viktig reform, og et viktig
                     tiltak som vi gjør først og fremst for å imøtekomme de forpliktelser vi har i
                     forhold til EU og Schengen. Prosjektet skulle bl.a. omfatte det å utplassere
                     nødvendig utstyr for opptak av biometri, disse biometrikioskene. 

Jeg vil nok si – ut fra spørrerens innledning til siste spørsmål – at det ikke
                     synes å være særlige problemer for dem som skal ut og reise, snarere tvert
                     imot. Nå håper vi faktisk at det blir bedre mulighet til å få pass raskere. Det
                     er også slik at Regjeringa har valgt å sette ned passgebyret til det halve, til
                     450 kr, for voksne, slik at min totale vurdering av situasjonen er at dette
                     innebærer ikke bare at vi ivaretar de forpliktelsene som EU og Schengen
                     pålegger oss i kriminalitetsbekjempelsens navn og også av andre hensyn, men det
                     bidrar også til å skape bedre service for folk flest. 

Disse biometrikioskene er jo slik anlagt at det er avansert teknologi, og det
                     koster ca. 130 000 kr å kjøpe en slik. Politiets data- og materielltjeneste har
                     beregnet at en kiosk kan håndtere rundt 7 000 søknader i året. Per i dag
                     utstedes det på mange søkersteder et lite antall pass i året, til tross for
                     kort avstand til nærmeste søkersted. Ut fra dette synes det ikke hensiktsmessig
                     å opprettholde samtlige av dagens passøkersteder ved innføring av slikt utstyr.
                     I denne forbindelse vil jeg også peke på at det likevel er klart at noen
                     geografiske forhold i landet vårt må tillegges betydning når vi fordeler disse
                     kioskene. Det har medført at enkelte av søkerstedene med et lavt volum
                     passutstedelser likevel har fått tildelt kiosk, fordi man har valgt å ta
                     geografiske hensyn. 

Jeg mener likevel, som Politidirektoratet og også politimesterne, at det ikke
                     er nødvendig for å møte publikums behov å utplassere slike kiosker på alle
                     dagens eksisterende passøkerkontorer. Blant annet vil jeg her understreke at
                     gyldighetstiden for pass er ti år for voksne over 16 år. Det er altså ikke så
                     veldig ofte man søker om pass – selv om man da må reise noe lenger enn til det
                     lokale lensmannskontor man kanskje er vant til. I tillegg til denne
                     gyldighetstiden vil jeg informere om at passøker kan søke om pass ved alle
                     landets passøkersteder, samt at passet kan sendes vedkommende i posten. Dette
                     mener jeg gjør det lettere for passøkerne sjøl å planlegge når og hvor
                     vedkommende vil søke om nytt pass. 

Når det gjelder fordelingen av kioskene, er den basert på tall som
                     Politidirektoratet har innhentet fra politidistriktene. Det er bl.a. sett hen
                     til hvor mange søkersteder det enkelte politidistrikt har pr. i dag, antall
                     søknader i distriktet totalt og fordelt på de enkelte søkerstedene. 

Det er blitt bestilt 358 ordinære slike kiosker. Det er et stort antall, og vi
                     har brukt mye penger på det. Det har vært enighet i Stortinget om det volum
                     penger som man skal bruke på dette. Det er også bestilt tre mobile løsninger.
                     Det er mye for å dekke opp Norge. Biometrikioskene er ut fra dette fordelt på
                     om lag 190 søkersteder. Sammenligner vi med andre typer både private og
                     offentlige tjenester som vi tilbyr befolkningen, er det også mange søkersteder,
                     slik at her tror jeg vi får ivaretatt servicen på en veldig god måte. Det er
                     politimesteren i hvert politidistrikt som bestemmer utplasseringen av disse, og
                     jeg har tillit til de vurderingene som gjøres i forhold til dette. 

For øvrig er det en forutsetning fra min side at utplasseringen av disse
                     kioskene imøtekommer publikums behov, og dette vil vi løpende vurdere. Ut fra
                     spørsmålet finner jeg det helt naturlig at ordningen vurderes i sin helhet når
                     den nå trer i kraft. Et tilleggsmoment i dette er også at disse kioskene er
                     ment å skulle ivareta ikke bare utstedelse av pass, men også etter hvert
                     nasjonalt ID-kort. Det gjør det etter min mening naturlig å foreta en
                     gjennomgang av hvorvidt de forhold som både spørreren og jeg er opptatt av,
                     blir tilstrekkelig ivaretatt. Ved oppstart av utstedelse av nasjonalt ID-kort,
                     som planlegges igangsatt fra høsten 2010, vil det i hvert fall være behov for å
                     se på denne fordelingen på nytt med et pragmatisk blikk. 

