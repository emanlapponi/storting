 Regjeringa tar sikte på at vi skal klare å finansiere de oppgavene som norsk
                     politi har, innenfor offentlige rammer, og jeg tror at det er et veldig viktig
                     prinsipp. Men samtidig er det jo sånn at det som har vært Høyres anliggende, og
                     det som har vært Regjeringas anliggende i mange diskusjoner rundt politiet nå,
                     har vært at vi i hvert fall skal søke å prioritere de oppgaver som er rent ut
                     politifaglige. Det som er viktig for lensmannskontorene, for
                     lensmannskontorenes opprettholdelse og nærhet til befolkningen, er jo nettopp
                     oppgaver i kriminalitetsbekjempelsens navn. Da mener jeg faktisk at en viktig
                     oppgave vi som regjering har når vi nå skal investere i politiet, er at vi ikke
                     bruker for mye penger på biometrikiosker. Når vi nå skal plassere ut på 190
                     steder, vil jeg heller bruke resten av politibudsjettet på å kjøpe verneutstyr,
                     våpen og biler for å sette politiet i stand til å gjøre det som er
                     primæroppgaven for politiet både i distriktene og sentralt, det å bekjempe
                     kriminalitet. 





                

