 Kontroll
av tredjelandsborgere som passerer Schengen-yttergrensene, er regulert i
utlendingsloven med forskrift og tilhørende rundskriv, bl.a. Grenseforordningen.
Regelverket regulerer kontroll av personer i forbindelse med grensekryssing
- så vel luft- som lande- og sjøgrenser. 

Førere
av fartøyer, herunder krabbetrålere og andre russiske fartøyer,
har plikt til å melde sin ankomst til norske myndigheter før
ankomst til indre farvann. Blant annet har de plikt til å oversende
lister over mannskap og passasjerer. Mannskaps- og passasjerlistene blir
kontrollert av politiet, bl.a. opp mot etterlysningssystemet Schengen Information
System - SIS. På bakgrunn av disse meldingene samt trusselvurderinger
og lokale risikoanalyser vurderer politiet behovet for å foreta fysiske
kontroller. I slike vurderinger legges det bl.a. til grunn om det er tredjelandsborgere
om bord, og om disse er visumpliktige. Erfaringsmessig har risikoen knyttet
til russiske fiskefartøyer, både når det gjelder ulovlig
innvandring og annen kriminalitet, vært lav. Fysiske kontroller utført
av politiet i løpet av de senere årene, bekrefter at risikoen
er lav. Det tilføyes for ordens skyld at i våre mange sjøhavner
som mottar skip for lasting, lossing, reparasjoner eller bunkring, er det
ikke etablert permanent pass- og personkontroll. Dette er heller ikke krav
etter Schengen-regelverket, og er som nevnt ikke registrert som noe problem
sammenlignet med grensekontrollen ved luft- og landegrenser. I tillegg er
Kystvakten gitt begrenset politimyndighet for å kunne foreta kontroll
av personer i forbindelse med inn- og utreise. Det nevnes avslutningsvis
at tollkontroll og eventuell kontroll fra fiskerimyndighetene ved landing
av fangst kommer i tillegg. 

Jeg viser også særlig til
den innsatsen som fiskeriministeren og undertegnede, og Regjeringen som
helhet, har gjort i forhold til UUU-fiske, som fortjener å være
mer i fokus, og som også har resultert i et godt og utstrakt samarbeid
bl.a. med norske justismyndigheter og russiske justismyndigheter. 

