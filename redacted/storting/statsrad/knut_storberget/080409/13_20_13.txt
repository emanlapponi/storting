 Regjeringas
klare målsetting er å redusere omfanget av vold, seksuelle overgrep
og voldtekt. Seksuelle overgrep er et ekstremt fysisk og psykisk uttrykk
for undertrykkelse og brudd på menneskets ukrenkelighet og verdighet.
I tillegg er seksuelle overgrep svært alvorlige kriminelle handlinger,
som ikke bare skal gis høy prioritet hos politiet og rettsapparatet,
men offerets behov for oppreisning skal også vies særlig oppmerksomhet.
Her har vår DNA-satsing vært sentral. Vi bruker i år betydelige
beløp - over 60 mill. kr - på å styrke DNA-bruken i disse
sakene. Det er det som er det sentrale i dette. 

DNA-profiler kan
være av stor betydning ved etterforskningen av straffbare handlinger.
Det er derfor denne regjeringa i tråd med Soria Moria-erklæringen
har fått gjennomslag for sitt lovforslag om å utvide DNA-registeret.
Regjeringa har også nylig fremmet et lovforslag om etablering av et
DNA-etterforskningsregister, som vil kunne bidra til betydelige forenklinger
av etterforskningen og på sikt bidra til å øke den generelle
oppklaringsprosenten i disse sakene. 

Regjeringa prioriterer å
få Rettsmedisinsk institutt og Kripos rustet opp for å unngå
flaskehalser ved analyser og registrering/søk. Med den store DNA-satsingen
Regjeringa nå faser inn fra 1. september i år - med de nevnte
64mill. - mener vi at vi vil gå framtida trygt i møte i forhold
til å kunne håndtere dette. Det økte DNA-budsjettet går
til å få flere ansatte i politiet, til utstyr og styrking av
Rettsmedisinsk institutt. Politiet får til sammen 27 stillinger til
DNA-satsingen. RMI får seks stillinger og lønnsmidler til en
prosjektleder på engasjement. Vi mener at det er riktig at vi kanaliserer
disse ressursene inn i dette beskrevne apparatet. 

Sakene i Stavanger
som spørreren tar opp, er fortsatt under etterforskning. Jeg skal
derfor være noe tilbakeholden med å kommentere disse konkret,
men noe må jeg få lov til å si hva angår saksbehandlingen.

Vedrørende de to sakene i Stavanger kan det opplyses at i
den ene - «grov overfallsvoldtekt» - mottok RMI 29. februar
i år materiale fra politiet med ønske om prioritering. RMI
fikk beskjed om at det var ingen mistenkte i saken. Materialet ble undersøkt
samme dag - jeg understreker samme dag - og DNA-resultatet på dette
materialet forelå etter én uke - 7. mars i år. Resultatet
er ikke egnet til registrering i DNA-registeret, men kan sammenholdes mot
referanseprøver. DNA-profil fra hanske oversendt DNA-registeret -
uten treff. RMI har mottatt mer materiale samt flere referanseprøver
fra vitner. Oppdragsgiver har fått fortløpende beskjed om resultater.

I den andre saken - voldtekt ved hotell Viktoria - ble materialet
mottatt av RMI 29. februar i år. RMI fikk beskjed om ønske
om prioritet 17. mars. Materialet ble undersøkt 18. mars, altså
dagen etter man gav ønske om prioritet, og DNA-resultatet forelå
31. mars. Det var til orientering påskeferie mellom 19. og 25. mars.
Det foreligger ikke noe resultat som er egnet til registrering i DNA-registeret,
men det kan sammenholdes mot referanseprøver. 

I begge sakene
ble materiale oversendt RMI, og etter angitt prioritet fra politiet tok
det om lag én uke - i arbeidsdager - før resultatet forelå.
Politiet har fått fortløpende beskjed om resultater fra referanseprøvene.

Justisdepartementet har vært i kontakt med Riksadvokatembetet,
som igjen har vært i kontakt med statsadvokaten i Rogaland. Når
det gjelder tidsbruk fra RMIs side, bekrefter etterforskningsledelsen ved
Rogaland politidistrikt at når det har blitt bedt om prioritering,
har undersøkelsen blitt prioritert i RMI, og tidsbruken ved RMI har
etter hans mening ikke hemmet etterforskningen. 

Generelt kan det
understrekes at dersom man ved hjelp av DNA skal få en rask oppklaring
av en overfallsvoldtekt der gjerningspersonen er ukjent, betinger det at
man har biologisk spormateriale fra gjerningspersonen av en slik kvalitet
at sporet kan registreres i DNA-registeret. Videre betinger det at gjerningspersonen
er registrert. Hvis gjerningspersonen ikke er registrert, er oppklaringen
helt avhengig av ordinær etterforskning. 

Prøver som
rutinemessig sikres i overgrepssaker, inneholder ofte ikke, eller sparsomt,
cellemateriale fra gjerningspersonen. Det er derfor ikke alltid undersøkelsene
gir et DNA-resultat som er av en slik kvalitet at det er egnet til registrering
i DNA-registeret. I noen tilfeller kan resultatet likevel sammenholdes med
eventuelle referanseprøver, og en eventuell oppklaring er avhengig
av at taktisk etterforskning fører til at prøve av gjerningspersonen
blir innhentet. 

