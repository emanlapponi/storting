 Som
justisminister kan jeg ikke kommentere behandlingen av eller resultatet
i enkeltsaker. Det er vel kjent også for representanten Ellingsen.
Denne saken må få sin behandling innenfor de kontrollmekanismer
som gjelder for politi- og påtalemyndighet. Dagens kontrollmekanismer
som gjelder for politi- og påtalemyndighet, er klageordningen i politiet
og Spesialenheten for politisaker. 

Klageordningen reguleres av instruks
om henvendelser om kritikkverdige forhold utført i tjeneste i politi-
og lensmannsetaten og gjelder klager på politiets tjenesteutøvelse.
Klager behandles administrativt i politidistriktet og med Politidirektoratet
som klageinstans. Formålet med ordningen er å sikre en betryggende
og ensartet behandling av kritikkverdige forhold. I tillegg skal klageordningen
sikre at politiet utnytter den mulighet til bedre polititjeneste som kan
ligge i slike henvendelser, samt øke publikums tillit til etaten.

Spesialenheten er et uavhengig organ som skal etterforske saker som
gjelder spørsmål om hvorvidt en ansatt i politiet eller i påtalemyndighetene
har begått en straffbar handling i tjenesten. Det ville være
svært uheldig om jeg la meg opp i behandlingen av den type saker.

Regjeringa mener at arbeidet med å beskytte barn skal ha høy
prioritet. For å avdekke svakheter og kunne forbedre politiets håndtering
av slike saker er det derfor avgjørende at apparatet som skal kontrollere
politiets virksomhet, er effektivt og uavhengig, og at det har tillit i
befolkningen. 

Som kjent har jeg nedsatt et utvalg som skal evaluere
kontrollmekanismene i politiet. Det er ledet av Liv Finstad. Utvalget skal
gjennomgå Spesialenheten for politisaker, klageordningen i politiet
og evaluere samvirket mellom Spesialenheten og klageordningen. Utvalget
skal presentere sitt arbeid i en rapport innen 31. desember 2008. 

Jeg har for øvrig lyst til å føye til at Stortinget
flere ganger har debattert tiltak som retter seg inn mot overgrep, særlig
mot barn og kvinner. Spesielt tiltakene i handlingsplanen «Vendepunkt»
og de øvrige tiltakene som nå bygges opp, skal bidra til at
politiet får tilstrekkelig fokusering på overgrep mot barn.
Jeg har tro på at når man nå etter hvert får etablert
barnehus rundt omkring i det ganske land, vil det bidra til at man får
en sterkere fokusering og bedre kvalitet på etterforskning, slik at
vi sikrer at disse sakene blir tatt så alvorlig som det de fortjener
- for det er kriminalitet av groveste slag vi snakker om. 

