 Innledningsvis vil jeg bemerke at det allerede i Soria Moria-erklæringen er gjort rede for og varslet en nødvendig gjennomgang av vaktvirksomhetsloven med sikte nettopp på en klarere regulering. Det arbeidet som nå pågår i departementet, er derfor ikke nødvendigvis avstedkommet av det forslaget som ligger på bordet i dag. Det er med andre ord etablert en arbeidsgruppe under ledelse av Justisdepartementet, og de er godt i gang med arbeidet. De blir fulgt tett, bl.a. fra oss i politisk ledelse. 




Arbeidsgruppen har et bredt mandat hvor stikkordene kvalitet, rettssikkerhet og kontroll er helt sentrale. Det er ikke aktuelt å gi vektere større adgang til maktanvendelse og bruk av maktmidler enn de har i dag. Dette er presisert i det mandatet som departementet har gitt arbeidsgruppen. 




Regjeringa er, som det også er sagt her, imot privatisering av myndighetenes strengeste tvangsutøvelse og vil ikke konkurranseutsette den delen av politivesenet som går på dette. Flere av forslagene som er til behandling her i dag, er alt en del av denne arbeidsgruppens diskusjoner. Jeg har for øvrig merket meg at flere av forslagene fra justiskomiteens representanter, både fra Høyre og Fremskrittspartiet, er behandlet tidligere i Stortinget, jf. Innst. S. nr. 152 for 2006-2007, jf. Dokument nr. 8:19 for 2006-2007. 




Jeg vil peke på tre forhold som jeg mener er helt avgjørende i forbindelse med revisjonen av vaktvirksomhetsloven: utvide lovens anvendelsesområde, bedre utdanningen og skjerpe kontrollen. 




For det første mener jeg at lovens virkeområde bør utvides, slik at også egenvakthold blir omfattet. I tillegg vurderes det nå at også selskapene som skal drive opplæring, inkluderes, slik at vi vet hvem som forestår den opplæringen. 




For det andre mener jeg at vekteropplæringen må bli bedre. Jeg kan forsikre om at opplæringsaspektet er gjenstand for grundig vurdering. Man ser nærmere på muligheten for offentlig godkjenning av vekterutdanningen, og det er dessuten behov for å styrke utdanningen både i antall timer og i innhold, ser det ut til. I tillegg bør det stilles visse grunnleggende krav til dem som skal foreta den opplæringen. Jeg mener det er avgjørende at vektere har tilstrekkelig kompetanse til å utføre sine oppgaver på en tillitvekkende måte og med en betryggende kvalitet. 




Alle typer vektere har behov for en grunnutdanning på et visst nivå. For dem som skal utføre spesielt krevende oppdrag, vil det være behov for spesialkurs utover en basis grunnutdanning. I dag har Politidirektoratet i rundskriv stilt krav om særskilt opplæring for dem som utfører flyplasstjeneste, offshoretjeneste, verditransport og ledsagertjeneste. Det er uansett for alle som skal utføre vekteroppgaver, nødvendig med en spesifikk opplæring rettet mot det konkrete arbeidet vekteren skal utføre. Her har selskapene et sjølstendig ansvar for sine egne rutiner. 




For det tredje må vi føre en strengere kontroll med vektere og vaktselskaper. Jeg vil nevne at dataverktøyet som er utviklet av Oslo politidistrikt og Politiets data- og materielltjeneste, nettopp for å effektivisere politidistriktenes arbeid med vandelskontroller, nå er tilgjengelig og er i ferd med å bli tatt i bruk av alle politidistriktene. Dette er av stor betydning og er noe Regjeringa har lagt stor vekt på. Vi må ha bedre kontroll med hvem som arbeider med vektere. Ved hjelp av en årlig sjekk mot politiets registre kan vi luke ut dem som ikke har tilfredsstillende vandel. Gjeldende regler om vandelskontroll etter ansettelse og varsling av vaktselskapene vil nå bli nøye overveid. Hensynene bak slik kontroll og varsling må imidlertid avveies mot personvern- og resosialiseringshensyn. 




Som et ledd i kontrollen vil det bli foreslått - i hvert fall vurdert av arbeidsgruppa - å innføre et nasjonalt ID-kort for vektere. Formålet med et slikt kort vil være at folk skal kunne vite om de står overfor en godkjent vekter eller ikke. I tillegg er det behov for et sentralt vaktselskapsregister med oversikt over godkjente selskaper, noe som også diskuteres i det arbeidet som pågår. For å sikre politiet ressurser til å utføre kontrollen vurderes innføring av et årlig gebyr. 




Sjøl om det overveiende flertall av vektere og vaktselskaper gjør en solid jobb, har det de siste årene vært for mange uheldige episoder der vektere og vaktselskaper har vært involvert. Vaktselskapene får en stadig viktigere rolle i samfunnet for å skape trygghet for folk. Tida er inne til å foreta en innstramming i regulering og oppfølging av bransjen. 




Arbeidsgruppas rapport skal være ferdigstilt innen svært kort tid. Jeg imøteser denne og vil så raskt som mulig også sende ut forslag til lovendringer på en bred høring.




