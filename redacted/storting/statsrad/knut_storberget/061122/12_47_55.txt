 Komiteen og Stortinget
vil ha anledning til å diskutere dette når man skal
diskutere de lovtiltakene som skal gjøres i forhold til soningskøer,
og som vil bli presentert i nær framtid, så man
har alltid mulighet til det. Men jeg vil jo advare mot å skape
en særlig stor debatt ut av dette, for vi er vel strengt
talt ikke uenige om at vi har denne typen køer.

Det å plassere folk som har fått
aksept for soningsutsettelse, i kø, er ikke så viktig.
Det som er viktig for meg som justisminister, og det som er viktig
for Regjeringa, er at køene faktisk går nedover.
Det er jo derfor vi har etablert mer tilskudd – med
støtte fra flere i Stortinget, også fra
Fremskrittspartiet – til
Friomsorgen, slik at man får gjort noe med samfunnsstraffdommene.
At vi nå etablerer over 300 plasser – som jeg
oppfattet at det var bred tverrpolitisk enighet om – som
bidrar til at den faktiske soningskøen nå går
nedover, mener jeg er det primære, men jeg tar
gjerne en debatt og er også åpen for å endre
definisjonen i den grad det er behov for det. Men jeg er veldig klar
på hva som er det primære.

