 Det gjør jeg gjerne.

Regjeringa mener at hovedutfordringen
for kriminalomsorgen er å avvikle soningskøen
og videreutvikle kvaliteten i straffegjennomføringen. Situasjonen
med soningskø er uholdbar, og Regjeringa har derfor framlagt
en konkret plan, «Rask reaksjon – tiltak
mot soningskø og for bedre innhold i soningen»,
for å avvikle køen
innen 2009, slik det ble lovet i erklæringen
fra Soria Moria. I denne planen er det gitt en bred redegjørelse
for hvordan soningskøen er definert.

Den gjeldende definisjon av soningskø tar
utgangspunkt i at alle typer straffereaksjoner skal være
påbegynt innen to måneder etter
at kriminalomsorgen har mottatt den rettskraftige dommen, med mindre
det er gitt utsettelse fra politiet. Det er således flere
grupper domfelte og bøtelagte som faller utenfor det som
defineres som soningskø. Dette er de domfelte som har fått
soningsutsettelse fra politiet etter
egen søknad og de dommene som kriminalomsorgen
har mottatt for kortere tid enn to måneder siden. De domfelte
som er etterlyst av politiet for ikke å ha
møtt til soning, teller heller ikke med i køen,
fordi de forutsettes å påbegynne straffegjennomføringen
umiddelbart etter pågripelse.

Jeg må presisere at det for tiden
i så måte er tre soningskøer
i kriminalomsorgen. I tillegg til køen for ubetinget
fengselsstraff har vi køer for bøter
og for samfunnsstraff. Den største utfordringen
er naturlig nok køen for ubetinget fengselsstraff, og det
er denne man normalt viser til når man omtaler soningskøen.
Det er for øvrig også den samme definisjonen
som den forrige regjering brukte; vi har ikke
endret den.

Køen for ubetinget fengselsstraff
utgjorde ved utgangen av september 2 514 dommer. Ytterligere 766
dommer var mottatt for kortere tid enn to måneder siden.
419 dommer var gitt soningsutsettelse av politiet, og 565 domfelte var
etterlyst av politiet for ikke å ha
møtt opp til soning. Disse regnes som nevnt ikke
med i køen, fordi de normalt umiddelbart skal inn til soning
ved pågripelse. Det samlede antall rettskraftige dommer
for ubetinget fengselsstraff ligger derved omkring 4 260.

Antall bøtedommer i soningskø var
samtidig på 2 606 dommer. Antall bøtedommer i
kø gir for øvrig ikke et riktig bilde
av hvor mye fengselskapasitet
det tilsvarer, fordi ca. 75 pst. av sakene bortfaller ved betaling
nær innkallingsdato – et effektivt innfordringsmiddel
med andre ord.  Det er også en mindre
kø for samfunnsstraffdommer, som heldigvis går
nedover. Den var på 287 dommer ved utgangen av september.
Som for ubetinget fengselsstraff er det også etterlyste,
nye saker og domfelte med soningsutsettelser for bøtedommer
og samfunnsstraffdommer.

Det er for øvrig hyggelig å kunne
informere Stortinget i dag om at soningskøen er på vei
ned. Det må tross alt være det viktigste,
uansett hvilken definisjon vi legger til grunn. Køen
for ubetinget fengselsstraff var på 2 737 dommer da køplanen
ble lagt fram i vår. Den sank som nevnt til 2 514 i slutten
av september og er i dag nede i noe over 2 300 dommer.

Jeg antar at Kriminalomsorgens Yrkesforbund
når de omtaler reell soningskø, faktisk
mener alle som faktisk skal inn for å få fullbyrdet
sin straff. Jeg er åpen for en debatt rundt hvordan vi
i framtida bør definere soningskø. Historisk
har definisjonen av soningskø vært endret
ved flere anledninger. Den definisjonen som benyttes i dag, har
vært benyttet siden 1999. Jeg mener dette er
en diskusjon vi bør ta når soningskøene etter
dagens definisjon er fjernet, og at hovedformålet med den
politiske jobbingen faktisk må være å få køene
nedover, et arbeid vi nå ser resultater av.

Det vil for øvrig bli god anledning
for Stortinget til å diskutere spørsmål
knyttet til soningskø framover. Regjeringa er i disse dager
i ferd med å avslutte arbeidet med lovproposisjonen som
skal følge opp de tiltakene vi har satt i verk i budsjettet
i forhold til soningskøplanen. Denne proposisjonen vil,
sammen med de konkrete budsjettiltak som nå er foreslått,
og som innebærer at vi etablerer over 300 fengselsplasser
i løpet av året og neste år, inneholde
en bred omtale av og diskusjon om utfordringen knyttet til soningskøene
og de tiltak som Regjeringa har iverksatt, som ikke krever
lovendring.

Hans Frode Kielland Asmyhr hadde
her overtatt presidentplassen

