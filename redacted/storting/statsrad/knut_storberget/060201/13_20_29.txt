  Jeg er helt enig med representanten Syversen
i at det er for få mennesker med minoritetsbakgrunn blant
meddommere og lagrettemedlemmer. Jeg syns det er fint at dette temaet
nå løftes inn i Stortingets spørretime.

Høsten 2005 foretok Statistisk sentralbyrå en
undersøkelse for Justisdepartementet. Undersøkelsen
viste at i de nåværende utvalgene av meddommere
og lagrettemedlemmene, dvs. de som er valgt for perioden 2004 til
2008, har 2,8 pst. innvandrerbakgrunn, og bare 1 pst.
har bakgrunn fra land utenfor Europa og Nord-Amerika.
Dette er en betraktelig lavere andel enn innvandrerandelen, som spørreren
påpeker, i befolkningen for øvrig. Det vil vi
forsøke å gjøre noe med.

Jeg er opptatt av å sikre
at innvandrere kan bidra med sine ressurser i samfunnet, ikke
minst i rettspleien. Domstolene er en viktig pilar i det norske
samfunnet, og innvandrernes deltakelse her er av vesentlig betydning
for den alminnelige tilliten til rettsvesenet. Mange avgjørelser
som skal fattes, ville stå seg mye bedre hvis
de blir fattet av mennesker som er representativt utplukket.

Valgordningen for meddommere og lagrettemedlemmer
er drøftet i NOU 2002: 11, «Dømmes av
likemenn». Som representanten påpeker, vurderes
det i utredningen ulike metoder for å sikre en
bredere sammensetning av meddommer- og lagretteutvalgene, ikke bare
når det gjelder etnisk bakgrunn, men også når
det gjelder alder, økonomi, sosial
og kulturell bakgrunn. Utredningen var på høring
for en tid tilbake. Justisdepartementet arbeider nå med
en proposisjon der vi vurderer reglene for valg av meddommere og
lagrettemedlemmer, og reglene for uttaking av disse, til den enkelte
sak. Et av de viktigste spørsmålene
som vi ser på, er hvordan vi skal få til en bredere sammensetning
av utvalgene. Blant spørsmålene vi da må ta
stilling til, er om valg av meddommere og lagrettemedlemmer fortsatt
skal foretas av kommunestyrene – og det mener
jeg at det er gode grunner for at det skal – hvordan valget
skal gjennomføres, når valget skal skje, hvor
mange som skal velges, hvilke krav som skal stilles til aldersfordeling
og adgang til gjenvalg, og hvilke krav som skal stilles til den
enkelte meddommer og det enkelte lagrettemedlem med hensyn til personers
skikkethet, vandel, stilling osv.

Departementet har som mål å fremme
en proposisjon for Stortinget på bakgrunn av forslagene
i utredningen i løpet av 2006, forhåpentligvis
allerede i første halvår. Det gir oss
rik anledning til å se nettopp på de
mekanismer som representanten etterlyser.

