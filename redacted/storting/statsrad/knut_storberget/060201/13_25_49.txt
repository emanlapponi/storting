 La meg først understreke at jeg deler
representantens bekymring for sikkerheten for sjåfører
av fisketransporter til Italia. Denne type ran har til
dels blitt gjennomført på brutalt vis overfor
sjåførene som har blitt rammet, og jeg ser derfor alvorlig
på at det på nytt er gjennomført et ran
av en norsk fisketransport i Italia.

Jeg har forelagt spørsmålet
for Utenriksdepartementet, som gjennom vår ambassade i Roma
har gitt en nærmere redegjørelse
for enkelthetene i denne saken. Der har jeg fått opplyst
at ranet av den norske fisketransporten i Napoli den 21.
desember 2005 er det første ranet av en norsk fisketransport
i Italia etter at det ble iverksatt omfattende tiltak
i 2002 og 2003 for å beskytte norske fisketransporter.
Blant annet fikk vogntogene satellittovervåking, samtidig
som det ble lagt opp samarbeidsrutiner med italiensk politi. Erfaringene
med dette samarbeidet har så langt vært
meget gode. Også italiensk politis etterforskning
har gitt resultater, og det ble våren 2005 foretatt en
rekke arrestasjoner i Napoli-området. Italiensk politi
hevder gjennom dette å ha brutt ned den organisasjonen
som stod bak de tidligere ranene.

Under ranet i desember 2005 synes det som om
de avtalte samarbeidsrutinene ikke fungerte etter
sin hensikt. Vår ambassade i Roma hadde derfor
den 26. januar et møte med italienske myndigheter
for å avdekke hva som sviktet, og for å drøfte
hvordan man kan unngå svikt i framtida. Italiensk politi
bekreftet her at samarbeidsrutinene står ved lag og vil
bli fulgt ved eventuelle framtidige ran. Under ranet i desember
var det svikt på begge sider, og det er nå under
oppfølging av partene for å hindre gjentakelse.

La meg i en parentes også få lov
til å opplyse at det er på det rene
at det gikk langt kortere tid før italiensk politi reagerte,
enn det som er rapportert i norske medier, og som representanten
Løvik viste til.

Det er i første rekke gjennom
et nært operativt samarbeid mellom
de involverte parter – i første rekke
transportørene, importørene og italiensk politi – at
man vil kunne forhindre at det på nytt finner sted ran
av norske fisketransporter i framtida. Avansert teknologi
har vært tatt i bruk med gode resultater, og
behovet for ytterligere sikringstiltak vil bli løpende
vurdert. Norske myndigheter vil bistå partene
når det gjelder kontakt med italienske myndigheter.

