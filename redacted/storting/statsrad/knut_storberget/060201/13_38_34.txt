 Innledningsvis vil jeg først få si
at her er det vel egentlig ikke snakk om å endre
sitt syn. Jeg mener for så vidt også at
jeg ikke har gitt uttrykk for at det ikke er
aktuelt å granske dette forliset.

Problemet i denne saken
er etter min mening at det heller ikke her forelå friske
midler fra den forrige regjeringa til å sette
i gang arbeidet. Slik sett har vi en jobb å gjøre.

Fiskefartøyet «Western» forliste
6. februar 1981 på vei fra Lovund til Myken i Nordland.
Forliset ble gransket av Den faste undersøkelseskommisjonen
for visse ulykker innen fiskeflåten i 1981–1982.
Justisdepartementet anmodet på bakgrunn av henvendelse
fra Stortingets kontroll- og konstitusjonskomite høsten
2004 Den faste ulykkeskommisjonen for visse ulykker innen
fiskeflåten om å gjennomgå og vurdere
foreliggende materiale, med henblikk på å se
om det var grunnlag for å gjenoppta undersøkelsene
omkring fiskefartøyet «Western»s forlis.
Kommisjonen avgav sin uttalelse i april 2005 og konkluderte med
at den usikkerhet som var til stede, tilsier at nye undersøkelser
bør vurderes iverksatt.

På bakgrunn av dette vedtok Bondevik
II-regjeringa å oppnevne en særskilt undersøkelseskommisjon
som skal kartlegge omstendighetene omkring «Western»s
forlis og foreta de nødvendige undersøkelser
for å bringe på det rene årsaken
til ulykken. Det ble – som sagt – imidlertid ikke
lagt inn midler i statsbudsjettet for 2006 til å dekke utgifter
forbundet med kommisjonens arbeid.

Jeg har merket meg det engasjementet som bl.a.
enken etter skipperen på «Western» og
andre etterlatte har utvist i saken. Jeg ser at det er
behov for å opprette en ny undersøkelseskommisjon
for å foreta nærmere undersøkelser rundt
forliset av fiskefartøyet «Western» 6.
februar 1981. Opprettelsen av en ny undersøkelseskommisjon
vil imidlertid få budsjettmessige konsekvenser. Jeg vil
derfor på egnet måte komme tilbake til
Stortinget med saken.

