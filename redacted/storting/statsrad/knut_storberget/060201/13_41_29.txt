 Jeg tror jeg bare skal gjenta deler
av mitt svar. Jeg sa: Jeg ser at det er behov for å opprette
en ny undersøkelseskommisjon for å foreta nærmere
undersøkelser rundt forliset av fiskefartøyet «Western» 6.
februar 1981. Vi ser altså at det er behov for dette.

Samtidig skal vi ta dette såpass på alvor
at man også lar det følge med penger
til å undersøke forliset. Det er ikke så vanskelig å fatte
vedtak om at det skal opprettes en kommisjon. Det er mye verre å gjennomføre
dette med tanke på spørsmålet om bevilgninger – men
det er jeg parat til å gjøre. Mer positiv kan
jeg vel egentlig ikke være.

Jeg mener at representanten også stilte
et viktig tilleggsspørsmål. Skal vi
la etterlatte etter denne type forlis
måtte slite med slike kamper som de gjør her?
Jeg mener at spørreren åpenbart har
et poeng: Det bør vi ikke. Vi bør se på hele
ordningen som gjelder gransking av sjøforlisene. Vi
har strukturendring på gang,
og vi vil på egnet måte komme tilbake til Stortinget
med dette, bl.a. gjennom budsjettene. Det vil kanskje forebygge
nettopp slike situasjoner hvor de pårørende
må kjempe mange kamper, men hvor man faktisk får
god nok gransking fra første stund.

