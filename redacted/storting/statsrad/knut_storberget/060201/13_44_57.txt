  Lensmannen har lange tradisjoner for å ivareta
oppgaver som betegnes som sivil rettspleie på grunnplanet.
Dette er rettspleiegjøremål som utføres
på nivået under tingsrettene, og omfatter
namsmannsfunksjonen, tvangsfullfullbyrdelse og gjeldsordning, stevnevitnefunksjonen
og enkelte andre sivile gjøremål.

Fra 1. januar 2006 er de sivile rettspleieoppgavene samlet
i politi- og lensmannsetaten i hele landet, på bakgrunn
av et bredt politisk kompromiss her i Stortinget, som bl.a. spørrerens
parti var deltaker i. Sekretariatsfunksjonen til forliksrådene
i kommunene inngår fra samme tidspunkt i etatens sivile
rettspleieoppgaver. Forliksrådet er en av våre
alminnelige domstoler og behandler utelukkende sivile saker. Saksbehandlingen, både
i forliksrådet og hos namsmannen, vil skje etter
et helt annet regelsett enn politisaker og vil bli behandlet deretter.

For å undersøke og synliggjøre
at sekretariatsfunksjonen ikke er et politigjøremål
legges det også opp til at forliksrådet
skal benytte egne brevark og konvolutter. For Oslo, Bergen,
Trondheim og Stavanger opprettes det også namsfogdkontorer,
som i samsvar med justiskomiteens forutsetninger i Innst. O. nr.
90 for 2003–2004 legges direkte under Politidirektoratet.
I tillegg opprettes det namsfogdkontor under politidistriktene for
kommunene Skedsmo, Tønsberg og Nøtterøy,
Kristiansand, Sandnes, Tromsø og Karlsøy. Dette
er kontorer som i stor grad får et veldig sivilt preg.

Det var bred enighet i Stortinget om overføring
av disse oppgavene til politi- og lensmannsetaten. En la vekt på at
organiseringen av den sivile rettspleien på grunnplanet blir
helhetlig og mest mulig lik i hele landet, og at det etableres
en organisasjonsmodell som passer landets bosettingsmønster.
Flertallet støttet en modell hvor en viderefører
den sterke lensmannstradisjonen i Norge og samler den
sivile rettspleien på grunnplanet hos politiet, den såkalte «politimodellen».

Publikum er vant til å henvende seg
til lensmannen, bl.a. når det gjelder krav om tvangsfullbyrdelse,
gjeldsordning eller skifterettsoppgaver,
og vil derfor ikke merke noen forandring
her. Oppgavene utføres dessuten i all hovedsak
av såkalt sivilt tilsatt personell, uten politimyndighet
og uten uniform. Tilsatte ved namsmannsenheten i domstolene, kommunalt
tilsatte forlikssekretærer og hovedstevnevitne mfl. som
overføres med oppgavene, har lang erfaring med denne typen
oppgaver og vil bidra til å opprettholde
det sivile preget, som spørreren er opptatt av.

Den lange og gode erfaringen politi-
og lensmannsetaten har på disse saksområdene,
det å kunne skille mellom politisaker og sivile
saker, overføring av sivilt personell fra kommunene, det
at de fire største namsfogdkontorene består
som sivile enheter under Politidirektoratet og at det opprettes
seks andre egne namsfogdkontorer, gjør
at jeg er trygg på at det sivile preget vil bli godt ivaretatt også i framtida.

