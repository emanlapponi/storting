 Jeg har behov for å kvittere ut det som komiteen tar opp av enkeltstående forhold i sin innstilling. 




For oss i Justisdepartementet og i Regjeringa er det maktpåliggende at vi nå sikrer tilliten til politiet og PST i særdeleshet i deres virke i kampen mot svært alvorlig kriminalitet. I så måte er jeg veldig oppløftet over det arbeidet som EOS-utvalget gjør. Det er også for oss i vår styring av politiet og hvordan det er organisert, særdeles nyttig å ha med seg det arbeidet. 




I det konstitusjonelle ansvaret som Regjeringa bl.a. har for metodebruken i det forebyggende sporet, gir EOS-utvalget også viktige faktiske grunnlag for en kontroll. Jeg har bare behov for å si fra denne talerstol at vi står i en tid da vi mer enn noen gang er avhengig av at vi sikrer legitimiteten til de forholdsvis inngripende metodene som bl.a. Politiets sikkerhetstjeneste er gitt anledning til å bruke. Hvis den legitimiteten brister, er jeg overbevist om at effektiviteten i det å drive etterforskning på så vanskelige felter som det PST gjør, faktisk også brister. Så her er det ikke bare spørsmål om kontroll og noe som eventuelt skulle svekke effektiviteten, det er snarere tvert imot noe som bidrar til å styrke effektiviteten. Jeg understreker det. Ved siden av dette har vi fra Regjeringas side også gitt beskjed om og tatt initiativ til at PST i større grad skal legge til grunn åpenhet i den politiske debatten om både budsjettets størrelse, hvor omfattende bl.a. telefon- og romavlytting og kontroll er, og også hva slags rolle man skal spille i det offentlige rom. Det skal bidra til å styrke legitimiteten. Det er den eneste forutsetningen for at vi vil kunne si at de metodene som man bruker, skal være tuftet på rettsstatens grunn. 




Jeg har behov for å si at de forhold som er tatt opp av kontroll- og konstitusjonskomiteen, vil det selvfølgelig bli jobbet videre med i departementet, slik at vi kan imøtekomme de punkter som EOS-utvalget peker på, og som kontroll- og konstitusjonskomiteen viderebringer til oss. 




