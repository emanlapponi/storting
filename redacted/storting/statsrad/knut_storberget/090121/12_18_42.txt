 Aller først har jeg lyst til å si at man kan jo gjøre seg noen betraktninger rundt det at et annet lands politi vurderer ressurssituasjonen i et naboland. Men jeg tror jeg skal la det ligge.


Det som er interessant i forhold til den debatten og den mediesaken, er faktisk at det er et resultat av at norsk og svensk politi har klart å avdekke et av de største narkotikanettverkene. Så – jeg holdt på å si – negativt blir det åkkesom. Men spørsmålet føyer seg inn i en rekke andre spørsmål på området organisert kriminalitet, narkotika og internasjonalt samarbeid, som jeg tidligere har besvart mange ganger både muntlig og skriftlig. Som tidligere justisminister kjenner jo representanten Dørum Kripos og Nye Kripos sin historie og de ulike endringer og omorganiseringer fram til nasjonal enhet for bekjempelse av organisert og annen alvorlig kriminalitet svært godt.


På bakgrunn av spørsmålet om spaningsressurser hos Kripos er det grunn til å understreke at Kripos ikke har egne spaningsressurser, men at de kan trekke på spaningsressurser fra Oslo politidistrikt ved behov. Dette anser man for å være en tilfredsstillende og ressursøkonomisk god ordning. Jeg tror den forrige regjeringa oppfattet det slik, og vi har valgt å føre det videre.


Norge har jo et rimelig lite politikorps, og det er viktig at de samlede ressurser utnyttes optimalt. Det har så langt derfor ikke vært ansett for hensiktsmessig å tildele Kripos egne spaningsressurser.


En av utfordringene når det gjelder operativt politiarbeid, er bl.a. de strenge krav som arbeidsmiljøloven stiller til arbeidsfrie perioder. Jeg går ikke nærmere inn på det, men det har beslaglagt mye arbeidskraft hos politiet.


Vi har også utfordringer i Politi- og lensmannsetaten i forhold til rekruttering fordi vi bl.a. har utdannet for få politifolk. Representanten er kjent med at Regjeringa av den grunn har valgt å øke opptaket ved Politihøgskolen. Den forrige regjeringa økte opptaket til 360 elever – vi øker det videre til 552 elever nå i år. Det er veldig bra. Det er alle partier i Stortinget enige om. Men det er faktisk et veldig godt svar i forhold til de utfordringer vi står overfor, også når det gjelder å få flere til å drive spaning ute, for vi trenger faktisk flere politifolk.


Representanten Dørum kjenner også godt til den styrkingen av budsjettene som har vært. I inneværende år er det altså en nominell styrking på 800 mill. kr, som sammen med DNA-registeret og den investering som gjøres i materiell, vil bidra noe.


Jeg vil allikevel påpeke at en av de store utfordringene når det gjelder mulighetene vi har til å kunne skape flere spaningsressurser nå raskt, er å få flere sivile inn i politiet. Det ligger noe i det inneværende års budsjett, og det er også en av grunnene til at vi like før jul valgte å styrke politibudsjettene, slik at i hvert fall partiet Venstre og regjeringspartiene er rimelig enige om nivået på politibudsjettet totalt sett. Jeg har tro på at vi gjennom å få inn flere sivile vil kunne få frigjort mer politiressurser, bl.a. til spaning. Men jeg vet også at representanten er svært opptatt av generell ordenstjeneste ute, og det vil også være prioritert.


Jeg har lyst til å si til representanten nå at det jobbes i departementet i forhold til framtidige budsjettprosesser med å ansette flere sivile enn det som framgår av inneværende års budsjett.


