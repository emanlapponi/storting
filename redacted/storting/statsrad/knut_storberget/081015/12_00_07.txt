 Til spørsmålet om skjevfordeling først: Det er Politidirektoratet som er gitt i oppgave å fordele midlene, etter en modell som jeg beskrev innledningsvis. Det har alltid vært sånn at i den grad det er noen som ligger under i forhold til fordelingsnøkkelen, skal man søke ved økte ressurser å fylle opp, slik at de som ligger etter, faktisk tar igjen de øvrige. Det er en linje vi ikke har tenkt å endre.


Så til det første i spørrerens oppfølgingsspørsmål. Det er slik at jeg er justisminister for hele Norge, ikke bare for Rogaland. Det er helt meningsløst for oss hvis vi rekrutterer flere politifolk til Rogaland ved å ta fra andre distrikter og dermed setter de andre distriktene i en tilsvarende dårlig situasjon. Vi må ha et ansvar for helheten. Det er her jeg mener Høyre gjorde noe uklokt da man satt i regjering, ved å kjøre så lave opptak på Politihøgskolen som man gjorde. Hadde man hatt det opptaket vi nå legger opp til – det som vi har i år og hadde i fjor – hadde vi hatt mer bemanning og også flere å sende til Rogaland.


