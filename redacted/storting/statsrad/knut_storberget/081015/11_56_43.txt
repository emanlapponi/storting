 Innledningsvis vil jeg kort nevne at departementet tidligere hadde den direkte etatsstyringen av det enkelte politidistrikt. Men da Politidirektoratet ble opprettet og politireformen vedtatt av et bredt flertall i Stortinget, innebar dette også vesentlige endringer i den administrative styringen av norsk politi. Etatsstyringsoppgavene for politidistriktene og de fleste særorganene ble delegert til Politidirektoratet, herunder ressursfordelingen og resultatoppfølgingen.


Dette innebærer at politibudsjettet fordeles av Politidirektoratet. Det skjer ut fra en ressursfordelingsmodell basert på en rekke kriterier som er brukt over flere år, relatert til politiets oppgaveløsning, hvor kriminalitetsbekjempelse og trygghet representerer de viktigste områdene.


Hovedutfordringen for politi‑ og lensmannsetaten nå og en tid framover er mangel på politiutdannet personell. Et direkte svar på representantens spørsmål er at vi ønsker å utdanne flere politifolk. Vi ønsker ikke å gjøre det Høyre gjorde da de satt i regjering i forrige periode, å ha et opptak på Politihøgskolen som lå nede på 240 studenter, noe som vi i dag sliter med. Det er jo de kullene vi mottar nå. Vi ønsker, som spørreren sikkert er klar over, nettopp gjennom det framlagte statsbudsjettet å ha et opptak til neste år på 552 studenter. Det har aldri vært så høyt opptak på Politihøgskolen før. Vi har sakte, men sikkert økt det, så i år og i fjor hadde vi opptak på 432 studenter. Dette er tilnærmet en dobling fra det lave nivået som Bondevik‑regjeringen la seg på, og som vil bidra til at framtidige justisministre kanskje i mindre grad vil måtte svare på den typen spørsmål som vi her står overfor. Dette er viktig. Vi trenger flere politifolk i Norge.


Vi tar også sikte på å følge opp bemanningsplanen som ble offentliggjort nå nylig i rapporten «Politiet mot 2020», og budsjettet er et svar på det. Det at man nå skal rekruttere inn 100 nye politistillinger til neste år, er resultatet av det økte opptaket på 360 studenter i det siste året av Bondevik‑regjeringen. Vi tar også sikte på å styrke innsatsen for å få flere seniorer til å stå i jobb lenger og også bidra til å «veksle ut» noen sivile, dvs. at sivile kan komme inn og overta noen av de oppgavene politiet i dag ivaretar, noe som gjør at flere politifolk kan komme ut i mer aktiv tjeneste.


