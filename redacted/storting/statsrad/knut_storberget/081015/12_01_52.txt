 Jeg kan gjerne svare en gang til på spørsmålet om skjevdeling, hvis det ikke var klart nok. Jeg sa at Politidirektoratet gjennom de siste årene har gjort hva man kan for å reparere denne skjevfordelinga ved å fylle på med friske midler, slik at de som henger etter, tar igjen de andre. Vi har ingen intensjon om å stanse den praksisen til Politidirektoratet.


Når det gjelder spørsmålet om fordelinga konkret i distriktene, er jo ikke den startet ennå. Vi starter ikke den før vi har hatt budsjettbehandlinga i Stortinget. Det er jo nettopp for å ivareta de hensyn som spørreren tar opp, om skjevfordeling, men også en del andre forhold, kriminalitetsutvikling og spørsmål om særskilte behov ute, at vi ønsker å se fagdirektoratets anbefaling før vi går til Stortinget og forteller hvor mye det blir på hver enkelt. Det er noe man tradisjonelt gjør etter at budsjettet er vedtatt i Stortinget.


