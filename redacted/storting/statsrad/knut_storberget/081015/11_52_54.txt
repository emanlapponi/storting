 Det er aldri heldig for rekrutteringen at man får denne typen episoder. Det virker ikke fristende å gå inn i et yrke hvor man kan bli utsatt for slike ting. La det ikke herske noen tvil om det. Men samtidig har jeg lyst til å si – og det er min erfaring både som statsråd, opposisjonspolitiker og i sin tid også strafferettsadvokat – at politiet er flinke til å etterforske denne type saker, og domstolene reagerer resolutt.


Jeg tror også spørreren er enig med meg i at rettspraksisen avspeiler at man tar dette på alvor, for vi kan ikke tolerere at maktens håndhevere blir behandlet på denne måten. Derfor er det viktig, mener jeg, at man nettopp ser hen til etterforskningen og sluttsummen av en slik sak før man vurderer den i en rekrutteringskontekst.


Så er det selvfølgelig mange andre forebyggende tiltak som må settes i verk, og som man setter i verk i forbindelse med bl.a. de investeringene som nå gjøres i verneutstyr osv., som også er viktig. Og gledeligvis steg søkerantallet til Politihøgskolen for inneværende år, noe som viser at det fortsatt er mange gode studenter å ta av.


