 Jeg er veldig glad for å få dette spørsmålet. Det er helt riktig som spørreren sier, at dette er et prioritert område for oss. Jeg er også glad for at spørreren har med i spørsmålet at man har lagt merke til at det nå har kommet flere fellende dommer. Dette er et veldig vanskelig felt, men det at politiet har klart å bringe fram noen saker, er avgjort viktig for oss.


I Soria Moria‑erklæringa uttaler Regjeringa at man vil styrke politiets arbeid for å bekjempe menneskehandel og gjøre det lettere for kvinner og barn som er utsatt for menneskehandel, å få midlertidig opphold i Norge. Dette er jo vår tids slavehandel – svært alvorlig kriminalitet som rammer mange kvinner, mange barn og også noen menn.


Regjeringas handlingsplan mot menneskehandel, som jeg var med på å lansere og hadde ansvaret for, «Stopp menneskehandelen», inneholder en rekke tiltak som både hver for seg og samlet er viktige virkemidler for å bekjempe den alvorlige kriminaliteten som menneskehandel faktisk representerer.


Vi har vært opptatt av at politiet organiserer denne kampen mot menneskehandel på en mer effektiv måte, ikke minst ved at vi har fått opprettet en egen gruppe i Oslo politidistrikt, STOP‑gruppen, som spørreren kjenner godt til. Den har vært veldig viktig for oss, 

er

 viktig for oss og kommer til å bli viktig for oss. Det har vist seg at denne gruppa fungerer etter intensjonen. Den gjennomførte bl.a. en omfattende etterforskning rettet mot grupper som står bak utnytting av kvinner bl.a. fra Bulgaria. Virksomheten retter seg nå mot dem som utnytter nigerianske kvinner i Oslo, «Operasjon Benin». Det er grunn til å merke seg det arbeidet denne gruppa gjør, og jeg har lyst til å gi dem honnør her fra denne talerstol.


Den kompetente tilnærmingen som vi ser både i Oslo og i andre byer – vi har jo sett meget godt arbeid også i Trondheim og i andre byer nå – er svært viktig, og det sikrer gode prioriteringer og en mer effektiv ressursutnyttelse enn det vi har sett tidligere.


Dette krever svært store ressurser. Det er noen av de mest krevende sakene vi står overfor. I den senere tid har vi sett at utgifter til bl.a. tolking, som også er påberopt i media, har økt betydelig. «Operasjon Benin» har alene regnskapsført tolkeutgifter med 1,9 mill. kr pr. september. Det sier noe om omfanget av saken, om kompleksiteten og at dette koster penger. Oslo politidistrikt har opplyst at det ikke er tale om noen reduksjon av aktiviteten i denne saken, og at aktiviteten om nødvendig vil bli dekket gjennom omdisponeringer av midler innenfor årets budsjett.


Det er i regi av Politidirektoratet gjennomført et program for kompetanseheving på alle nivåer i politiet. I tillegg er politiet de senere år tildelt budsjetter som gjør det mulig å gi prioritet til etterforskning av slik menneskehandel.


Så er det slik at vi nå følger opp de punktene som står i den handlingsplanen mot menneskehandel som vi kom med i 2006, bl.a. at den såkalte refleksjonsperioden er utvidet til seks måneder, noe som sikrer midlertidig opphold for ofre langt utover våre konvensjonsforpliktelser.


For å ivareta dem som samarbeider aktivt med politiet for å avdekke bakmenn, kan det være nødvendig å trygge deres sikkerhet. Arbeids‑ og inkluderingsdepartementet vil i løpet av høsten 2008 gi ny instruks til Utlendingsdirektoratet som skal sikre at ofre for menneskehandel som har vitnet i en alvorlig straffesak, som hovedregel kan få arbeids‑ eller oppholdstillatelse som danner grunnlag for permanent tillatelse. Dette er viktig for dem som tør å stå fram.


Jeg minner også om at det er innført utvidet bistandsadvokatordning for særlig disse kvinnene som er utsatt for menneskehandel, noe som er viktig for å komme i posisjon i forhold til det offentlige og til hjelpeapparatet. Vi ønsker en stadig forbedring av innsatsen på dette området.


