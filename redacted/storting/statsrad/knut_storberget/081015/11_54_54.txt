 Det var jo mange nye spørsmål i oppfølgingsspørsmålet, som jeg har ett minutt til å svare på. Men jeg tror at hovedkonklusjonen min, knyttet til det som er grunnlaget for selve spørsmålet, er at vi har hjemler både for varetektsfengsling, for straffedømmelse og også for streng sanksjon. De må brukes. Så må påtalemyndigheten vurdere om de er anvendelige i de konkrete tilfellene. Jeg mener at de hjemlene jeg viste til innledningsvis, viser at det er mulig å reagere når det er behov for det.


Så mener jeg også at politiet i Norge ikke klager for mye. Jeg har besøkt hvert eneste politidistrikt i løpet av det siste året, med unntak av Vest‑Finnmark. Jeg opplever en veldig positiv stemning når jeg møter politiet, også de tillitsvalgte. Vi opplever faktisk at kriminaliteten i mange distrikter går ned, og at man gjør en veldig god jobb. Jeg registrerer også at man har hatt mange oppslag i media nå knyttet til lønn – noen måneder etter at vi var ferdige med lønnsoppgjøret for politiet – som ikke har vært positive for politiet. Men jeg håper jo at både det lønnsoppgjøret vi har bak oss, og også det framtidige vil bidra til at vi får fram de gode sidene som norsk politi representerer.






                

