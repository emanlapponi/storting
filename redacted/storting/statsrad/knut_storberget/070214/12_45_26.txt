 All aktivitet innebærer
risiko. Så er også tilfellet ved gjennomføringen av
straff og forvaring. Kriminalomsorgen skal imidlertid, så langt
det er mulig, beskytte tilsatte og innsatte mot vold og trusler.
Jeg, som statsråd, vil alltid ha det overordnede ansvaret
for dette.

Ila fengsel, forvarings- og sikringsanstalt
har svært krevende klientell. Innsattegruppen består
i økende grad av personer med alvorlige personlighetsforstyrrelser,
dårlig fungeringsevne og lite utviklede sosiale
evner. De ansatte har, i den perioden vi har hatt forvaringsinstituttet, håndtert
dette på en god måte og uten alvorlige
hendelser. Denne regjeringen har i revidert nasjonalbudsjett for 2006,
jf. St.prp. nr. 66 for 2005–2006, sørget for en
tilleggsbevilgning på 9 mill. kr for bl.a. å styrke
sikkerheten på Ila.

I 2006 har man ved Ila fengsel, i tillegg til å forsterke den
fysiske sikkerheten, gjennomført et stort antall øvelser
og endret interne retningslinjer og rutiner for å ha
fortløpende kontroll over de sikkerhetsmessige utfordringene.
I tillegg skal alle nye medarbeidere i forvaringsavdelingene
gjennomgå en seks ukers opplæring.

Jeg har fått opplyst at kriminalomsorgens
sentrale forvaltning deltok i et møte på Ila
fengsel mandag 29. januar. Fengselslederen hevder at det er den høye
kapasitetsutnyttelsen som øker risikoen. I 2006 var kapasitetsutnyttelsen
på Ila fengsel ca. 99 pst. Det er høyt. Antall
forvaringsdømte har økt de senere årene.
Dette kombinert med soningskø er årsak til den
meget høye kapasitetsutnyttelsen ved Ila og i
andre fengsler.

Det vil bli tilrettelagt for et økt
antall overføringer av forvaringsdømte til andre
fengsler som et ledd i løslatelsesprosessen. Kriminalomsorgsavdelingen
i departementet utreder nå å etablere
ordinære forvaringsplasser ved andre fengsler,
noe som også vil avhjelpe situasjonen
på Ila.

De langsiktige prognosene for bruk av forvaringsinstituttet
avhenger av domstolspraksis – og der er det en rivende
utvikling – bl.a. av saker som i øyeblikket behandles
i Høyesterett. På lengre sikt, når
soningskøen er fjernet, har kriminalomsorgen som mål å redusere
belegget til 90 pst.

Problemet med soningskø var
noe av det første jeg tok tak i da jeg overtok
som justisminister, og vi ser nå at tiltakene som er satt
inn, virker. Regjeringa la fram en helhetlig plan for å avvikle
soningskøen i mai 2006. På dette tidspunktet var
det i overkant av 2 700 ubetingede dommer i køen. Jeg er
kjent med – og jeg har orientert Stortinget om det – at
det fins andre typer køer også,
men så langt er køen redusert med om lag 400 dommer.
Det er et godt utgangspunkt for videre arbeid for å få bort
køen.

Jeg har gitt kriminalomsorgens sentrale forvaltning ordre
om å følge situasjonen ved Ila fengsel,
forvarings- og sikringsanstalt nøye, for, så langt
det overhodet er mulig, å trygge innsattes og ansattes
liv og helse.

