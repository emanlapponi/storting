  La meg aller først si at hver gang
jeg får spørsmål og interpellasjoner vedrørende
disse problemstillinger i Stortinget og representanter våger å ta
opp dette viktige temaet, har jeg lyst til å gi honnør
for det, for jeg mener det er kjernen i forhold til hva
som skal til for å skape tryggere byer og tettsteder.

Jeg deler bekymringen som ligger i representanten Bøhlers
spørsmål. Her er det ikke bare tale
om veldokumenterte sammenhenger mellom alkoholbruk og
visse former for kriminalitet som man ofte er bekymret
for, bl.a. vold, overgrep, hærverk, uorden og en generell
utrygghet som mange føler i belastede sentrumsstrøk
i byene. Det gjelder vel så mye skader som påføres
folk i forbindelse med alkoholbruk, ikke minst akuttskader
og andre helseskader, og her er skader som påføres
andre, såkalt tredjemannsskader, like relevante
skader som dem som den som drikker, påfører seg
sjøl. Dette er bakgrunnen for at vi har aldersgrenser og
forbud mot såkalt overskjenking. Vi må rette oppmerksomheten
mot å sikre at disse bestemmelsene håndheves
på en effektiv måte.

Det er viktig å sette søkelyset
på den praktiske gjennomføringen av skjenkepolitikken.
Vi har ofte hatt klare krav, men hatt problemer
med å gjennomføre dem. Så – jeg
holdt på å si – visjonen lett å få,
lett å miste er bare en halv sannhet. Det er
lett å få, men vanskelig å miste
når det gjelder bevillinger.

Samtidig må vi ta vare på det
lokale sjølstyret. Jeg er tilhenger av at kommunene skal
ha ansvaret for bevillingspolitikken, slik alkoholloven gir dem.
Da er det imidlertid også nødvendig
at kommunene er seg sitt ansvar bevisst og bruker de virkemidlene
som faktisk ligger i alkoholloven for å forebygge både
ulovlig skjenking og former for kriminalitet som ellers kan følge
av mangelfullt kontrollert alkoholskjenking. Vi skal ha en effektiv
kontroll med skjenkesteder. Og politiet skal
gjennomføre sin trygghetsskapende innsats i sentrumsstrøkene
og bekjempe kriminaliteten. Dette er et samspill.

Allerede i dag har alkoholloven hjemmel som
langt på vei imøtekommer spørrerens oppfordring,
og som gir politiet mulighet for å stenge
et salgs- eller skjenkested for inntil
to dager når det er nødvendig for å hindre
forstyrrelse av offentlig ro og orden, ivareta enkeltpersoners eller allmennhetens
sikkerhet eller for å avverge eller
stanse lovbrudd, jf. alkoholloven § 1-8 a annet
ledd. Forutsetningen er at en alvorlig situasjon ikke
kan avhjelpes uten at stedet stenges, eller at politiet ikke
kan vente på et eventuelt vedtak om inndragning.
Stengningen kan bare foretas dersom det dreier
seg om lovbrudd knyttet til selve salgs- eller skjenkevirksomheten.
Sjøl om stengning etter denne bestemmelsen ikke
kan skje for lengre tid enn det som er nødvendig,
maksimalt to dager, for å gjenopprette en lovlig situasjon,
er det sannsynlig at bestemmelsen langt på vei kan ivareta
behovet for strakstiltak.

Sjøl om jeg ser at en utvidet mulighet
for strakstiltak kan gi umiddelbar virkning,
mener jeg det er behov for å være
noe tilbakeholden med å innføre slike, slik representanten
foreslår. For det første vil jeg peke
på at lovgivningen allerede i dag gir mange muligheter
for både kommune, politi og andre myndigheter
til å drive effektivt forebyggende arbeid og til å drive
effektiv kontroll. Vi må arbeide for at disse mulighetene
faktisk benyttes, like mye som vi vurderer nye bestemmelser.
For det andre er det grunn til å peke
på at spørsmålet om hjemler for å stenge skjenkestedet eller
ilegge bøter, også ledsages av et rettssikkerhetsaspekt. Etter
min oppfatning vil det være nødvendig
at gjennomføring av tiltak i forbindelse med brudd på skjenkebestemmelsene
skjer på en korrekt måte, der partene selvfølgelig
har en mulighet til å bli hørt.

Jeg vil imidlertid igjen, under henvisning
til representanten Syversens interpellasjon i Stortinget torsdag
8. februar i år om skjenkepolitikken og utelivsvolden og
den derpå følgende debatten, få understreke
at Regjeringa også vil vurdere nærmere
en økt adgang til eventuelle strakstiltak
som kan bidra til å redusere alkoholrelaterte problemer
og utrygghet bl.a. i byenes sentrumsstrøk. Dette vil det være
naturlig å se på sammen med bl.a. mulighetene
som politiet nå får ved etableringen
av politiråd. Det vil gi lokalpolitikere og politiet
bedre muligheter til å diskutere felles problemer
når det gjelder lokal alkoholpolitikk og gjennomføring
av bestemmelsene om alkoholskjenking, med sikte på å forebygge både
brudd på bestemmelsene og andre uakseptable konsekvenser
av alkoholbruk. Det er mitt håp at nettopp slike
politiråd kanskje kan få opp aktiviteten, slik
at vi bruker de hjemlene som er i loven allerede, istedenfor nå å lage
mange nye.

