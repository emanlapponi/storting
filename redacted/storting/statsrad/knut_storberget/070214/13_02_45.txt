  Det skal ikke herske tvil
om at Regjeringa også ser meget alvorlig på bruken
av gammahydroksydsmørsyre – GHB – og
de alvorlige konsekvenser slik bruk får. I så måte
er jeg glad for at spørreren tar opp dette. Dette er uten
tvil en alvorlig lek med livet. Man må derfor ikke
nøle med å ta kontakt med helsetjenestene dersom
det er mistanke om skade ved bruk. GHB har russymptomer som likner
svært mye på drikkealkohol, etanol, og kan ikke
forveksles med «ecstasy».

Norge har faktisk vært et
foregangsland når det gjelder etablering av kontrollordninger
med og forbud mot bruk og besittelse av både
råvarene til framstilling av GHB og sjølve stoffet
GHB. Det er ikke bare denne regjering til ære,
men også forrige regjering. Etter en
høringsrunde i 1999 ble GHB her i landet oppført
på narkotikalisten 12. juli 2000. Kontrollmyndighetene
har hjemmel for å beslaglegge også råvaren.
I de nordiske land og i mange europeiske land er råvaren
underlagt mye de samme restriksjoner
og kontroll som i vårt land. FNs narkotikakommisjon vedtok
20. mars 2001 å oppføre GHB under konvensjonen
om psykotrope stoffer av 1971, schedule IV. Fra det tidspunkt ble
stoffet også klassifisert som narkotika i global
sammenheng.

Norge har siden 2001 vært
fullverdig medlem av Det europeiske senter for overvåking
av narkotikasituasjonen og misbruksutviklingen – EMCDDA.
Senteret skal samle, analysere og spre kunnskap samt utvikle
sammenliknbare indikatorer for utviklingen av misbruk i de enkelte landene.
Gjennom sitt medlemskap deler Norge
informasjon om bl.a. GHB med de øvrige deltakerlandene. Norge er også aktivt
med i FNs arbeid innenfor narkotikakriminalitetsområdet.
Dette er jo viktige arenaer hvor vi kan ta med de signaler som også spørreren
nå gir, for å løfte fram dette.

Fra Politidirektoratet har jeg fått
opplyst at når det gjelder dødelig utgang ved
misbruk av GHB, er det sannsynligvis tale om ett eller
to tilfeller på ti år. For å sette det
i relieff, vi har antakelig mellom 10 000 og 20 000
flere alkoholdødsfall i Norge enn GHB-dødsfall. Det
ser ut til at ved alle tilfeller hvor GHB fører
til bevisstløshet eller dødsfall, er
det spesielt blandingsmisbruket, særlig kombinert
med alkohol, som forklarer komplikasjonene som oppstår.
Her trenger vi ikke bare nulltoleranse mot GHB,
men vi trenger en økt innsats i forhold til også å dempe
alkoholbruken. Sakene som er slått opp i mediene
de siste dagene, er imidlertid ikke ferdig etterforsket.
Verken beslag eller obduksjonserklæringer
foreligger fra noen av stedene. Det
er derfor for tidlig å si noe helt sikkert om disse dødsfallene,
sjøl om GHB tydeligvis er inne i bildet.

Bekjempelse av narkotikakriminalitet er et
viktig satsingsområde for politiet
og for Regjeringa. Handlingsplan mot narkotika 2003–2008
er utarbeidet for å oppnå en samordnet og effektiv
innsats for å nå en politisk målsetting
om redusert narkotikakriminalitet. Politiet
skal ha fokus både på etterspørselsreduserende
tiltak og tiltak som kan redusere tilgjengeligheten av de ulike
narkotiske stoffene. Imidlertid framstilles GHB av nokså alminnelige
ingredienser som er lovlige i Norge, og man har dermed ikke
den samme smuglerproblematikken som ved annen type narkotika
som innføres ulovlig til landet. Dette begrenser mulighetene
for hvordan internasjonalt samarbeid kan redusere
tilgangen på GHB her i Norge. Det har med andre
ord kanskje et sterkere nasjonalt aspekt enn vi aner. Det gjør
det også relativt vanskeligere for politiet
og andre kontrollorganer å oppdage produksjon
og misbruk før det skjer.

I forbindelse med de sakene om GHB som har
vært omtalt i mediene de siste ukene,
har det fra politiets og påtalemyndighetens side
vært lagt stor vekt på å formidle risikofaktorene
forbundet med bruk av dette stoffet. Også foreldre,
skole, helsemyndigheter og ungdommene sjøl må være
oppmerksomme og informere om de store skadevirkningene som bruk
kan medføre. Sosial- og helsedirektoratet har slik formidling
av informasjon som en del av sitt generelle ansvarsområde.

Derfor må vi vurdere alternative strategier
for å arbeide lokalt gjennom de miljøene unge
ferdes i og organer som har direkte kontakt med de unge, som f.eks.
utekontakter, politiet – og andre
innen fritidssektoren som har kontakt med barn og unge.

Til slutt: Jeg nevnte omfanget av alkoholskader
og alkoholdødsfall. Vi står overfor en betydelig
rusproblematikk i landet. Innsatsen mot GHB kan synes liten og minimal,
men den er desto viktigere, for vi trenger faktisk ikke flere
farlige rusmidler.

