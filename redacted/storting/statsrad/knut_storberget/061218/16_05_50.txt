 Til det siste vil jeg gjerne få replisere at det er ingen føringer i stortingsmeldingen som legger an til at det skal begrenses slik at det viktige temaet som representanten Syversen nå trekker fram, ikke kan medtas. Det synes jeg faktisk kanskje er en av hovedgrunnene til at man nedsetter et slikt utvalg og så tidlig i stortingsmeldingen signaliserer at det er viktig for oss. Men jeg syns samtidig vi skal ha med oss at det jo fins barnevernsinstitusjoner i dag som rommer ganske utfordrende barn, som også har en stafferettslig bakgrunn, så dette er ikke en helt fremmed materie for barnevernet. Men jeg er samtidig veldig glad for at debatten nå nettopp går i det sporet at man søker å finne de best mulige løsningene for å sikre samfunnet, slik at man ikke har grunn til å føle seg redd i forhold til ny kriminalitet, samtidig som man ser barnets beste veldig tydelig.




Så til representanten Aspakers innlegg. Det er slik at vi ønsker oss et slikt utvalg. Det har ikke vært noen overraskelse. Det er også slik at de øvelsene som skal gjøres i forhold til pågripelse og fengsling, ikke er ment å skulle være et frikort for 15-åringer til å begå ny kriminalitet – snarere tvert imot. Vi mener det skal gå an å finne instrumenter – det er noen i politilovgivningen i dag, som jeg var inne på tidligere – som kan bidra til at man bl.a. får innbrakt mindreårige. Vi søker her etter noe som kan avlaste kriminalomsorgen for de oppgaver den har når det gjelder fengsling.




Det er ikke slik at Regjeringa i så måte er representert av Politiets Fellesforbund. Hva Politiets Fellesforbund har sagt til representanten Aspaker – eller til Høyre for øvrig, for den saks skyld – får stå for Politiets Fellesforbunds regning. Det som er Regjeringas standpunkt, står i stortingsmeldingen, og det er det også gitt uttrykk for i denne debatten og i debatter tidligere.




