 Vi vil fortsatt satse på forliksrådene. Der tror jeg Venstre og regjeringspartiene er helt på linje. 




Jeg mener det er helt avgjørende at vi får mer bruk av forliksrådene. Det handler litt om det bl.a. Nils Christie og andre, både kriminologer og andre som har greie på sivil tvisteløsning, snakker om, å bringe konfliktene tilbake til folket og få bedre løsninger på sakene. Denne justeringen som er foretatt i godtgjørelsen til forliksrådsmedlemmene, mener jeg ikke er en trussel mot det. Men vi skal ta signalet fra spørreren alvorlig, og ha dette for øye når vi skal utforme framtidas budsjetter. Jeg sa i mitt svar i sted at jeg mener at vi er kommet ned på et riktig nivå. I det ligger det også at vi ikke har ambisjoner om å endre dette noe mer nå. Dette er også en ordning hvor det strukturelt sett er foretatt mange endringer de siste årene, etter at man etablerte den sivile rettspleien på grunnplanet gjennom den forrige regjerings arbeid, og hvor man gjorde store endringer i forhold til hvordan dette ble organisert. Jeg tror at nå begynner regelverket å sette seg, og det bør også spørsmålet om godtgjørelse gjøre. 




