 Svaret er nei! Vi vil ikke svekke forliksrådene som instans for å få løst konflikter - snarere tvert imot. Forliksrådene spiller en utrolig viktig rolle, og skaper arenaer for folk hvor man kan løse konflikter uten at det drar på seg store kostnader. 




Dette henger også sammen med den reformen som nå skjer i den sivile tvistelovgivningen. Når saker kommer til domstolen, blir man også invitert til å forenkle sakene og bidra til forlik, slik at vi får raskere løsninger. Vi får faktisk også bedre løsninger på saker når folk evner å forlike sakene. Det er ender på saker som lever lenger, og som lever bedre for de aktørene som blir berørt.




Det er riktig det representanten Larsen spør om. Stortinget - så å si et samstemmig storting, inkludert Venstre - har med bakgrunn i Regjeringens forslag i St.prp. nr. 1 for 2007-2008 vedtatt å justere godtgjørelsen til forliksrådsmedlemmene med virkning fra 1. mai 2008. 




Jeg mener at den endringen ikke vil svekke forliksrådene som instans. Satsen i saker hvor partene innkalles til møte, endres fra én ganger den til enhver tid gjeldende offentlige salærsats for advokater til to tredjedeler av salærsatsen pr. sak. Satsen i andre saker som kommer inn til forliksrådet, endres fra en sjettedel av salærsatsen til en åttendedel av salærsatsen pr. sak.




Endringene er et ledd i det helhetlige opplegget i budsjettforslaget for 2008 innenfor justissektoren. Jeg mener de er til å leve med.




Endringene må ses på bakgrunn av endringen i forliksrådsforskriften 17. februar 2006, hvor godtgjørelsen til forliksrådsmedlemmene ble differensiert ved å innføre redusert sats i saker hvor partene ikke innkalles til møte. Endringene innebærer en ytterligere justering av satsene for godtgjørelse til forliksrådsmedlemmene.




Etter mitt syn, som jeg sa innledningsvis, representerer forliksrådsordningen et verdifullt element i den sivile rettspleien. Forliksrådsordningen er en rimelig, folkelig og desentralisert tvisteløsningsmekanisme. Bistand til konfliktløsning i form av mekling på et tidlig stadium av en konflikt, før en ordinær rettssak innledes, er viktig og nyttig. Det bidrar til en verdifull avlastning av rettsapparatet for øvrig. 




Jeg mener at godtgjørelsen til forliksrådsmedlemmene vil være på et riktig nivå etter justeringen av satsene som nå er vedtatt av Stortinget. Jeg kan ikke se at justeringen vil svekke forliksrådet som rettsinstans. 




