 Hvis man skulle endre denne forliksrådsgodtgjørelsen, så er det jo nettopp tid for å gjøre det nå - før man velger nye medlemmer. Hvis man gjør det midt i en periode, ville jeg forstått argumentet om at man er valgt på feil grunnlag. De som nå blir valgt, har jo i større grad forutsigbarhet i forhold til hva slags regler som gjelder for forliksrådsmedlemmene.




Min erfaring både fra lokalpolitikk og fra lokal justisforvaltning som advokat gjennom en årrekke har vist meg at det er svært attraktivt å delta i forliksrådene. De rekrutterer ofte veldig erfarne, gode forliksrådsdommere. Det henger sammen med at vi også har behov for det, fordi vi vet at forliksrådene i større grad har fått mulighet til bl.a. å avsi dommer, og det er viktig at vi får gode avgjørelser. Jeg mener at vi skal fokusere på det som representanten spør om, at vi skal satse mer på god rekruttering til forliksrådene. Men når jeg har hørt om den rekruttering som skjer lokalt, er jeg ikke bekymret nå. Jeg mener at vi har særdeles gode forliksrådsdommere, og jeg tror vi også vil få det etter 1. mai. 





                

