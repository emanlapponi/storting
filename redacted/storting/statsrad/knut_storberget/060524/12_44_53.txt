  Da modulfengslet ble satt opp i 2003, var
det for midlertidig drift i byggefasen i forbindelse med rehabilitering
og nybygg ved Tromsø fengsel. Modulbygget var ment å skulle
stå i ett år og skulle sikre minst mulig
reduksjon i antall fengselsplasser mens rehabiliteringsarbeidet
pågikk. Imidlertid har soningskøene ført
til at bygget fremdeles er i bruk.

Grunnarbeidet tok ikke sikte på at
bygget skulle stå i flere år. Det ble heller ikke
satt opp noe eget takoppbygg over containerne på grunn
av den opprinnelig planlagte korte driften.

Bygget har, som representanten Aspaker helt
riktig påpeker, fått store lekkasjeskader. Det
må derfor settes inn vedlikeholdsmessige tiltak nå.
Da lekkasjeskadene ble klarlagt, ble Statsbygg engasjert for å se
på omfanget og kartlegge dem. Det ble utarbeidet en byggteknisk
rapport om modulfengslet, der de i konklusjonen pekte på hvilke tiltak
som må iverksettes for at fengslet skal bli i forskriftsmessig
stand. Totalt estimat for nødvendig rehabilitering er om
lag 1 mill. kr.

Tillatelsen til å oppføre
modulfengslet i 2003 ble gitt av Tromsø kommune for en
begrenset periode. Den løper ut ved årsskiftet.
Forutsetningen for den midlertidige bruksavtalen med Tromsø kommune
var at dette skulle være et midlertidig tiltak. Justisdepartementet
tar sikte på å fortsette bruken av modulbygget
så lenge det er soningskø. En tar sikte på å iverksette
nødvendig vedlikehold og å sende en søknad
til Tromsø kommune om å få forlenget bruken
av bygget.

