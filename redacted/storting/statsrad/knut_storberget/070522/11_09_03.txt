 Når det gjelder den aktiviteten som skjer på sjøen, må vi sette inn akkurat de samme tiltak og gjøre de samme vurderinger som ble tatt opp i den forrige interpellasjonsdebatten, og det er spørsmål om forebygging. Det er faktisk mye bedre at vi klarer å forebygge, enn at det smeller på sjøen. Vi vet at det kan være ganske så alvorlige ulykker med fatale utfall.




Dette er et område som man kanskje har fått inntrykk av nærmest er lovløst. Er man ute på det åpne hav, har man liksom fri flate. Det kan vi ikke tillate. Det er helt avgjørende at vi får satt inn forebyggende tiltak. Politiet vil aldri alene kunne reagere så sterkt at vi får antall ulykker ned mot null, særlig ikke når vi ser den sterke veksten og aktiviteten vi har når det gjelder småbåter. Jeg er glad for at interpellanten fokuserer så klart på dette.




Jeg tror også at politiet vil være de mest sentrale aktørene for nettopp det å kunne drive forebygging. Derfor tror jeg at det arbeidet som nå er gjort med hensyn til båtførerbevis, blir sentralt når Regjeringa nå skal sette seg ned for å se på hva slags tiltak man kan sette i verk. Som jeg sa i mitt hovedinnlegg, har vi dette til vurdering. Det er også naturlig å se på den åpenbare sammenhengen mellom båtkjøring i alkoholpåvirket tilstand og skader på sjøen. Akkurat de samme problemene som vi sliter med på land, sliter vi i kanskje enda større grad med på sjøen. Det er knyttet spesielle tradisjoner til dette. Jeg mener vi kan sette i verk regler, enten det går på promillegrense eller andre tiltak, det være seg informasjonstiltak eller deler av sertifiseringen, som gjør sitt til at vi i hvert fall får en mye større bevissthet rundt denne problemstillingen.




Jeg kan love, som jeg også sa i mitt hovedinnlegg, at de innspill som har kommet fra interpellanten, også når det gjelder spørsmål om rus, skal vi ta med oss når vi nå skal vurdere tiltak.




