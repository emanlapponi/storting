 Justisdepartementet arbeider for tiden med – og har gjort det lenge – at politiet både får ressurser og rammevilkår som vil ivareta publikums behov for service og beredskap. Det er bakgrunnen for at vi har økt budsjettet til politiet til neste år med 789 mill. nominelle kroner, og at politiet får en  reell økning på over 200 mill. kr.


Politidirektoratet har utredet politi‑ og lensmannsetatens utdannings‑ og bemanningsbehov både når det gjelder politiutdannet personell og personell med annen utdanning, fram mot år 2020. Det foreslås å opprette 2 700 nye politistillinger og 1 000 andre stillinger i politiet i perioden fram til 2020. Med budsjettforslaget for 2009 følger Regjeringen opp disse anbefalingene, bl.a. ved å øke opptaket på Politihøgskolen til det rekordhøye antallet 552 studenter – under den forrige regjering var tallet nede på 240. Hadde vi hatt det høye nivået på Politihøgskolen da, hadde vi antakelig i løpet av denne fireårsperioden hatt 600–700 ekstra politifolk, bl.a. til distriktene. Jeg minner om det, særlig rettet inn mot dem som satt i regjering da. Jeg mener at Fremskrittspartiet i stor grad har ryggen fri når det gjelder akkurat dette spørsmålet.


I tillegg til å øke opptaket ved Politihøgskolen arbeider vi med å organisere politiet på en bedre måte. Utdannede polititjenestemenn må i større grad ut i aktiv tjeneste, og de oppgavene som like gjerne kan utføres av sivile, bør utføres av sivile. Politidirektoratet har satt i gang en rekke tiltak, bl.a. rekruttering av personell med annen utdanning, eksempelvis arrestforvarere – som vi nå ansetter i flere distrikter – for å frigjøre polititjenestemenn for politioppgaver. Samtidig arbeider vi med tiltak for å beholde eldre politifolk lenger i jobb.


Angående bemanningssituasjonen i Kristiansund‑området opplyser Politidirektoratet at Kristiansund politistasjon de siste ukene har drevet mye operativ opplæring i forbindelse med innføring av nye tjenestevåpen. I perioder med omfattende intern opplæring kan det til tider være vanskelig å fylle alle tjenestelister. Når det i tillegg oppstår sykefravær, vil det kunne oppstå tilfeller hvor man er avhengig av beordringer for å ivareta en god beredskap.


Videre bekrefter Politidirektoratet at Kristiansund politistasjon var bemannet med en tjenestemann lørdag 18.09. 08  kl. 1800–2130 og søndag 19.09.08  kl. 1600–2200. Årsaken var sykefravær og at ingen andre tjenestemenn var tilgjengelig for beordring – som jo er en mulighet for politimesteren.


Vanligvis er det ikke noe problem å beordre tjenestemenn til overtid, men vi har i den senere tid sett at politifolk ønsker å verne om sin fritid.


Det er viktig å understreke at det i tidsrommet med enmannsbetjent vakt ved Kristiansund politistasjon var flere tjenestemenn på vakt i Molde‑regionen som ville gitt politidistriktet bistand dersom behovet hadde oppstått.


Det er ikke så lenge siden jeg var i Kristiansund, så jeg vil samtidig benytte anledningen til å berømme særlig lokale myndigheter for god kriminalitetsforebygging i området. Blant annet ved å stenge matserveringen i en kiosk ved en bensinstasjon i Kristiansund reduserte man voldskriminaliteten betydelig. En bred og slagkraftig kriminalitetsforebyggende innsats er avhengig av godt samarbeid lokalt. Det er også en viktig måte å spare politiressurser på.


Bemanningssituasjonen i politiet har vært en utfordring i flere år, rett og slett fordi det er utdannet for få politifolk. I høst er situasjonen blitt vesentlig verre fordi ansatte i politiet synes å ha bestemt seg for å verne om sin fritid ved ikke å ta på seg overtidsvakter frivillig.


Til tross for en tidvis utfordrende driftssituasjon i politi‑ og lensmannsetaten har vi et politi her i Norge som gjør en kjempejobb. Vi har et politi med en god utdannelse og høy kompetanse. På flere viktige områder, bl.a. i Kristiansund‑regionen, går kriminaliteten i riktig retning, og vi har et politi som derfor nyter stor tillit i befolkningen. Jeg er også glad for at vi allerede til neste år kan høste fruktene av økt opptak ved Politihøgskolen i fjor og i inneværende år – noe som heldigvis også Fremskrittspartiet har vært med og støttet. Vi har altså et rekordhøyt opptak på 432 studenter, og vi skal som sagt videre opp. Det innebærer at vi til neste vil få 100 ekstra polititjenestemenn, og de skal sysselsettes.


