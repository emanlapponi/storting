 Det er Politidirektoratet som fordeler disse midlene, men det gjøres etter en nøkkel – det er den såkalte Fürst og Høverstad‑rapporten som ligger til grunn for det.


Vi har nå en gjennomgang av hvordan vi fordeler midlene. Jeg skal ta med meg det aspektet som representanten Nesvik tar opp her, for jeg mener det er viktigere enn noen gang. Skal vi beholde tilliten, som også representanten er inne på, er vi helt avhengig av at politiet er til stede rundt omkring i det ganske land, ikke bare i pressområdene, der hvor kriminaliteten – jeg holdt på å si i tabloidavisene – synes best.


Samtidig må jeg bare få understreke at når det gjelder hverdagskriminalitet og også grovere kriminalitet, er det fantastisk at man i Kristiansund har klart å redusere voldskriminaliteten betydelig. Jeg mener å erindre – med forbehold – at reduksjonen var på rundt 30 pst. ved å ta forebyggende grep. Det er klart det er viktig at man i regionen opplever at en så alvorlig kriminalitetsart går ned så betydelig. Det beste er jo å skape samfunn som har mindre kriminalitet og mindre behov for politiet. Jeg mener at Kristiansund bør ha mer politifolk, men samtidig gjør de også en god forebyggende innsats.






                

