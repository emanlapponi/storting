 Jeg liker å sette spaden i jorda, og det har vi jo i aller høyeste grad gjort når det gjelder justisfeltet. Men vi er avhengig av å gå noen prosesser for å få vite for det første hvor vi skal sette spaden i jorda, og så hvor mye det koster å sette spaden i jorda. Så jeg er glad for at Fremskrittspartiets justispolitiske talsmann ser at vi har bygd ned soningskøen, og at vi der virkelig har vist at vi har kunnet sette spaden i jorda og bygge 400 nye fengselsplasser.


Når det gjelder akkurat dette spørsmålet, må jeg bare gjenta at vi også ser behovet for dette, særlig sett opp mot de planene man har, og de behov man har, med hensyn til politihelikoptertjenesten og muligheten for samlokalisering. Så må jeg få komme tilbake både i budsjettprosessen og gjerne også i andre sammenhenger og  si noe nærmere om konkret framdrift når det er blitt mer konkretisert.


