 Formell saksbehandling etter lov om kommunal
inndeling har pågått siden november 1995, da en
lokal aksjonsgruppe henvendte seg til fylkesmannen i Oppland med
forslag om at Kolbu overføres fra Vestre Toten kommune
til Østre Toten kommune. Et mindre areal foreslås
overført fra Østre Toten kommune til Vestre Toten kommune. Grenseforslaget
bygger på grensene for den interkommunale barneskolen i
området. 

Forslaget til grenseendring har vært
behandlet i begge de berørte kommunene. Kommunene er uenige
i spørsmålet om overføring. Kommunestyret
i Vestre Toten mener at nåværende grense i hovedsak
bør beholdes, mens Østre Toten kommunestyre har gitt sin
prinsipielle tilslutning til at kommunegrensen endres. Fylkesmannen
i Oppland har sendt saken til departementet til behandling, og departementet
har foretatt befaring i området. Det har også vært
avholdt møte i departementet med de to kommunene og aksjonsgruppa.

Saken har således vært undergitt
en grundig behandling, men er nå ferdig utredet og klar
til avgjørelse. Siden vi nå er inne i et år
med lokalvalg, mener jeg at grensereguleringssaker som
er ferdig forberedt, bør avgjøres så vidt
raskt at innbyggerne får anledning til å velge
og bli valgt i den kommunen de eventuelt skal tilhøre neste valgperiode.
Ut fra dette – og av hensyn til nominasjonsprosessene – har
departementet orientert de berørte ordførere underhånden
om sannsynlig avgjørelsesprosess. Jeg har imidlertid etter
nøyere vurdering kommet til at denne saken bør
forelegges Stortinget til behandling.

Jeg antar at det vil bli fremmet en stortingsproposisjon om
saken i løpet av februar-mars.

  Jeg kan bare bekrefte at saken vil bli lagt
fram og presentert for Stortinget i tråd med det som har
vært vanlig praksis.

  Jeg tror jeg må minne om at dette
er en gammel sak.  Den har faktisk versert i snart 100 år.
 Men det var først da aksjonsgruppa fra Kolbu, altså Kolbus
egen befolkning, tok kontakt med departementet i 1995 og bad om
at det nå måtte skje en opprydding av denne grensa,
i og med at den gikk i krok og sving og førte til at folk
som bodde i samme gata, bodde vekselvis i Østre og Vestre
Toten, at noe ble gjort.  Jeg har forstått det slik av
det materialet vi har hatt til behandling i departementet, at det
er et ønske fra lokalbefolkninga, altså Kolbus
befolkning, å få denne oppryddinga, og at det
er årsaken til at departementet fra 1995 og fram til i
dag har jobbet for å finne en løsning på dette.





                

  Representanten Husøy har rett i at
Arbeidstilsynet, i likhet med andre tilsynsetater, har stramme budsjettrammer.
 På bakgrunn av at etaten har ansvaret for å føre
tilsyn med 250 000 virksomheter, må innsatsen
prioriteres strengt og rettes mot de mest utsatte bransjer og virksomheter.
 Hotell- og restaurantbransjen ble viet særlig oppmerksomhet
gjennom en målrettet kampanje i 1992-93.  Kampanjen er
senere fulgt opp i et særlig samarbeid med skatteetaten
for å avdekke forhold som svart arbeid, skatte- og avgiftsunndragelser
og ulike former for kriminalitet i denne bransjen.

Arbeiderpartiet hadde ingen merknader til Regjeringas
budsjettforslag for Arbeidstilsynet for 1999.  Regjeringa er nå i
gang med å starte forberedelsene til statsbudsjettet for år
2000.  Jeg kan derfor sjølsagt ikke gi noen signaler eller
løfter om økte budsjettrammer for Arbeidstilsynet
i dag.

  Mitt inntrykk er at Arbeidstilsynet arbeider
godt.  Jeg har full tillit til de prioriteringer som Arbeidstilsynet
sjøl foretar.

Jeg har merket meg det som representanten sa
om nødvendigheten av å samarbeide på tvers
av etatsgrenser.  Det tror jeg er riktig, særlig i dette
tilfellet.  Jeg har ikke tidligere fått greie på at
taushetsplikten er et problem, men det skal jeg love å sjekke
opp.

