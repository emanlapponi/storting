 Det er svært uheldig når barn ikke får sakene sine avklart raskt i fylkesnemndene, og
              derfor tar jeg kritikken fra Riksrevisjonen svært alvorlig. Jeg er ikke fornøyd med at
              vi ikke når målet om fire ukers behandlingstid, og at unger må vente såpass lenge på
              en avgjørelse. Vi vet at tidsaspektet i disse sakene er helt avgjørende, og det står i
              barnevernsloven at unger skal få nødvendig hjelp til rett tid. 

Den 1. januar 2007 trådte det i kraft nye saksbehandlingsregler for fylkesnemndene.
              Formålet med de nye reglene var først og fremst å legge til rette for en enhetlig og
              hensiktsmessig saksbehandling. Et viktig mål var at de skulle bidra til forenkling og
              effektivitet. Sakene i fylkesnemndene skal behandles snarest, og de skal behandles, om
              mulig, innen fire uker. Ved behandlingen av disse nye saksbehandlingsreglene støttet
              Stortinget departementets forslag om ikke å innføre en absolutt tidsfrist. 

Så har Riksrevisjonen sett på saksbehandlingstiden i saker med forhandlingsmøte, og
              det er viktig å si at det er én av flere behandlingsformer i fylkesnemndene. Jeg vil
              presisere at de har en større bredde i arbeidet sitt og har saker med andre
              lovbestemte frister enn det som kommer fram i rapporten som representanten viser til.
              For eksempel skal fylkesnemndene gjennomføre, om mulig, legalitetskontroll av
              akuttvedtak innen 48 timer, og de skal behandle klager på akuttvedtak innen en uke.
              Det er viktig å si, synes jeg også, at fylkesnemndene i stor grad holder seg innenfor
              fristene i disse sakene. Men når det er sagt, mener jeg at forholdene Riksrevisjonen
              viser til, er alvorlige. 

Det har vært en kraftig vekst i innkomne saker til behandling i nemndene de senere
              årene. Fra 2005 til 2008 økte antallet saker til behandling med 32 pst., en vekst på
              nesten 10 pst. årlig. Det er satt i verk ulike tiltak for å imøtekomme den veksten,
              bl.a. har det vært en styrking i antallet fylkesnemndslederhjemler, fra 38 til 52 i
              perioden 2005 til 2008. Det er også varslet i budsjettet fra departementet ulike
              tiltak for å gi organisasjonene et løft, som vi tror kan bidra til å senke
              saksbehandlingstiden ytterligere. 

