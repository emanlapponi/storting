 Jeg er helt sikker på at vi kommer til å få rikelig anledning til å diskutere de
              konkrete forslagene som det aner meg at representanten vil komme med. Det skal jeg
              svare på, og vi kan diskutere det da. Jeg er litt opptatt av at vi nå gjør en ting av
              gangen, får til de endringene som er varslet i budsjettet, som vi altså tror kommer
              til å ha noe å si for styringen med nemndene, og for nemndenes mulighet til å gjøre
              den jobben de er satt til å gjøre. 

Jeg synes også det er viktig å si at når vi har denne diskusjonen, bør vi ikke ha et
              ensidig fokus på tid. Det aller viktigste er at det er kvalitet i det som nemndene
              gjør. Jeg er helt sikker på at representanten er enig med meg i at vi må finne den
              riktige balansen mellom effektivitet og kvalitet, sånn at kravene til effektivitet
              ikke går på bekostning av at det skal være faglig grundige og forsvarlige vurderinger
              som ligger til grunn for den enkelte beslutning som tas – nettopp fordi dette er
              dyptgripende spørsmål i barn og unges liv som vi må gå til med den største
              forsiktighet. Men jeg setter pris på at spørsmålet blir tatt opp, og vi får sikkert
              anledning til å følge det opp. 

