 Når jeg pekte på det jeg gjorde, var det fordi jeg ønsket å utfordre noen av
              premissene i representanten Hornes spørsmål, at barnevernet somler, og at
              departementet ikke gjør noe. Barnevernet gjør en god jobb, men har altså hatt en stor
              økning i antall saker. Departementet har satt inn tiltak. Så selv om kapasiteten er
              utvidet, er også antallet saker utvidet. 

Når det er sagt, er jeg helt enig med representanten Horne, og jeg tar utfordringen.
              Jeg skal brette opp ermene og sette i gang tiltak. Noe har vi varslet allerede i
              budsjettet. Det går på etableringen av en sentral enhet for fylkesnemndene, utnevning
              av en direktør, som jeg tror gjør at vi vil få et mer operativt og helhetlig ansvar
              for nemndene. Så er jo utfordringen vår å omsette det i tiltak for å få ned
              saksbehandlingstiden. For det at de fristene vi har lagt opp til, kun holdes i én av
              ti saker, er for dårlig, det er jeg enig i, og vi må gå grundig inn i hvordan vi kan
              gjøre noe med det. Da inviterer jeg representanten og andre til dialog om hvordan vi
              får det til. 

