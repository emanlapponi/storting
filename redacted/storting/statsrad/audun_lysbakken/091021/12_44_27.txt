 Det var jo noe av dette jeg tok opp i mitt svar til representanten. Vi er veldig
              opptatt av å styrke ordninger som gjør at vi i Norge kan ha vedvarende høye
              fødselstall, at vi kan ha et mest mulig likestilt foreldreskap og et mest mulig
              likestilt arbeidsliv. Ordninger knyttet til foreldrepermisjon og foreldrepenger er
              viktige nøkler for å få det til. 

Derfor er selvfølgelig også rettighetene i forbindelse med den typen stønad et
              spørsmål av betydelig viktighet. Regjeringen har allerede gjort et arbeid for å utvide
              disse rettighetene. Jeg er enig med representanten i at det er en utfordring å sørge
              for at vi legger godt til rette også for den gruppen som i utgangspunktet ikke har
              disse rettighetene. Derfor skal vi ta det inn som en sentral del i arbeidet med en ny
              foreldrepengeordning. 

