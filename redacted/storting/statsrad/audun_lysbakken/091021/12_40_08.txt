 La meg først få takke for hyggelig gratulasjon. Jeg vil også si at jeg er glad for at
              representanten stiller dette spørsmålet, for det er en problemstilling som vi fra
              Regjeringens side er opptatt av. 

På samme måte som en rekke andre ytelser over folketrygden opptjenes rett til
              foreldrepenger gjennom yrkesaktivitet. Foreldrepenger er en kompensasjon for
              inntektsbortfall. De som ikke har opptjent rett til foreldrepenger, får en
              engangsstønad. 

Mottakerne av engangsstønad vet vi er en sammensatt gruppe kvinner som av ulike
              grunner ikke har seks måneders yrkesaktivitet forut for fødselen, f.eks. studenter,
              hjemmeværende og uføretrygdede. Det som er interessant, er at denne gruppen har vært
              synkende i antall. I 2008 utgjorde den vel 11 000 kvinner. Fra 1. mars neste år, når
              arbeidsavklaringspenger, den nye stønaden i folketrygden, er blitt innført, med
              opptjeningsrett til foreldrepenger, vil flere kvinner få rett til løpende
              foreldrepenger, og færre vil få engangsstønad. 

Mange av dem som får engangsstønad, får også andre ytelser fra det offentlige, som
              f.eks. uføreytelser, overgangsstønad, dagpenger eller fødselsstipend fra Lånekassen.
              Det er altså ikke slik at alle som mottar engangsstønad, står helt på bar bakke uten
              den støtten. 

Når det er sagt, vil jeg si at jeg er enig med representanten Bekkevold i at det er
              grunn til å vurdere en økning av engangsstønaden ved fødsel. Engangsstønaden har
              gjennom mange år og under skiftende regjeringer sakket akterut. Det er nettopp derfor
              Regjeringen har sagt i Soria Moria II at vi vil vurdere å øke den. 

I St.meld. nr. 8 for 2008–2009 Om menn, mannsroller og likestilling, som ble lagt
              fram i forrige periode, varslet regjeringen at den ville utrede en forenklet og
              likestilt foreldrepengeordning. I dette arbeidet vil det være naturlig å vurdere
              rettighetene til foreldre uten tilknytning til arbeidslivet. Spørsmålet om
              engangsstønaden vil inngå i det arbeidet. 

Til slutt: Representanten Bekkevold mener at en høyere engangsstønad vil kunne være
              et målrettet tiltak for å redusere aborttallene. Vi vet i dag for lite om grunnene til
              at noen jenter velger å ta abort, og det finnes for lite forskning på området til at
              vi kan si noe sikkert om dette. Men jeg for min del har såpass tiltro til dagens unge
              jenter at jeg velger å tro at valget om å ta abort handler om noe mer enn om
              størrelsen på engangsstønaden. Hvis lavere aborttall er målet, har jeg større tro på
              tiltak som f.eks. bedre seksualundervisning og prevensjonsveiledning. Og jeg tror det
              er mer – skal vi si – fruktbart å jobbe for at alle unge kvalifiserer seg for
              arbeidslivet, slik at de har en god plattform i livet for å forsørge de barna de
              velger å få. 

