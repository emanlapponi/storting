 Grønland er mitt eget nabolag, men det er sånn at ikke alle føler seg like velkomne der som det jeg gjør. Flere talere har tatt opp Pride-paraden, som de to siste årene har begynt i Grønlandsleiret. Jeg mener det har vært viktig. Det har skjedd som følge av tilfeller av hat, vold og sosial kontroll i den bydelen. Det er et viktig signal for å demonstrere, noe jeg også prøvde å gjøre tidlig i min periode som inkluderingsminister ved å gå over Grønland sammen med Amal Aden, en profilert samfunnsdebattant som ikke tør å gå der alene. Det finnes ingen unntak i Norge for de lover og regler som vi ønsker å bygge dette landet på. Ingen byer, ingen strøk, ingen gater i vårt land er unntatt disse. 




Men jeg merket meg akkurat det samme som det representanten Oktay Dahl gjorde, at da vi hadde gått et stykke i årets parade, var den eneste åpne protesten en enmannsdemonstrasjon med bibelsitater. Det kan være en nyttig påminning til oss alle om at konservative, reaksjonære holdninger ikke er forbeholdt én religion. På samme måte som vi historisk har støttet, og fortsatt må støtte, dem som har kjempet for et mer liberalt syn innenfor kristendommen, f.eks. Åpen Kirkegruppe og andre, så trenger vi å utvide solidaritetsperspektivet til dem som kjemper for mer liberale tolkninger av islam, det være seg medlemmer av Skeiv Verden eller en annen organisasjon som nylig har kommet inn på statsbudsjettet, nemlig nettverket LIM – Likestilling, integrering og mangfold – som i hovedsak består av liberale og sekulære muslimer. 




Vårt arbeid internasjonalt har vært tatt opp. Det er en tøff, men viktig jobb Norge gjør i mange internasjonale fora ved å ta opp LHBT-perspektivet. Det er ikke populært, men jeg mener det er noe vi kan være stolt av at vi er konsekvent på å gjøre det. Det betyr mye for mange at det finnes land som tør å snakke om disse tingene. 




Jeg lover å gjøre mitt for å følge opp denne debatten i arbeidet med videreføringen av vår handlingsplan for LHBT-befolkningen. Jeg tar svært gjerne imot innspill fra alle Stortingets partier. Jeg er veldig glad for den brede deltakelsen i denne debatten. Det er et påfallende unntak. Jeg må si jeg synes det er trist at Stortingets nest største partigruppe ikke fant en enste representant som hadde tid til å delta i denne debatten. Hva det betyr, får de forklare selv. Men det er et signal som stiller bl.a. deres egen retorikk i innvandrings- og integreringsdebatten i et svært spesielt lys. Takk for en god debatt. 




