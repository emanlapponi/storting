 Det er riktig at Justisdepartementet
har innvilget arbeidstillatelse til to peruanske kvinner. Bakgrunnen
er at Stortinget i fjor oversendte et forslag fra Høyres
Arild Lund, der Justisdepartementet ble bedt om å vurdere
om dagens praksis var for streng når det gjelder midlertidig
arbeidstillatelse til arbeidstakere som kommer utenfra EØS-området.
Den forrige regjeringen besvarte denne henvendelsen negativt. Denne regjeringen ønsker
imidlertid å se på spørsmålet
på nytt, fordi vi er innstilt på en oppmykning
av dagens regelverk. Behovet for en slik oppmykning er for øvrig
understreket av NHO, bl.a. i møte med meg. Arbeidet med å følge
opp dette spørsmålet stod således på departementets
agenda da søknaden fra de to peruanske barnepikene kom
til behandling.

Det var flere gode grunner som talte for å innvilge søknadene,
selv om oppmykningen i regelverket ennå ikke er gjennomført.
Jeg presiserer at oppmykningen på dette området
selvsagt vil gjelde alle tilsvarende søknader, ikke bare
de to aktuelle søknadene nå. Avgjørelsen må slik
sees i sammenheng med spørsmålet om revurdering
av et for stivt regelverk – som et ledd i Regjeringens arbeid
med å få til en mykere utlendingspolitikk i Voksenåsen-erklæringens ånd.

  Det som det ville vært mest naturlig å behandle
denne søknaden etter, var reglene om au pair. Det viste
seg ikke å være brukbart for disse søknadene.
Her dreiet søknaden seg om to personer som gjennom flere
opphold i utlandet hadde hatt ansvaret for familiens barn, og som
barna og familien var knyttet til. Det kom inn et viktig kulturhensyn
her. Søkeren hadde kjennskap til peruansk språk
og kultur, og dette ville bidra til å sikre barna en tverrkulturell
og tospråklig oppdragelse, hvilket familien anså som
svært viktig. I denne saken var arbeidstillatelsen innvilget
etter utlendingsloven § 8 annet ledd, og således
ikke uten hjemmel. 

Når det gjelder Stortingets ønske
om et mindre stramt regelverk, har vi også fått
svært sterke signaler både fra stortingsrepresentanter
og andre om at en viss oppmyking i forhold til de firkantede reglene
som kom, var ønskelig, og dette arbeidet er vi i ferd med å gjennomføre, og
det vil selvfølgelig gjelde alle som søker. 

  Først spørsmålet
om likebehandling. Dette var en noe spesiell sak, og etter å ha jobbet
med denne type spørsmål i en del år,
er det mitt inntrykk at dette med tilhørighet til en kultur
og det at en familie er tokulturell og tospråklig, blir
det lagt stadig større vekt på i et flerkulturelt
samfunn.

Når det gjelder § 8
annet ledd, kjenner ikke jeg til hvordan den konkret har vært
bruk før, men det jeg kjenner til, og det som jeg har støttet
meg til, er at dette er en skjønnsregel som statsråden
kan bruke i tilfeller der man mener det er riktig å gjøre
det, og det var det som var bakgrunnen i denne sammenhengen. 

Det er en del regelverk i forbindelse med utlendingslovgivning
som nesten ikke åpner for skjønnsutøvelse. Så har
vi muligheten til det i en del sammenhenger, og da er det statsrådens
vurderinger som har gjennomslag. Vennskap og kjennskap betyr selvfølgelig
ingenting. For eget vedkommende kan jeg si at det overhodet ikke
er tale om slike ting, men vi har hatt henvendelser fra en rekke
hold både i denne og lignende saker, som vi har betraktet
også fra en prinsipiell side. 





                

  Den overordnede målsetting med fase
2 i omorganiseringen i politi- og lensmannsetaten, som innbefatter
grensereguleringer på driftsenhetsnivå, har vært å bedre
politiberedskap og service gjennom effektivisering av den administrative
strukturen, slik at det frigjøres ressurser til mer utadrettet
tjeneste. Det er behovet for å ta hensyn til de krav og
muligheter som følger av utviklingen innen befolkningsstruktur,
kommunikasjon, kommuneadministrasjon og kriminalitetsbilde, som
ligger til grunn for eventuelle beslutninger om sammenslåing. 

I kgl. res. nr. 23 for 1998, som omfatter sammenslåing av
lensmannskontorene i Arna og Åsane og Ulset politistasjon, er det
en klar forutsetning at man fortsatt skal beholde en politienhet
i Arna. Sammenslåingen vil legge til rette for en mer fleksibel
tjenesteordning som vil komme publikum til gode i form av bedre
politiberedskap og service. Det er misvisende å hevde at
lensmannskontoret nedlegges som operativt kontor etter sammenslåingen. Politiberedskapen
i Arna blir tvert imot styrket ved at det til enhver tid av døgnet
vil være tjenestemenn som er utrykningsklare, enten fra
tjenestestedet eller fra patruljebil. Publikum i Arna får økt
tilgjengelighet til de politi- og lensmannstjenester som forutsetter
fremmøte på kontoret ved at åpningstiden
for enheten i Arna utvides.

Lokal høringsinstans i slike saker
er bystyret. Formannskapet fattet vedtak i saken i september 1995
og bad om at Arna måtte få beholde en enhet. I
sammenslåingen ligger innbakt at Arna beholder et tjenestested
og faktisk får en bedre politidekning enn tidligere. Arna
var tidligere en landkommune som etter at den ble innlemmet i Bergen
kommune i 1972, har blitt stadig mer urbanisert. En storby som Bergen
trenger en helhetlig politiberedskap, hvilket man får ved å samordne
tjenestestedene Arna, Åsane og Ulset.

  Som jeg forsøkte å understreke
i mitt første svar, er utgangspunktet her at enheten i
Arna skal bestå som tjenestested, men ikke være
eget lensmannskontor. Det som da gjenstår, er at vi opprettholder
en nærpolitimodell. Det vil være folk med god
lokalkunnskap som betjener stedet, og det gir økt tilgjengelighet
for lokalbefolkningen. Så vi kan ikke se annet enn at alle
de forutsetningene som var lagt inn, er tatt vare på her. 

Når det gjelder frivillighet, vil
jeg si at f.eks. bystyret, som er vår høringsinstans,
har sagt at dette er en god måte å gjøre
det på. Så jeg har de største forventninger med
hensyn til at befolkningen vil få gode polititjenester med
den nærpolitimodellen som vi går inn for, og som
er basert på Stortingets forutsetninger.

  Jeg minner igjen om at det som er Politiets
og Justisdepartementets høringsinstans i slike saker, er
bystyret – eller formannskapet hvis det er delegert dit – og
dette mener vi er ivaretatt i denne saken.

Når det gjelder å garantere
god lokal kunnskap og samme personell, er jo situasjonen i dag den
at selv innenfor politiet slutter det folk og nye begynner – og
garanti for at man får «innfødte» ved
ethvert politi- eller lensmannskontor, kan jeg nok ikke gi, verken
der eller andre steder. Men vi ønsker å bygge
på dette med nærpoliti og god lokalkunnskap. Så regner
jeg med at man greier å skaffe seg slik kunnskap etter
hvert som man gjør tjeneste på ulike steder – selv
om det er innenfor de samme kommunene.





                

  Jeg er enig med Unn Aarrestad i at det er
viktig å stimulere debatten om Schengen-saken. Regjeringen
legger vekt på å praktisere innsyn og åpenhet
i Schengen-spørsmål.

Da er det bare å tilføye
at dagsordenen til møtene i Eksekutivkomiteen blir journalisert
på vanlig måte i departementet og er åpen
for innsyn.

Bjarne Håkon
Hanssen hadde her overtatt presidentplassen.

  Som det fremgikk av mitt første svar, ønsker
Regjeringen åpenhet om disse spørsmålene,
og rådende praksis – som jeg altså redegjorde
for – burde være beroligende i den sammenheng.

Når det gjelder spørsmål
fra media om innsyn, må vi selvfølgelig undergi
det enkelte dokument en vurdering, for som man kjenner til, skal
man særlig i saker som er knyttet til forhandlinger og
internasjonale avtaler, foreta en vurdering av om offentliggjøring
kan finne sted. 

Når det vises til dansk praksis, vil
jeg si at vi også har kjennskap til at dagsordenen til
Eksekutivkomiteens møter oversendes vedkommende utvalg
i Det danske folketing, og Regjeringen har selvfølgelig
ingenting imot tilsvarende praksis hvis dette er ønskelig
fra stortingskomiteens side.

  Jeg har ingen problemer med å besvare
det siste spørsmålet med ja, men jeg må ta det
forbehold at når det gjelder det å skulle drive
forhandlinger for å ivareta norske interesser på en
best mulig måte, må det ligge et element av at
man ikke skal gi fra seg alle forhandlingskort før man
kan bruke dem. Dette ber jeg om respekt for, og dette er også noe
av grunnen til at avslagene blir såpass hyppige. Vi journalfører
absolutt alle ting, og da må det nødvendigvis
også være noe som er unntatt offentlighet.





                

