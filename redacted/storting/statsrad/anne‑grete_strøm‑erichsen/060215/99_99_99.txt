 Innledningsvis vil jeg understreke at Regjeringen
er positiv til etableringen av sivil lufthavn på Rygge.
Det bekreftes også gjennom godkjenningen av samarbeidsavtalen 6. januar
i år.

Samtidig er det første gang
at Forsvarsdepartementet og Forsvaret inngår en slik avtale,
der det åpnes for betydelig sivil flytrafikk på en
flyplass der konsesjonen innehas av Forsvaret. Det er derfor behov
for en omfattende gjennomgang av juridiske, økonomiske
og driftsmessige sider ved avtalene.

En forutsetning for at avtaleverket skal kunne
godkjennes, er at dette er innenfor rammen av
konsesjonen til å anlegge, drive og inneha sivil lufthavn
ved navn Moss lufthavn, Rygge, som generalinspektøren for
Luftforsvaret fikk i statsråd 19. november 2004.

Avtaleverket skal ivareta Luftforsvarets
styringsmessige ansvar for den daglige driften av lufthavnen innenfor rammene
av de til enhver tid gjeldende konsesjonsvilkår.

Forsvarsdepartementet anser at Luftforsvaret
og Forsvarsbygg har gjort et grundig arbeid i denne saken. For å ivareta
forsvarlig saksbehandling i departementet er det likevel
helt nødvendig at det er en avsluttende kvalitetssikring
og en gjennomgang med dem som har utarbeidet avtaleutkastene før
endelig beslutning kan treffes.

Avtaleverket består av en overordnet
samarbeidsavtale, en investeringsavtale, en festeavtale og en prosjektavtale.
I tillegg vil partene framover framforhandle en underordnet
driftsavtale. Arbeidet med denne driftsavtalen forventes ferdigstilt,
som tidligere annonsert, medio 2006. Et kvalitetssikret utkast til
samarbeidsavtale ble framsatt 20. desember, og den ble undertegnet
allerede 6. januar.

De videre kvalitetssikrede utkastene til de
tre avtalene, investeringsavtalen, festeavtalen og prosjektavtalen,
mottok departementet 1. februar. Jeg forventer at disse vil være
godkjent innen kort tid.

Det er viktig å presisere at en faktor
for at Moss lufthavn, Rygge, skal være en suksess,
er et solid og gjennomarbeidet avtaleverk som må ta høyde
for alle relevante forhold i et langsiktig, helhetlig
og bærekraftig perspektiv. Dette vil være det
beste for å unngå uklarheter og problemer
senere.

Så den tiden som har vært
brukt for å få i stand det foreliggende
avtaleverket, vil forhåpentligvis legge det nødvendige
grunnlaget for et viktig og etterlengtet infrastrukturtiltak i Østfold.

