 Det er riktig at Forsvaret benytter noen av de utrangerte fregattene
til målfartøyer i forbindelse med øvelses- og testskytinger.
For Forsvaret har disse fartøyene ingen operativ verdi utover anvendelsen
som målfartøyer. KNM «Oslo» ble hugget opp etter
havari i 1994, KNM «Narvik» er museumsskip i Horten, KNM «Bergen»
og KNM «Trondheim» ligger i Ramsund og er klargjort som målfartøyer.
I 2002 ble KNM «Stavanger» senket av en torpedo fra ubåten
KNM «Utstein». I forkant av senkingen ble det gjennomført
en miljøsertifisering av fartøyet, som bl.a. innebar at fartøyet
ble ribbet for utstyr, rengjort og renset for olje og andre kjemikalier.

Rapporter fra Forsvarets forskningsinstitutt knyttet til miljøsertifisering
av målfartøyer kartlegger eventuelle miljøkonsekvenser
som kan oppstå. Disse rapportene har konkludert med at området
rundt et senket målfartøy ikke blir påvirket i nevneverdig
grad. Forsvaret har investert betydelige ressurser i utviklingen av «Nytt
sjømålsmissil» til de nye fregattene og missiltorpedobåtene,
og erfaringer viser at testfyringer er svært viktige for å sikre
operativiteten til slike våpensystemer. Intensjonen med missilfyringer
er ikke å senke målfartøyene, selv om dette ikke kan
utelukkes, men å benytte disse gjentatte ganger. Det skal innhentes
tillatelse til å gjennomføre missilfyringer i hvert enkelt
tilfelle. 

Forsvaret har foretatt kostnadsberegninger som viser at
det er kostnadsbesparende for Forsvaret å anvende utrangerte fregatter
som målfartøyer sammenlignet med å leie inn målfartøyer.
NSM-prosjektet har ved flere anledninger leid inn målfartøyer
for å kunne gjennomføre testfyringer. Erfaringene fra disse
samt kostnadsanslag viser ifølge Forsvaret at bruk av de to gjenværende
fregattene som målfartøyer vil være det mest kostnadseffektive
alternativet. 

Jeg vil understreke at det er svært viktig for
Forsvaret å kunne gjennomføre testfyringer mot målfartøyer,
av hensyn til både mannskapets og materiellets operativitet. Forsvaret
opplyser at valgte løsning for bruk av enkelte utrangerte fregatter
som målfartøyer vil gjennomføres i henhold til de retningslinjer
og miljøkrav som foreligger. Videre informerer Forsvaret om at dette
er den mest kostnadseffektive måten for Forsvaret å ivareta
behovet for testfyringer på, selv med høye stålpriser
i dagens marked. 

