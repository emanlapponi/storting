 Jeg er veldig glad for at en samlet komite gir sin tilslutning til forslagene i proposisjonen, som dreier seg om å skape bedre forhold for redningshelikoptertjenesten i Bodø og å utvide kostnadsrammen for utskifting av vinger på P-3 Orion.




Det er jo slik at P-3 Orion-flyene er en av de viktigste overvåkningskapasitetene vi har i nordområdene i dag, og også da i Forsvaret. Med sine operative kapasiteter og enorme rekkevidde vil det fortsatt gå mange år før disse flyene eventuelt kan erstattes med andre kapasiteter. Bakgrunnen for at Regjeringen har anbefalt å øke rammen er, som det også er blitt sagt, at andre nasjoner som hadde tenkt å være sammen med oss om dette arbeidet, nå har trukket seg. Den økte rammen som komiteen har sluttet seg til, vil gi flyene en strukturell levetid fram mot 2030.




Når det gjelder Regjeringens satsing på nordområdene, er denne også konkretisert i budsjettet for 2007 gjennom en betydelig økt operativ virksomhet både innenfor sjø-, luft- og landstyrkene.




Jeg registrerer at Fremskrittspartiet i tillegg ønsker en plan for anskaffelse av nye maritime overvåkningsfly. I den anledning ønsker jeg å informere om at det pr. i dag ikke er nye plattformer på markedet som har den samlede kapasiteten som dagens maritime overvåkningsfly har. USA har riktignok startet et program for å utvikle en mer moderne kapasitet, men denne ser ut til å være operativ tidligst rundt 2020.




Ellers ønsker jeg også å si til representanten Bredvold at jeg har forståelse for bekymring for flyene. Det er viktige kapasiteter. Når det gjelder transportflykapasiteten, har det jo vist seg at man burde ha startet en prosess tidligere. Men det tar vi nå konsekvensen av og vil komme tilbake til det når vi er kommet noe lenger.




