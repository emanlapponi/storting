 Jeg ser at det for det meste er stor enighet når det gjelder investeringsproposisjonen, men at en nok en gang prøver å dra i gang en debatt om de nye transportflyene. 




Da har jeg bare lyst til å referere til det som jeg orienterte om i fjor, både før vi gikk til anskaffelse, og da vi hadde saken til behandling i Stortinget 19. juni i fjor. Jeg sa det slik at i en kort mellomperiode må vi basere oss på kommersielle løsninger. Luftforsvarets transportflymiljø er så lite at det ikke er kapasitet til å operere to flytyper parallelt. Både ut fra et teknisk, økonomisk og operativt ståsted vil en slik løsning være lite formålstjenlig, og det vil også forsinke innfasingen av de nye flyene. Nå får vi de nye flyene, det første i oktober og det andre i mars neste år. 




Når vi gikk til denne hurtiganskaffelsen, var det nettopp fordi det var den hurtigste måten vi igjen kunne bli operative på. Jeg minner også om at da vi begynte den oppgraderingen av vingeskifte, ble det avdekket korrosjon - noe som viste at vi ikke ville klare å opprettholde flyene i den stand som vi i utgangspunktet hadde ønsket.




