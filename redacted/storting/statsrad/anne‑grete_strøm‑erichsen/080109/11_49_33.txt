  Som forsvarsminister er jeg svært opptatt av at sikkerheten til våre soldater i Afghanistan skal ivaretas på best mulig måte.

Utviklingen de siste årene viser at fiendtlige elementer i større grad tar i bruk asymmetrisk krigføring. Blant annet brukes fjernstyrte veibomber, og antall selvmordsbombere er økende.

For raskest mulig å kunne heve beskyttelsesnivået til våre styrker i Afghanistan ble det derfor vinteren 2006/2007 gjennomført en forsert anskaffelse av 25 Iveco pansrede kjøretøyer. 16 av disse ble raskt sendt til Afghanistan. De øvrige ble igjen i Norge til opplæring og tekniske prøver.

Dessverre har flere av de leverte kjøretøyene hatt tekniske problemer. Det er derfor riktig som representanten Bredvold viser til, at enkelte kjøretøyer periodisk har stått på verksted i påvente av deler og reparasjon. Det er ikke korrekt at nye kjøretøyer har stått på verksted hele tiden siden februar 2007, men ett kjøretøy stod frem til november 2007 på verksted på grunn av sprekk i pansret frontglass. Dette er nå utbedret.

Jeg vil minne om at et viktig kriterium ved anskaffelsen av de 25 kjøretøyene var at de måtte leveres hurtig på grunn av en forverret trusselsituasjon. Selv om vi har hatt tekniske problemer med kjøretøyene, har vi ved denne forserte anskaffelsen fått flere pansrede kjøretøyer til styrkene våre i Afghanistan.

Det er selvsagt ikke tilfredsstillende at kjøretøyer har mangler ved levering. Imidlertid er det ikke uvanlig at nytt materiell kan ha barnesykdommer inntil man vinner tilstrekkelig erfaring med vedlikehold og reservedelsforsyning.

Forsvarets logistikkorganisasjon arbeider målrettet for å holde flest mulig kjøretøyer i drift så mye som mulig av tiden. Det er krevende. Etter hva jeg har fått opplyst, lykkes vi likevel bedre nå enn da kjøretøyene var nye. Per i dag er 20 av 25 kjøretøy operative.

Selv om det har vært problemer med kjøretøyene, vil jeg understreke at målet om raskt å anskaffe kjøretøy for å bedre sikkerheten for våre mannskaper er nådd.

