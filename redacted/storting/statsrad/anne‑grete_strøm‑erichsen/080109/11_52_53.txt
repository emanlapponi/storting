  La meg først få gjengjelde nyttårshilsenen og takke for den.

Når det gjelder å kjøpe nytt materiell, er det klart at man ønsker en god innkjøringsperiode og en god testperiode. Nå er det slik at av de 25 kjøretøyene som vi kjøpte, sendte vi øyeblikkelig 16 til Afghanistan fordi sikkerhetssituasjonen hadde forverret seg. Vi beholdt ni i Norge for å kunne bruke dem til opplæring, trening og selvfølgelig også for å bli kjent med disse kjøretøyene teknisk sett. Jeg vil si at vi oppnådde det vi ønsket. Vi klarte å få til en høyere beredskap og en bedre sikkerhet ved de 16 kjøretøyene i Afghanistan. Det har vært nødvendig. Men det er klart, man skal alltid ønske seg at man har bedre tid i en innkjøringsfase. Jeg vil likevel si at det var en riktig vurdering. Vi vil nå også få en forsert levering av ytterligere kjøretøy for å ha bedre og større fleksibilitet i Afghanistan.

