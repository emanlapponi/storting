 Jeg må, med all respekt, si at jeg faktisk prøvde å gi et litt utfyllende svar, for det er ikke alt innenfor helse og omsorg som kan besvares med ja eller nei.


Når det gjelder askeskyen, var vi i en helt spesiell situasjon, som var kortvarig, tross alt.


Når vi skal legge opp til et fødetilbud, et lokalsykehustilbud, i en landsdel som, som spørreren rett sier, har store avstander, må vi gjøre mange vurderinger i forhold til det, og ikke minst ta hensyn til de store avstandene. Samtidig må vi oppfylle det som var Stortingets føringer, nemlig at man også skulle se på kvalitet på fødetilbudet. Og det er det som nå gjøres. Dette jobber man med i Helse Nord. Det er ikke slik at for å være et lokalsykehus må man ha et fødetilbud. Mange har det, men mange har det ikke.


Når det gjelder lokalsykehusene generelt, kan jeg i hvert fall si: Vi skal opprettholde de lokalsykehusene som er i dag.


