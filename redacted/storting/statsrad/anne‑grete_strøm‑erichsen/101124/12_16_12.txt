 Ved behandlingen av St.meld. nr 12 for 2008–2009 En gledelig begivenhet sluttet Stortinget seg til to viktige forslag for utvikling av det fremtidige fødetilbudet.


Det ene forslaget var at regionale helseforetak skal utarbeide helhetlige, flerårige og lokalt tilpassede planer for svangerskaps-, fødsels- og barselomsorg – sammen med berørte kommuner. Det andre var at tidligere krav om inndeling i fødestuer, fødeavdelinger og kvinneklinikk basert på fødselstall skal erstattes av kvalitetskrav til fødeinstitusjoner.


Jeg har presisert overfor de regionale helseforetakene at regionale planer skal være i samsvar med regjeringens politikk, og at prosessene skal sikres god lokal forankring.


Forslag til kvalitetskrav er utarbeidet av Helsedirektoratet og har vært på høring. Endelige kvalitetskrav skal foreligge 31. desember i år.


Det er positivt og nødvendig at kvaliteten på svangerskaps-, fødsels- og barselomsorgen nå blir satt i system. Jeg ser at dette kan føre til utfordringer og dilemmaer både for den gravide og hennes familie og for fremtidig organisering og drift av fødetilbud.


Styret i Helse Nord RHF godkjente 12. november en rapport som viser hvilke konsekvenser en eventuell innføring av de foreslåtte kvalitetskravene vil ha. Blant annet vil kravet om fire gynekologer ved hver fødeavdeling gjøre det vanskelig å opprettholde dagens 16 fødeinstitusjoner.


Siden kravene ikke er endelig vedtatt, har Helse Nord valgt å utarbeide planen i to trinn. Det første trinnet synliggjør konsekvensene av de foreslåtte kvalitetskravene. I trinn to skal styret beslutte organiseringen basert på endelige kvalitetskrav.


Helselovgivningen definerer ikke hvilke tilbud et lokalsykehus skal ha. Behovet for lokale sykehustjenester er annerledes i områder med mange eldre og få fødsler, sammenlignet med store byer med ung befolkning og høye fødselstall. Geografi, avstander og tilgjengelighet må derfor legges til grunn.


Jeg er kjent med at styret i Helse Nord understreker at landsdelen har en kvalitetsmessig god og desentralisert fødselsomsorg i dag. Styrets mål er å opprettholde en desentralisert fødselsomsorg i landsdelen.


Helsedirektoratet oppretter nå et nytt fagråd for fødselsomsorg, og jeg vil vurdere om regionale fødeplaner skal forelegges dette rådet.


Når alle de fire regionale planene foreligger, vil jeg – i samarbeid med de regionale helseforetakene – vurdere forslagene om strukturendringer i fødeinstitusjoner i lys av endelige kvalitetskrav, geografi og fødselstall.


