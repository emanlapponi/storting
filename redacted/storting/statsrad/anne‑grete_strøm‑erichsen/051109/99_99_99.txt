 Som det fremgår av Stoltenberg
II-regjeringens tiltredelseserklæring, vil nordområdene være
Norges viktigste strategiske satsingsområde
i årene framover. Dette innebærer økt
operativ virksomhet i Forsvaret i nord, og omfatter både
sjø-, luft- og landstyrkene. Jeg viser i den forbindelse
til Regjeringens forslag i tilleggsproposisjonen til statsbudsjettet
for 2006, som legges fram i morgen.

Når det gjelder Hæren, gav
Stortinget sin tilslutning til den strukturen som ble foreslått
i St.prp. nr. 42 for 2003–2004 om den videre moderniseringen
av Forsvaret. Jeg viser i den forbindelse til Innst. S. nr. 234
for 2003–2004. Formålet med omleggingen er å styrke
Forsvarets operative evne. Endringen innebærer
en kvalitativ forbedring av strukturen ved at Hærens styrker
blir mer anvendbare og tilgjengelige.

Når det gjelder materiell, ble det
i samme proposisjon også signalisert en målsetting
om å gjøre Hærens avdelinger lettere
og mer fleksible.

Disse målene ligger fast.

Som en del av arbeidet med å realisere
ovennevnte målsettinger og redusere kostnader innenfor
stramme økonomiske rammer planlegger generalinspektøren
for Hæren, som en midlertidig løsning, å prøve
ut Mercedes feltvogner ved Panserbataljonen på Setermoen
i Troms i 2006. Vognene vil bli tatt i bruk som et tillegg til eksisterende
pansrede kjøretøyer. Sistnevnte omfatter bl.a. stormpanservogner.

Når det gjelder stridsvogner, er for øvrig
Leopard 1, i tråd med langtidsplanen for 2005–2008, ikke
lenger en del av hovedmateriellet i Brigade Nord. Vognene er derfor tatt
ut av drift, men er fortsatt lagret i Nord-Norge.

Utprøvingen på Setermoen
vil gi Forsvaret viktige erfaringer som del av grunnlaget for den
videre utviklingen av Hæren. Jeg vil komme tilbake til
Stortinget med gjennomarbeidete, helhetlige anbefalinger om Forsvarets framtidige
struktur, herunder også Hæren, senest
i forbindelse med fremleggelsen av neste langtidsplan for Forsvaret.

Jeg vil understreke at Regjeringen vil videreføre
hovedtrekkene i den omstillingen som startet opp under Stoltenberg
I-regjeringen, og som er bredt forankret her
i Stortinget. Videreføringen vil bli vurdert opp mot målsettingen
om et høyt nivå på Forsvarets
tilstedeværelse i nord. Det er Regjeringens ambisjon at
en betydelig del av en modernisert og framtidsrettet hær
blir lokalisert til Nord-Norge.

