 Hensikten med anskaffelsen av Iveco-kjøretøyer var raskt
å få på plass lette, pansrede patruljekjøretøyer
for å styrke sikkerheten for soldatene våre i Afghanistan. 

Min vurdering var, og dette var også den helt klare fagmilitære
anbefalingen jeg fikk, at det var viktigere raskt å få på
plass pansrede kjøretøyer som tilfredsstilte våre krav,
enn å gjennomføre et vanlig anskaffelsesløp. En slik
prosess ville kunne ta flere år. I mellomtiden ville vi ikke hatt
god nok beskyttelse for våre soldater. 

Iveco-kjøretøyene
tilfredsstiller de fagmilitære og tekniske krav som er stilt til håndvåpen-
og minebeskyttelse. Det er imidlertid riktig at det har vært visse
innkjøringsproblemer med Iveco-kjøretøyene, og jeg
har tidligere svart på dette i Stortinget på spørsmål
fra representanten Bredvold. 

De tekniske utfordringene det er tale
om, dreier seg langt på vei om «barnesykdommer». Disse
er vi i prosess med produsenten for å utbedre. Noe av bruken av Iveco-kjøretøyene
har også forsterket problemene. For å forhindre dette har Forsvarets
logistikkorganisasjon presisert hvordan kjøretøyene skal brukes,
slik at man ikke risikerer at de blir overbelastet. 

Det er stor internasjonal
etterspørsel etter pansrede kjøretøyer. Storbritannia,
Italia, Belgia og Spania har gjort som Norge og kjøpt pansrede Iveco-kjøretøyer.
Samtidig har land som har anskaffet både disse og andre pansrede kjøretøyer,
opplevd at forholdene i Afghanistan er ytterst krevende. Derfor har også
de fleste typene kjøretøyer som ulike land har anskaffet,
møtt problemer i Afghanistan. 

I denne saken har jeg først
og fremst vært opptatt av raskt å få på plass pansrede
kjøretøyer for å bedre sikkerheten til soldatene våre.
Til tross for de nevnte tekniske utfordringene mener jeg det var helt riktig
av Forsvaret å anskaffe kjøretøyene og dermed redusere
risikoen for norske kvinner og menn i felten i Afghanistan. 

