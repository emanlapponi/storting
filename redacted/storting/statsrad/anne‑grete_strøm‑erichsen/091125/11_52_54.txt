 La meg først få understreke at det ikke er vedtatt noen nedleggelse av Aker sykehus. 

Det pågår for tiden et større arbeid knyttet til organisering og utvikling av
              «sykehusområde Oslo». Oslo universitetssykehus har etablert et lokalsykehusprosjekt,
              som har drøftet dagens og fremtidens behov for lokalsykehustjenester i hovedstaden.
              Prosjektgruppen står samlet bak en anbefaling om at Oslo universitetssykehus bør samle
              lokalfunksjonene i et nytt storbysykehus med akuttilbud innen kirurgi, medisin,
              rusbehandling og psykiatri. Prosjektgruppen har konkludert med at området på Ullevål
              vurderes som best egnet. 

Rapporten med anbefalinger har vært presentert for styret ved Oslo
              universitetssykehus. Den vil inngå som underlagsdokument i arbeidet med areal- og
              kapasitetstilpasning ved sykehuset. Saken skal etter planen behandles på styremøtet
              17. desember, og er altså fortsatt i prosess. 

Helse Sør-Øst RHF vedtok i november 2008 at ansvaret for tjenester til befolkningen i
              bydel Alna i Oslo og Follo i Akershus skal overføres fra Oslo sykehusområde til
              Akershus sykehusområde fra 2011. Oslo universitetssykehus og Akershus
              universitetssykehus HF samarbeider om å finne løsninger som sikrer optimal utnyttelse
              av ressursene i hovedstadsområdet. 

Nye Ahus er ikke ferdig utbygd. Fra 2011 utvides kapasiteten vesentlig når den siste
              sengefløyen med 112 senger og et nytt pasienthotell med 73 senger er på plass. I
              planleggingsarbeidet vil det bli vurdert om aktiviteten og sengekapasiteten ved
              sykehuset skal utvides ytterligere. Dette innebærer en vesentlig økning i somatiske
              senger ved Ahus før overføringen av opptaksområdet finner sted. Helse Sør-Øst
              understreker at det også skal gjøres risiko- og sårbarhetsanalyser. Planene vil bli
              korrigert dersom det viser seg at det kan oppstå kapasitetsutfordringer i forbindelse
              med overføringen. 

Akershus universitetssykehus flyttet som kjent inn i et nytt sykehusanlegg i 2008 med
              ny digital infrastruktur og nytt medisinsk-teknisk utstyr. I 2009 har sykehuset hatt
              store utfordringer i forbindelse med flyttingen. Dette har ført til økonomiske
              utfordringer i 2009. Pasientbehandlingen er ikke utført så effektivt som planlagt,
              slik at ventelistene og liggetidene har økt og i noen grad også antall
              korridorpasienter. Jeg har forsikret meg om at Helse SørØst følger utviklingen nøye,
              og det er tatt flere grep for å møte utfordringene. 

Regjeringen vil ha en helsetjeneste som ligger i front både medisinsk og teknologisk.
              Vi er opptatt av at alle skal ha et likeverdig tilbud av helsetjenester uavhengig av
              diagnose, bosted, personlig økonomi, kjønn, etnisk bakgrunn eller den enkeltes
              livssituasjon. Ahus er et av våre mest moderne sykehus. Det er ønskelig at så mange
              pasienter som mulig skal kunne benytte dette tilbudet. Det er en selvfølge at
              pasientbehandlingen skal være forsvarlig og av god kvalitet. 

Det vil ikke være riktig å sammenlikne dagens utfordringer ved sykehuset med de
              endringene som skal skje først i 2011 etter at sykehuset er bygd ut. 

