 Stortinget har vedtatt at 334-, 337- og 339-skvadronene organiseres under en felles ledelse på Bardufoss flystasjon. Organiseringen av helikopterstrukturen legger til rette for synergieffekter, både på den operative siden og når det gjelder logistikken. Det bidrar også til rasjonell drift av den fremtidige helikopterflåten. Det operative tyngdepunktet for disse helikopterne vil være i Nord-Norge, og Bardufoss har nærhet til prioriterte operasjonsområder.


Hovedbasen for helikoptre på Bardufoss skal være fullt ut operativ for alle elementene senest innen 1. januar 2013. Det er avsatt betydelige midler til etableringen av denne basen. Forsvarsbygg vil starte planleggingen av nødvendige boliger, lager og vedlikeholdsanlegg, administrasjonsbygg og annen infrastruktur høsten 2009, med byggestart for de første prosjektene sommeren/høsten 2010. Dette kommer i tillegg til utnyttelse av eksisterende eiendom, bygg og anlegg på Bardufoss flystasjon.


Det er flere parallelle aktiviteter som vil påvirke hvordan Bardufoss flystasjon blir seende ut og fremdriften på utviklingen. Flyttingen av Hærens ledelse til Bardufoss utløser behov for å se nærmere på mulighetene for samlokalisering for å få en mest mulig rasjonell utnyttelse av eiendom, bygg og anlegg i området.


For helheten må også planleggingen av hovedbasen ta hensyn til detasjementet som skal støtte fregattvåpenet og Kystvakten i Sør-Norge, samt forstudien som ser på muligheten for å etablere et nasjonalt kompetansesenter for helikopter.


Forsvarssjefen har fått i oppdrag å etablere hovedbasen for helikopter på Bardufoss snarest, og senest innen 1. januar 2013. De nødvendige tiltak innenfor eiendom, bygg og anlegg på flystasjonen vil bli iverksatt når de nødvendige avklaringer foreligger, og som nevnt er forberedelsene allerede i gang. Det legges opp til byggestart sommeren/høsten 2010. 


Som jeg har redegjort for, er forberedelsene i rute for å oppfylle Stortingets vedtak i forbindelse med langtidsplanen.


