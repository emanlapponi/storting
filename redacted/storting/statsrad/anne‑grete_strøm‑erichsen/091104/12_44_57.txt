 Regjeringen har som mål at det offentlige gradvis skal ta et større ansvar på tannhelsefeltet. I stortingsmeldingen om fremtidens tannhelsetjenester, St.meld. nr. 35 for 2006–2007, drøftes mulig utvidelse av offentlig finansiering av tannhelsehjelp. Med utgangspunkt i dagens rettigheter til offentlig finansierte tannhelsetjenester er det foreslått å tilgodese dem som er mest trengende av sykdomsmessige og økonomiske årsaker. Personer med svært lav inntekt og personer med store utgifter til tannbehandling er omtalt i denne forbindelse.


I tråd med stortingsmeldingen er departementet i gang med å kartlegge og utrede hva det vil koste å utvide stønadsordningen. Vi har lite kunnskap om befolkningens reelle behandlingsbehov og om hvordan tannhelsetilstanden er for dem som ikke har råd til å oppsøke tannlege, eller som har andre grunner for ikke å gjøre det. Regjeringen vil komme tilbake med aktuelle tiltak i budsjettsammenheng.


Jeg setter pris på engasjementet fra Kristelig Folkeparti og ser frem til et samarbeid med opposisjonspartiene om å følge opp forslagene i stortingsmeldingen og finne målrettede tiltak for dem som trenger det mest.


