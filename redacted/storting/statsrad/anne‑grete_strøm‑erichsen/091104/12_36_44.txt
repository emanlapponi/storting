 Mange rusmiddelavhengige får ikke de tjenestene de har behov for og rett til. Dette er en stor belastning for dem selv og deres pårørende. Mange har – over tid – opplevd at de må vente lenge før de kommer i gang med behandlingen, og at det ikke er god nok sammenheng i behandlingsforløpet.


Like fullt: Regjeringen har styrket rusfeltet med om lag 835 mill. kr siden vi overtok i 2005, inkludert forslaget til statsbudsjett for 2010. Om lag 350 mill. kr har gått til å styrke behandlingstilbudene i spesialisthelsetjenesten for nettopp denne gruppen.


Opptrappingsplanen for rusfeltet avsluttes i 2010, og etter det skal vi fortsette å videreutvikle rusfeltet, slik som det står i St.prp. nr. 1 for 2009–2010. I anmodningsvedtak nr. 478, 16. juni 2009, ber Stortinget Regjeringen fremme forslag om en «sterkere satsing på helhetlig rusbehandling og oppfølging» i forbindelse med statsbudsjettet for 2010. Bedre koordinerte helse- og omsorgstjenester er et viktig mål med Samhandlingsreformen som Regjeringen skal gjennomføre, og som ligger i Stortinget til behandling.


Jeg er enig med representanten Syversen i at det er for lang ventetid for tverrfaglig spesialisert behandling for rusmiddelavhengige. Det er samtidig viktig å være klar over at antall rusmiddelavhengige med rett til behandling har økt betraktelig etter at rusreformen trådte i kraft i 2004. Dette har stilt store krav til behandlingsapparatet. I 2009 har vi registrert noe økning i ventetiden til tverrfaglig spesialisert behandling. Samtidig har de regionale helseforetakene styrket behandlingskapasiteten. Denne styrkingen vil ikke få effekt på ventetidstallene før tidligst i tredje tertial 2009 eller første tertial 2010.


Representanten Syversen tar opp situasjonen til de private, ideelle aktørene på rusfeltet. Som helse- og omsorgsminister er jeg opptatt av at tjenestene til rusmiddelavhengige skal være av best mulig kvalitet. Kvalitet har vært et sentralt element i anskaffelsesprosessene som de regionale helseforetakene gjennomfører. Jeg er trygg på at de har sørget for å anskaffe tjenester med best mulig kvalitet. Private aktører har en sentral plass i behandlingen av rusmiddelavhengige. Mer enn 60 pst. av døgnplassene innen tverrfaglig spesialisert behandling drives av private tilbydere som har avtale med de regionale helseforetakene. Disse avtalene er inngått i tråd med regelverket for offentlige anskaffelser.


Det er de regionale helseforetakene som i henhold til sitt ansvar må vurdere hvilke behov for spesialisthelsetjenester befolkningen i helseregionen har, og hvordan tjenestene skal organiseres. Det betyr at de regionale helseforetakene selv må vurdere behovet for å inngå avtaler om tverrfaglig spesialisert behandling for rusmiddelavhengige med de private institusjonene.


