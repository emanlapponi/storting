 Regjeringen legger vekt på at befolkningen over hele landet skal føle trygghet for at de har tilgang på ambulansetjenester med god kvalitet og kompetanse, god beredskap og forsvarlig responstid. Ambulansetjenesten har utviklet seg fra å være en ren transporttjeneste til å bli en stadig mer avansert helsetjeneste. Det betyr økende krav til kompetanse hos ambulansearbeiderne.


Den offentlige utredningen «Hvis det haster…..» fra 1998 pekte på at det var store forskjeller i ambulansepersonellets utdanning og kompetanse. Det har siden blitt arbeidet systematisk med å følge opp anbefalingene i denne NOU-en. I akuttmeldingen, fra 1999–2000, foreslo Stoltenberg I-regjeringen bl.a. at kompetansekravene til ambulansearbeiderne skulle forskriftsfestes.


Forskrift om akuttmedisinske tjenester utenfor sykehus, som ble vedtatt i 2005, skal sikre befolkningen forsvarlige akuttmedisinske tjenester utenfor sykehus. I forskriften stilles krav om at ambulansene skal være tomannsbetjente, og at minst en av dem skal ha fagbrev som ambulansearbeider. Minst ett av ambulansepersonellet skal inneha kompetansebevis for fører av utrykningskjøretøy.


Mange steder var det ikke mulig å innføre kompetansekravene allerede i 2005. Det ble derfor gitt mulighet for å fravike kompetansekravene frem til 1. april 2010, som representanten Dåvøy riktig påpeker. Det er de regionale helseforetakene som har ansvar for å sørge for gode og forsvarlige spesialisthelsetjenester til befolkningen i sin region. Det gjelder også ambulansetjenester. Jeg er godt kjent med usikkerheten knyttet til om helseforetakene vil klare å oppfylle kompetansekravene når unntaksbestemmelsen løper ut.


Helseforetakene har gjort en betydelig innsats for å heve kompetansen og utdanne nok fagarbeidere i ambulansefaget, men tilgangen på kvalifisert personell har vært en stor utfordring for mange helseforetak.


Helse- og omsorgsdepartementet har derfor bedt de regionale helseforetakene om å redegjøre for i hvilken grad man vil klare å oppfylle forskriftens krav til bemanning innen fristens utløp. Videre har vi bedt om en redegjørelse for hvilke planer som finnes for å oppfylle kompetansekravene.


Vi har foreløpig fått svar fra Helse Midt-Norge og Helse Nord. De legger til grunn at helseforetakene vil klare å oppfylle kompetansekravet innen fristen med sin bemanning. De påpeker at det arbeides systematisk for å oppfylle forskriftens krav til bemanning, og vi vil naturlig nok også følge dette nøye fremover.


Regjeringen vil følge helseforetakenes arbeid for å kunne møte forskriftskravene tett, og har tillit til at kravene vil oppfylles når unntaksordningen opphører 1. april 2010. 


