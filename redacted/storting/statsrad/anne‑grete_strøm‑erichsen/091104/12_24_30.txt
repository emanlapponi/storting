 Regjeringen følger opp den nye regjeringsplattformen om å styrke sykehusenes økonomi, slik at flere pasienter får behandling og ventetidene holdes lave.


Denne regjeringen har styrket budsjettet til sykehusene betydelig. Siden vi tiltrådte i 2005, har vi bevilget mer midler til pasientbehandling. Med neste års forslag til økning på 1,45 milliarder kr er bevilgningen til pasientbehandling reelt sett økt med 8,3 milliarder kr fra 2005 til og med 2010. 


Budsjettforslaget legger til rette for en vekst i all pasientbehandling på om lag 1,3 pst. fra 2009 til 2010. Økningen gjelder altså for alle pasientgrupper som søker hjelp i spesialisthelsetjenesten – innen somatikk, psykisk helsevern, rusomsorg og rehabilitering.


Gjennomsnittlig ventetid for behandling i spesialisthelsetjenesten var 73 dager i 2. tertial 2009. De siste årene har både ventetider og antall pasienter som venter på behandling, økt noe – dette til tross for at det samtidig har vært en sterk økning i pasientbehandling i sykehusene. Aldri før har så mange fått behandling ved norske sykehus. Om lag 100 000 flere ble behandlet i 2008 enn i 2005. Men vi er ikke fornøyd med at mange pasienter må vente lenge. Det tar vi fatt i.


Regjeringen mener at det offentlige skal utgjøre grunnpilaren i helsetjenesten. Private aktører er et viktig supplement for å yte helsetjenester av høy kvalitet til hele befolkningen og med kortest mulig ventetid. Som representanten Olsen er kjent med, legger den nye regjeringsplattformen vekt på at de regionale helseforetakene skal sette inn tiltak for å redusere ventetidene til diagnostisering og behandling. Det følger vi opp i budsjettframlegget for 2010. Å bruke private aktører kan gjerne være blant de aktuelle tiltakene dersom det bidrar til å få ned ventetiden.


Regjeringen vil komme tilbake til dette i oppdragsdokumentene til de regionale helseforetakene for 2010.


Det er stilt spørsmål ved om ventelistemålene som benyttes i dag, er hensiktsmessige for å styre og planlegge spesialisthelsetjenesten. Som det fremgår av Prop. 1 S ønsker departementet å gjennomgå dagens ventelistemål og vurdere om det er behov for å endre dem.


