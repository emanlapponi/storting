 Hvis alt var akseptabelt, så hadde jeg ikke gjort noe med det. Men jeg har jo nettopp stilt strenge styringskrav til dette med bruk av vikariater, midlertidige stillinger og, som sagt, deltid – for å få redusert deltid, som er en stor bekymring i helse- og omsorgssektoren fordi det er en så stor andel deltidsstillinger, noe som absolutt ikke er ønskelig. I tillegg tok jeg i fjor et initiativ for å få redusert utdanningsstillingene i helseforetakene fra midlertidige stillinger – dette gikk spesielt på legestillinger – til at man i størst mulig grad skal ansette fast. Det arbeides det med nå. Veldig ofte er det denne typen stillinger som kombineres med forskerstillinger.


Hvis det er tilfelle at noen går over år i midlertidige forskerstillinger, så bør ikke det skje, men her er det jo nettopp også et poeng å få rotasjon i stillingene, slik at flere kan spesialisere seg og delta i den kompetanseoppbyggingen som skjer med forskning.






                

