 Det er regjeringens holdning at hovedregelen i arbeidslivet skal være fast ansettelse og redusert bruk av midlertidig ansettelse.


Representanten Lien tar opp bruk av uønskede midlertidige tilsettinger av forskere i helseforetakene. Jeg har forståelse for at slike tilsettinger bør holdes på et lavt nivå. Det er rapportert at enkelte forskere har stått i midlertidig stilling langt utover forventet tidsperiode. Det er ikke ønskelig. Jeg forutsetter for øvrig derfor at helseforetakene forholder seg til de rettigheter som følger av norsk lov.


I juni 2010 innhentet vi informasjon om bruken av midlertidige forskerstillinger i helseforetakene. Ifølge de fire regionale helseforetakene har helseforetakene relativt få stillinger fullstendig dedikert til forskning. De aller fleste forskere har kombinerte stillinger mellom klinikk og forskning.


Innen forskning er det imidlertid vanlig, også internasjonalt, å tilsette forskere i midlertidige stillinger. Grunnen er at slike stillinger ofte er eksternt finansiert og oftest for en tidsavgrenset periode.


Gjennom foretaksmøtene har jeg bedt om at helseforetakene følger opp situasjonen omkring faste stillinger, deltids- og midlertidige stillinger for alle ansatte. Det er et krav at hovedregelen er å bruke faste stillinger og begrense bruken av midlertidige stillinger og vikariater til et minimum. Rapporteringen fra de regionale helseforetakene vil gi oss den informasjonen vi trenger for å følge med i fordelingen av alle typer ansettelser – fast, deltid og midlertidig. Det gjelder også forskere og andre vitenskapelig tilsatte.


Kunnskapsdepartementet har et notat på høring om bruk av midlertidige stillinger i universiteter og høgskoler. Notatet presenterer ønske om tre tiltak:


Midlertidige stillinger skal reduseres


Utviklingen skal følges opp i etatsstyringsmøtene


Universitet og høyskoler er bedt om å gå igjennom egen praksis for å rapportere til etatsstyringsmøtene


Med bakgrunn i det jeg tidligere har sagt, har vi per i dag ingen planer om en lignende høring for helse- og omsorgssektoren. Forespørselen til de regionale helseforetakene har ikke avslørt at midlertidige ansettelser for forskere i helseforetakene er et stort problem. Samtidig mener jeg vi har iverksatt tiltak for å redusere omfanget av uønskede midlertidige stillinger ved å gi de regionale helseforetakene styringskrav om å følge opp situasjonen. Disse kravene er i tråd med anbefalingene fra Kunnskapsdepartementet.


Akhtar Chaudhry hadde her overtatt presidentplassen.


