 Jeg ser svært alvorlig på saken ved Kongsberg sykehus. Vestre Viken HF gjorde det eneste rette da de stengte fødeavdelingen midlertidig. Det er et grunnleggende krav at fødeinstitusjoner skal drives forsvarlig. Dersom virksomheten ikke drives forsvarlig, må det skje endringer i tilbudet. Virksomhetene skal ha klare seleksjonskriterier og tilgjengelig kompetanse for å ivareta de fødende som tas imot ved den enkelte avdeling.


Likevel er det slik at vi aldri helt kan sikre oss mot uheldige hendelser. Komplikasjoner kan oppstå akutt og uten forvarsel, men, som jeg presiserte i spørretimen i forrige uke: Når det oppstår alvorlige situasjoner som kanskje kunne vært unngått, må vi vurdere hendelsene og eventuelt endre rutinene for å hindre at dette skjer igjen. Det skal være trygt å føde barn i Norge.


Den aktuelle saken er nå til behandling i Statens helsetilsyn og under politietterforskning. Det vil derfor ikke være riktig av meg å kommentere helseforetakets tiltak og fremdriftsplan for å rette opp avvik ved fødeavdelingen ved Kongsberg sykehus. Jeg avventer Helsetilsynets behandling og politiets etterforskning. Men jeg understreker at sykehusene skal ha systemer som sikrer at pasientene får forsvarlige tjenester i tråd med gjeldende regelverk, og at systemene skal være forankret på ledernivå i hele virksomheten.


Styret i Vestre Viken har bedt administrasjonen om et forslag om å etablere et jordmorsenter ved sykehuset på Kongsberg og en nærmere beskrivelse av prosess og tiltak som må gjennomføres for at fødeavdelingen igjen skal kunne ta imot fødende.


En familie har mistet et barn, og mange fagpersoner er berørt i denne tragiske saken. Det er viktig å ta tak i hendelsen og finne årsaken til den, slik at det ikke skjer igjen, verken på Kongsberg eller ved andre sykehus. Det er sykehusets ansvar å sikre at det finnes gode rutiner, påse at rutinene blir fulgt opp, samt å skape en kultur hvor det er trygt å melde om uønskede hendelser. Vi skal bort fra «syndebukk-kulturen», dvs. at den som utløser hendelsen, blir utpekt som syndebukk. I stedet må vi ta tak i systemet for å finne ut hvordan hendelsen kunne skje. Jeg ønsker derfor at det skal være åpenhet omkring uønskede hendelser ved våre sykehus, og at hendelsene blir brukt til læring og forbedring av helsetilbudet.


