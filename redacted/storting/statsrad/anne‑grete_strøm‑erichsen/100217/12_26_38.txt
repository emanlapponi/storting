 Det skal ikke være noen tvil om at jeg har et overordnet ansvar, men samtidig er det slik at her er det ulike virksomheter på ulike nivå som også har et ulikt ansvar for å gjennomføre det som er vedtatt politikk.


Når det gjelder fødeavdelingene, er det slik at vi har tre nivåer for fødeavdelinger i Norge: fødestuer, fødeavdelinger og kvinneklinikk. Det påhviler et stort ansvar og gode selekteringssystemer for å kunne selektere hvem som skal føde på de ulike institusjonene. Det er noe vi følger opp.


Parallelt med dette er representanten Sjøli kjent med at det nå foregår et arbeid ute i de regionale helseforetakene, som en oppfølging av den stortingsmeldingen som kom i fjor, mener jeg det var, En gledelig begivenhet, nettopp for å se på fødetilbudet i hele landet. Det er de regionale helseforetakene som følger opp dette. Det arbeidet vil være avsluttet til sommeren.






                

