 Regjeringen mottok mandag 9. februar Thorvald Stoltenbergs rapport «Nordisk samarbeid om utenriks- og sikkerhetspolitikk». Rapporten er et resultat av de nordiske utenriksministrenes ønske om innspill for å stimulere til debatt og nye initiativ innenfor det nordiske samarbeidet.


Rapporten inneholder mange interessante forslag, som går inn i flere departementers ansvarsområder. Forslagene vil nå bli utredet og drøftet både nasjonalt og i de nordiske samarbeidsfora. Noen av forslagene vil kunne realiseres raskt, mens andre må ses i et lengre perspektiv.


Ett av forslagene i rapporten er et samarbeid om drift og utnyttelse av våre lands skyte- og øvingsfelt. Dette forslaget tar utgangspunkt i allerede eksisterende innspill fra forsvarssjefene i Norge, Sverige og Finland om en nærmere samordning av bl.a. landenes eksisterende skyte- og øvingsfelt.


Dagens og fremtidens operasjonsmønster og krav til våre offiserer og soldater medfører behov for kontinuerlig og sammenhengende trening med høy kvalitet gjennom hele året. Dette er en forutsetning for en god og effektiv soldatutdanning. I denne sammenheng er det kritisk viktig å ha tilgang til skyte- og øvingsfelt beliggende nær den militære bruker. Videre er det av betydning at Norge har skytefelt som gir allierte og partnerland anledning til å trene og øve i Norge. Det er et mål at Forsvarets skyte- og øvingsfelt i størst mulig grad skal være tilpasset den trening og øving som kreves for å klargjøre styrkene for de oppdrag og operasjoner de blir pålagt å gjennomføre.


Når det gjelder spørsmålet om fremtiden til Regionfelt Østlandet i Hedmark, foreligger det ingen planer om nedlegging av dette feltet. Forsvaret har investert store beløp i skytefeltet, og det er et klart behov for feltet i årene som kommer. Det er med andre ord ingen planer om verken å fjerne eller redusere aktiviteten her.


