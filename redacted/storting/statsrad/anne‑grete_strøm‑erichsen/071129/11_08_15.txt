 Forsvaret har, som mange har vært inne på, vært gjennom en omfattende omstilling som har vært nødvendig og riktig. Samtidig er det viktig at vi ser på erfaringene underveis og på den bakgrunn vurderer om det er noe som bør gjøres annerledes i den videre omstillingen for at denne skal bli så målrettet og god som mulig.




Det er bra at komiteen stiller seg bak Regjeringens videre arbeid med å legge til rette for at Forsvaret til enhver tid skal kunne ha tilstrekkelig og rett kompetanse, både når det gjelder militær og sivil kompetanse. Det bidrar til nødvendig langsiktighet innenfor personellpolitikken. Dette er ikke minst viktig i en tid da Forsvaret, som alle andre, konkurrerer om arbeidskraften i et stadig strammere arbeidsmarked.




Uansett hvor mye materiell vi har, er menneskene den viktigste ressursen Forsvaret har. Derfor er det også så viktig at vi sørger for å sikre at de verdiene som personellet utgjør for sektoren, blir behandlet på en så god måte som mulig, og at vi også bruker personellet aktivt i videreutviklingen av Forsvaret.




Jeg merker meg at det i innstillingen i hovedsak er enighet om Regjeringens linje hva angår bruk av alternative fornyingstiltak innenfor forsvarssektoren, som en oppfølging av evalueringen av tidligere bortsettingsprosesser. Regjeringen har tro på at det kan være mulig å få til gode interne løsninger, og her har jo også Stortinget sluttet seg til at der det er mulig og formålstjenlig å effektivisere internt i Forsvaret, skal dette prioriteres fremfor å sette bort deler av Forsvarets virksomhet til eksterne leverandører.




Bortsetting vil likevel også i fremtiden kunne være ett av flere mulige fornyingstiltak, men bare i de tilfeller hvor interne løsninger ikke er mulig eller formålstjenlig. Jeg merker meg komiteens understreking av at kjernefunksjoner uansett skal ivaretas av Forsvaret selv. Dette er nødvendig for at Forsvaret med sikkerhet skal kunne løse sine oppgaver nasjonalt og internasjonalt. Jeg har lyst til å nevne et tiltak som stod fra forrige regjering, og som vi har stoppet: Vi har ikke gått videre med bortsetting av basedrift på Haakonsvern, fordi vi anser det som en kjerneoppgave å drifte Forsvarets egen base.




For Regjeringen er det viktig at det i vurderinger av alternative fornyingstiltak legges stor vekt på sikkerhetspolitiske og operative forhold, herunder fleksibilitet og tilgang på nødvendig kompetanse. Disse hensynene vil være grunnleggende for den videre utviklingen av Forsvaret. Som komiteen er opptatt av, vil vi i forbindelse med neste langtidsplan ha en gjennomgang av logistikk- og støttekonseptet i Forsvaret. I denne gjennomgangen vil det være viktig å ta hensyn til at direkte operativt understøttende logistikk er helt nødvendig for den operative evnen, og således selvfølgelig bør skje i Forsvarets egen regi.




Regjeringen vil særlig vektlegge de personell- og kompetansemessige forhold ved vurderingen av totaløkonomiske konsekvenser. De ansatte skal involveres på en skikkelig måte i alle effektiviseringsprosesser. Jeg merker meg at komiteen i likhet med Regjeringen understreker viktigheten av å ha et godt, ryddig, konstruktivt og involverende forhold til arbeidstakerne og deres representanter. Det er en forutsetning for at vi skal få til en videre omstilling i Forsvaret.




