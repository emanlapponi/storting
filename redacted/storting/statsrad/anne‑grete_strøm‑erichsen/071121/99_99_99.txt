 Jeg er veldig opptatt av å ivareta
og videreutvikle de nasjonale festningsverkene, fordi de representerer noen
av de viktigste statlige kulturminnene som vi
har i Norge. Vi har derfor et klart ansvar for at festningene forvaltes
på en god måte, gjennom bl.a. målrettet
vedlikehold, slik at de framtrer med verdighet.

Departementets tilskudd til de nasjonale festningsverkene
skal sammen med leieinntekter fra statlige og sivile brukere av
festningene dekke Forsvarsbyggs kostnader til ivaretakelse og vedlikehold. Etter
forslag fra Regjeringen vedtok Stortinget å øke
tilskuddet fra 38 mill. kr i 2006 til 51 mill. kr i 2007. Stortinget
godkjente også i forbindelse med revidert nasjonalbudsjett
for 2007 Regjeringens forslag om bruk av ca. 20 mill. kr til prosjektet «Hele
landet – nasjonale festningsverk».

Det vedlikeholdet som har vært prioritert
på Kongsvinger festning i år,
har i hovedsak vært videre arbeid på muren som
raste ut sommeren 2005, og kalkpussarbeider på Slaveriet.
Her er det til sammen brukt 1,3 mill. kr. Videre er det bl.a. utført
rydding av forterrenget. Totalt er det utført vedlikehold
for ca. 2 mill. kr i 2007.

Arbeidene med den utraste muren vil fullføres
i 2008. Utover dette er det planlagt nødvendige helse-,
miljø- og sikkerhetstiltak, vedlikehold av tekniske anlegg
samt skogsrydding. Foreløpig planlegges det tiltak for
ca. 1,5–2 mill. kr i 2008.

Det er Regjeringens ambisjon å ruste
opp forlegningsbygget på Kongsvinger
festning. Forsvarsbygg er derfor gitt i oppdrag å utarbeide
nødvendig dokumentasjon for dette prosjektet. Arbeidet
med å lage et tilstrekkelig dokumentasjonsgrunnlag
har tatt noe lengre tid i Forsvarsbygg enn antatt. Forsvarsbygg
har antydet at de vil framsende forespurt prosjektdokumentasjon
til departementet rundt juletider. Deretter vil departementet behandle
Forsvarsbyggs anbefaling. På det nåværende
tidspunkt er det derfor for tidlig å si noe konkret
om prosjektets framdrift og om prosjektets kostnader.

