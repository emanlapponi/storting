 Jeg vil nok en gang takke interpellanten for å ha tatt opp et veldig viktig tema, og takke alle for en utrolig god debatt, vil jeg si. Det er veldig stor enighet om de utfordringene som er. 




Jeg tror vi alle kan være enige om at det å ha rett kompetanse er noe av det aller viktigste. Representanten Sjøli sa at Høyre var opptatt av å styrke helse- og omsorgstjenestene i kommunene og kommunenes ansvar. Det er også Regjeringen. Det er også det som ligger i intensjonene i samhandlingsreformen, som er viktig, og som jeg ser frem til at Stortinget jobber videre med. 




Det med å ha kompetanse er den viktigste suksessfaktoren. Her har jeg lyst til å understreke at også når det gjelder legemiddelhåndtering, er det institusjonslederens ansvar at det skjer på en forsvarlig måte og ut fra kompetanse. 




Representanten fra Fremskrittspartiet sa det ikke var betryggende at det ble avdekket avvik. Jeg er helt enig i at det er alvorlig når så mange avvik avdekkes. Men samtidig vil jeg si at det som er viktig, er at vi kan ta tak i disse avvikene og gjøre noe med alle de forholdene som er avdekket, slik at vi kan få en mye bedre situasjon og ikke bare unngå unødig lidelse, men også egentlig store kostnader for samfunnet. Som veldig mange har påpekt, er dette noe som også går på helsebudsjettet, fordi det blir mye unødvendig behandling på grunn av feilmedisinering. 




Representanten Karin Andersen har fått mange kommentarer. Jeg vil bare si meg veldig enig i det hun sa, at problemet i dette landet kanskje er at vi blir sykere av for mye medisin enn av for lite medisin. Representanten Dåvøy hadde også en viktig påpekning i den forbindelse. Når det avdekkes at sykehjemmene er dårlig på dette, er jeg helt enig i at de egentlig burde være de beste – der burde man ha bedre kontroll med å gi medikamenter enn det man har når det gjelder de eldre som bor hjemme. 




Så helt til slutt til representanten Schou. Jeg er helt enig i at det å ta i bruk tekniske løsninger er viktig, både når det gjelder informasjonsutveksling om det den enkelte lege gjør for en pasient, og selvfølgelig også når det gjelder apotekene. Man kan gjøre dette mer automatisk, og man kan bruke farmasøytenes kompetanse. Det er helt avgjørende her. 




Nok en gang: Takk for en god debatt. 




