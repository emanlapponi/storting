 La det ikke være noen tvil om at det som avdekkes i denne rapporten, er en form for avvik som vi absolutt ikke kan tillate. Derfor er det også bra at Helsetilsynet har gått så grundig igjennom situasjonen på disse 48 sykehjemmene, og sett hvordan det faktisk er. Det er helt riktig, som interpellanten også sier, at feil legemiddelbruk og manglende kontroll på dette området kan føre til unødvendig lidelse og i verste fall død. Derfor er det et viktig område som tas opp her. 




Helsetilsynet vil også i fylkene følge opp der hvor det er funnet avvik. Som jeg også sa i innlegget mitt, endrer vi kursen på en rekke områder. Ikke minst er det som blir tatt opp angående farmasøytenes rolle, noe nytt her. Det foretas legemiddelsamtaler, og farmasøytene skal mer inn på kompetansesiden. Samtidig vet vi at det i mange kommuner ikke har vært tilstrekkelig med leger i sykehjem. Det er en viktig sak i forbindelse med Samhandlingsreformen å se om vi kan få bedre formalisering, slik at fastlegene kan jobbe mer i sykehjem. Samhandlingsreformen ligger i Stortinget, og det er noe vi kommer tilbake til i forbindelse med den. 




La meg også nevne et område som jeg synes er av særdeles stor viktighet, nemlig informasjonsutveksling. Pasienter som går mellom fastlege, legevakt og sykehus og også gjerne sykehjem, behandles av ulike leger. Det at man da har elektroniske journaler som pasientene har med, slik at alle leger ser hva som er forskrevet tidligere, er av største viktighet. Dette er et område jeg vil holde stort trykk på, og som jeg virkelig ser vi må komme lenger på enn vi er i dag. 




