 Det er riktig at antallet patruljedøgn
er en målingsfaktor for Kystvakten. Men det er altså slik at
man tidligere hadde mange kystvaktfartøy som var tidligere fiskefartøyer,
som gikk senere, som hadde dårligere utstyr, og som hadde mye mindre
av typen kapasiteter for å skaffe seg et situasjonsbilde enn de nye
som innfases nå, som er større, som er mer hurtiggående,
men som også er dyrere å drifte. Patruljedøgn er én
ting, men det er også viktig hva de faktisk kan levere av kapasitet
for å skaffe seg et situasjonsbilde. Her vil jeg også understreke
samspillet med Orion-fly og de gamle Lynx-helikoptrene, som brukes fremdeles
- men særlig de nye, NH90, når de kommer. 

 Det er riktig at seilingen i nord gis prioritet.
Det er lagt opp til et seilingsmønster som skal ivareta dette. 

Når det gjelder fartøy, er det slik at noe fases ut i år,
og noe kommer inn. Det skulle leveres tidligere enn det som det nå
ser ut til, at det ikke vil bli levert før på slutten av året.

Når vi er inne i en overgangsfase, mellom utfasing av gamle
fartøy og innfasing av nye fartøy, er det helt klart at kapasiteten
vil bli noe redusert. Men jeg har lyst til å understreke at de nye
kystvaktfartøyene som kommer, har en helt annen kapasitet og en helt
annen mulighet til å drive god overvåking sammen med Orion-fly
og andre av Forsvarets kapasiteter, enn det de gamle har, som fases ut.

