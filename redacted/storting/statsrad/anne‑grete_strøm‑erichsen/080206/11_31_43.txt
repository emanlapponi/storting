 Nordområdene er Regjeringens viktigste strategiske satsingsområde.
Dette innebærer engasjement og aktiviteter over et vidt felt, også
innenfor forsvarssektoren. Kystvakten er et sentralt element i denne strategien,
spesielt når det gjelder tilstedeværelse i nord, men også
som den viktige ressursen Kystvakten er langs hele den norske kysten. 

Noe av det første Regjeringen gjorde da den tiltrådte, var
å prioritere maritime patruljefly og Kystvakten, for det er viktig
å se disse i sammenheng, gjennom å foreslå en økning
av bevilgningene for 2006 med henholdsvis 35 mill. kr og 15 mill. kr. Dette
sluttet Stortinget seg til. I 2007 ble bevilgningen til Kystvakten økt
ytterligere. Dette høye nivået er også videreført
i inneværende år. 

Ved behandlingen av budsjettet for
i år gav Stortinget sin tilslutning til rammene for Kystvakten, herunder
at aktivitet og seilingsmønster tilpasses til det at nye fartøyer
er dyrere å drifte enn de gamle fartøyene som erstattes. 

Men det er viktig å understreke at patruljedøgn alene sier
lite om effekten av Kystvaktens arbeid. Det er imidlertid riktig at antallet
fartøyer i 2008 er redusert, og at antallet patruljedøgn derfor
går noe ned. Men i det totale bildet må det også tas med
at det for 2008 planlegges med et økt antall patruljedøgn
for de helikopterbærende fartøyene i forhold til det som ble
gjennomført i 2007. 

Jeg vil videre peke på at teknologiske
løsninger og samarbeid mellom Forsvaret/Kystvakten og andre etater
gir et bedre situasjonsbilde og beslutningsgrunnlag, og setter Forsvarets
operative ledelse og Kystvakten i stand til mer effektiv disponering av
fartøyene. 

Kystvakten er inne i en periode med nyanskaffelser
og restrukturering. Forsvaret legger opp til en utvikling som vil gi en
kystvakt som er tilpasset fremtiden. Den skal være effektiv, og den
skal evne å løse de pålagte oppgavene langs kysten og
i de tilgrensende havområder. Eldre fartøy erstattes nå
av moderne fartøy som hver for seg har bedre kapasitet. Videre vil
helikoptrene, når de blir levert, bidra til økt aksjonsradius
og overvåkingskapasitet for Kystvakten. 

