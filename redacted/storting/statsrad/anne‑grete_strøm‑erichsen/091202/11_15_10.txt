 Jeg er glad for at rusfeltet og situasjonen til rusmiddelavhengige og deres pårørende
              får bred tverrpolitisk oppmerksomhet. 

Private aktører som har avtale med de regionale helseforetakene, står for om lag 60
              pst. av kapasiteten innen døgnbehandling for rusmiddelavhengige i
              spesialisthelsetjenesten. Den høye andelen viser at de private aktørene har en sentral
              plass på rusfeltet. Jeg er – i likhet med representanten Høie – opptatt av at de
              private aktørene skal ha gode og forutsigbare forhold. Det er de regionale
              helseforetakene som har ansvar for å tilby spesialisthelsetjenester til befolkningen i
              sin region. Det betyr at det er opp til de regionale helseforetakene å vurdere hvilke
              behov de har for å kjøpe tjenester av private. 

Representanten Høie reiser spørsmål om en mulig usikkerhet rundt situasjonen til
              Stiftelsen Bergensklinikkene. Helse Vest RHF har orientert meg om at en stor del av
              regionens ansvar innen tverrfaglig spesialisert behandling for rusmiddelavhengige
              ivaretas av private institusjoner. Avtalene går ut 31. desember 2010 og har da hatt en
              varighet på tre pluss tre år. Ifølge regelverket for offentlige anskaffelser må Helse
              Vest gjennomføre en ny anskaffelsesprosess i løpet av våren 2010. 

Jeg er orientert om at styret i Helse Vest faktisk i dag skal behandle egen sak om
              føringer for denne anskaffelsesprosessen. Saken er unntatt offentlighet. Grunnen er at
              styret vil drøfte strategiske veivalg for anskaffelsesprosessen, og at de vil unngå at
              potensielle tilbydere får ulik informasjon. Styret skal også drøfte hvilke tjenester
              som skal inngå i anskaffelsesprosessen, hvem som kan delta, hvor tjenestene skal
              leveres, og hvilke typer avtaler som skal benyttes. 

Helse Vest har videre orientert meg om at en større del av veksten i tverrfaglig
              spesialisert behandling for rusmiddelavhengige er lagt til helseforetakene i 2009. Det
              er imidlertid ikke noe generelt ønske om å redusere volumet på tjenester fra private
              institusjoner i regionen. Grunnen er at det har vært viktig å styrke tilbudet i
              helseforetakene i arbeidet med å utvikle dette feltet – ikke minst for å ivareta
              rusmiddelavhengiges behov for tjenester fra andre deler av spesialisthelsetjenesten.
              Det er også viktig å redusere kjøp av gjesteplasser utenfor regionen. 

Jeg er orientert om at det pågår drøftinger om å overføre ansvaret for pasienter fra
              Sunnhordland fra Stiftelsen Bergensklinikkene til Helse Fonna. Ifølge Helse Vest har
              ikke Bergensklinikkene uttrykt uenighet om en slik endring. 

