 Dette burde være et enkelt spørsmål å svare på. Som representanten Schou viser til,
              er det foreslått en låneramme på 250 mill. kr til mulig tomtekjøp på Gullaug i
              Buskerud i statsbudsjettet for 2010. Men i budsjetteksten har vi understreket at den
              foreslåtte lånebevilgningen ikke innebærer endring i prioriteringsrekkefølgen for
              sykehusprosjekter i Helse Sør-Øst. 

Etter helseforetaksmodellen er det det regionale helseforetaket som har ansvar for å
              planlegge, gjøre nødvendige vurderinger og prioritere sykehusprosjekter i sin
              helseregion – i dette tilfellet Helse Sør-Øst. Styret for Helse Sør-Øst behandlet sak
              om prioritering av investeringsprosjekter i desember 2008. Dette ble fulgt opp på
              styremøte i juni 2009, der styret for Helse Sør-Øst godkjente konseptplanene for det
              nye Østfold-sykehuset og vedtok å sette i gang forprosjektet. Dette er den siste
              planfasen før bygging igangsettes. 

Nytt Østfold-sykehus er derfor det prosjektet som ligger først i løypa i Helse
              Sør-Øst. Den foreslåtte lånebevilgningen til mulig tomtekjøp på Gullaug i Buskerud
              endrer derfor ikke prioriteringsrekkefølgen til investeringsprosjekter i Helse
              Sør-Øst. 

