 Det er viktige spørsmål representanten Henriksen tar opp i denne interpellasjonen. Riktig bruk av ny teknologi vil være viktig for å møte de store utfordringene i helse- og omsorgstjenestene de neste tiårene, dvs. 










flere eldre 







nye og yngre brukergrupper 







tilstrekkelig rekruttering av helsepersonell 







nye krav til medisinsk oppfølging og til et mer aktivt omsorgstjenestetilbud 




Velferds- og kommunikasjonsteknologi som smarthusløsninger, eHelse, telemedisin og nye tekniske hjelpemidler kan være noe av svaret på disse utfordringene. Men ingen form for teknologi vil noen gang kunne erstatte menneskelig kontakt. Det er en forutsetning som hele tiden må ligge til grunn i diskusjonen om innføring av ny teknologi i helse- og omsorgssektoren. Vi skal ha en teknologiutvikling som gjør at de ansatte kan bruke mer tid til primære omsorgsoppgaver og mindre tid og krefter til transport, administrasjon, tilsyn og tunge løft. Teknologien kan også bidra til å utsette institusjonsopphold og gjøre brukerne mer selvhjulpne og uavhengige. Ikke minst kan gode teknologiske løsninger som gir varsling eller lettere kontakt med helsetjenesten, bidra til økt trygghet. 




Teknologi skal utvikles og brukes for å yte bedre tjenester til pasienter og brukere av kommunale helse- og omsorgstjenester. Det gjelder både teknologi som gjør at brukerne kan klare seg selv i dagliglivet, og teknologi som settes inn for å effektivisere og forbedre tjenestetilbud og behandlingsmåter. 




Tekniske hjelpemidler er til for at personer med nedsatt funksjonsevne kan leve et mest mulig aktivt og selvstendig liv på tross av sykdom eller skade. Dette kan være hjelpemidler for å skaffe eller beholde arbeid, for å bedre funksjonsevnen, eller for å bli pleiet i hjemmet. Slike hjelpemidler formidles som oftest gjennom Nav. Kommunen har ansvar for utlån av hjelpmidler ved midlertidig behov. Vi har en av verdens beste ordninger for tekniske hjelpemidler i Norge, men dette må suppleres med utbygging av velferdsteknologi i kommunene. 




I løpet av 2012 vil regjeringen fremme en stortingsmelding om elektronisk samhandling i helse- og omsorgssektoren. Satsingen på eHelse vil stå sentralt i denne meldingen, bl.a. tilgang til pasientopplysninger i elektronisk form, informasjonsutveksling, nettjenester til pasient og bruker, og kunnskapsstøtte til helsepersonell. Velferdsteknologi er også et sentralt tema. 




Informasjonsteknologi åpner for nye måter å samarbeide på og nye måter å levere helse- og omsorgstjenester på. Det er et mål at helse- og omsorgstjenester gis så nær pasienten eller brukerens hjem som mulig. IKT-løsninger kan gjøre at pasienter slipper å reise til sykehus for å få behandling, og de kan bidra til å gi pasientene et bedre helsetilbud der de bor. Gjennom opptrappingsplanen for rusfeltet er det satt i gang arbeid for å få på plass kvalitativt gode styringsdata. Disse dataene skal gi oss god oversikt over aktiviteten og innholdet i tjenestene for mennesker med rusmiddelproblemer. 




Et viktig mål med Samhandlingsreformen er å utjevne sosiale helseforskjeller, bl.a. ved å legge større vekt på forebygging og behandling tidligere. De kroniske og ikke-smittsomme sykdommene rammer sosialt ulikt. Et bedre behandlingstilbud, bl.a. ved økt bruk av ny teknologi til denne gruppen, kan bidra til å utjevne sosiale helseforskjeller. 




Samhandlingsreformen legger vekt på et tettere samarbeid mellom helsepersonell i spesialisthelsetjenesten og i kommunene. Telemedisinske løsninger vil etter hvert bli helt nødvendig i dette arbeidet. For eksempel prøves det ut telemedisinske tjenester for pasienter med KOLS, der de kan kommunisere med helsepersonell når de trenger det. De lærer å mestre sykdommen så de kan klare seg hjemme, og de føler seg trygge. Med mobil røntgen – røntgen på hjul – kan røntgenbilder tas på et sykehjem og tolkes av spesialist via nett. Pasienten slipper å reise til sykehuset. 




Utviklingen innen medisinsk teknologi og velferdsteknologi skjer med ekspressfart. Vi vet imidlertid for lite om hva slags tjenester som virker best, og hva slags teknologi brukerne har best nytte av. Vi trenger forskning og kunnskap om tiltak, arbeidsmåter og intervensjoner knyttet til ny teknologi. Derfor er dette et prioritert temaområde innen helse- og omsorgsforskningsprogrammet i Norges forskningsråd. 




I 2009 oppnevnte regjeringen et offentlig utvalg som utreder muligheter og foreslår nye grep og løsninger for å møte fremtidens omsorgsutfordringer. Hagen-utvalget er en oppfølging av St.meld. nr. 7 for 2008–2009 Et nyskapende og bærekraftig Norge. I mandatet er det lagt vekt på at fremtidens tjenestetilbud skal ha en mer aktiv profil med sterkere brukerinnflytelse og aktiv deltakelse fra den enkelte, familiene deres og det sosiale nettverket – i tråd med Omsorgsplan 2015. Utvalget vil legge frem sin utredning i juni – altså om kort tid. Regjeringen vil komme tilbake til hvordan vi skal følge opp utvalgets forslag. 




Innføring av velferdsteknologi i kommunene må baseres på god dokumentasjon og kunnskap. Flere steder i landet er de kommet godt i gang. Regjeringen vil støtte noen av de initiativ som er tatt, bl.a. et prosjekt om velferdsteknologi i Midt-Norge. Der er tre fylkesmenn, KS og en rekke kommuner i gang med å prøve ut velferdsteknologi for å bidra til økt egenmestring og trygghet for tjenestemottakere og pårørende. 




Hamar kommune har satset mye på utvikling av hjemmesykepleien. Sykepleierne har begynt å bruke små datamaskiner som de har i lommen når de reiser mellom pasientene, såkalt PDA. På den måten kan de lett se på skjermen hvilke oppdrag de har, hente ut informasjon om brukeren, og de kan ringe pårørende og fastlege. 




Det haster med å få fart på utbyggingen av velferdsteknologi i kommunene. I kommuneproposisjonen for 2012 varsler vi derfor at alle omsorgsboliger og sykehjemsplasser som får tilskudd fra Husbanken, skal være tilrettelagt for å bruke elektroniske hjelpemidler, kommunikasjons- og varslingssystemer og annen velferdsteknologi. 




For at kommunene skal kunne møte nye omsorgsutfordringer og sikre gode tjenester til brukerne, må vi ha et felles løft for mer og bedre bruk av teknologi i de kommunale helse- og omsorgstjenestene. At den offentlige helsetjenesten er oppdatert på bruk av ny teknologi, er den viktigste garantien for at alle får ta del i utviklingen. Det er derfor gledelig å se at interessen for velferdsteknologi, som kan gi bedre løsninger og bedre pasientbehandling, er økende i kommunene. Jeg ser frem til innstillingen fra Hagen-utvalget om innovasjon i omsorg, som kommer nå i juni. Regjeringen vil, som tidligere varslet, komme tilbake med en helhetlig oppfølging av dette utvalgets innstilling. 




