 Regjeringen vil før påske
legge frem den nye langtidsproposisjonen for Forsvaret for Stortinget.
I arbeidet med proposisjonen vil Regjeringen trekke på flere
innspill, herunder forsvarssjefens Forsvarsstudie 07, FS 07, og rapporten
fra Forsvarspolitisk utvalg,
FPU, i tillegg til alle de andre innspillene
som kom underveis i arbeidet.

Regjeringen er opptatt av at vi også i
fremtiden sikrer en robust kapasitet for overvåking av
norsk luftrom. Derfor vil vi også i neste langtidsperiode
sørge for en innretning på luftovervåkings-
og stridsledelsessystemet, LOS-systemet, som dekker vårt
behov for luftovervåking og stridsledelse nasjonalt, og
som også sikrer at vi kan bidra inn i NATOs luftovervåkingskjede
på en god måte. Forsvarssjefen har anbefalt å etablere én
felles enhet for luftovervåking og stridsledelse på Reitan,
med samme kapasitet som dagens to enheter på henholdsvis
Mågerø og i Sørreisa.

Det er ikke trukket noen
konklusjoner om Forsvarets fremtidige basestruktur og geografiske
lokalisering ennå. Spørsmålet om den
fremtidige aktiviteten knyttet til Mågerø og Sørreisa
vil bli behandlet som en integrert del av det helhetlige
arbeidet med langtidsproposisjonen. FS 07 utgjør sammen
med anbefalingene fra FPU sentrale innspill til det arbeidet vi
gjør med langtidsproposisjonen. Vi går grundig
igjennom disse.

Det legges stor vekt på å sikre
at de anbefalingene som skal forelegges Stortinget, er helhetlige
og robuste. I en slik helhet vil både sikkerhets-
og forsvarspolitiske, operative, økonomiske, miljømessige
og en rekke andre hensyn bli vurdert. Det er ikke
hensiktsmessig å gå ut og ta stilling til konkrete
enkeltsaker stykkevis og delt før Regjeringen har konkludert
med hensyn til den helheten som skal presenteres for Stortinget.

For Regjeringen er det viktig at Forsvarets
basestruktur innrettes slik at Forsvaret kan løse sine
oppgaver på en best mulig måte. Regjeringen vil
derfor tilstrebe løsninger som i størst mulig
grad dekker Forsvarets behov, herunder både hensynet til å sikre
robuste og bærekraftige fagmiljøer og evnen til
raskt å kunne være til stede med de
riktige kapasiteter.

 Jeg er enig med representanten Hansen i at
det er viktig at Norge har et sterkt sjøforsvar.

Som jeg akkurat har redegjort for i svaret
til representanten Korsberg, vil Regjeringen før påske
legge frem forslag til ny langtidsplan.

Spørsmålet om fremtidig bruk
av Skjold-klassen MTB-er kan ikke ses løsrevet
fra den helhetlige strukturen, som vil bli behandlet i forbindelse
med den nye langtidsproposisjonen. Det vil ikke være
riktig å trekke ut én kapasitet og si hvordan
den skal være fremover, i forhold til de andre
forslagene som foreligger fra Forsvarspolitisk utvalg
og fra Forsvarsstudien. Så jeg ser det ikke som
hensiktsmessig å gå inn i enkeltsaker på det
nåværende tidspunkt, før det er gjort
grundige vurderinger, og før vi legger denne proposisjonen
frem for Stortinget.

