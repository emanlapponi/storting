 Ytringsfriheten er en fundamental rettighet og et helt sentralt prinsipp
i det norske demokratiet og i alle deler av det norske samfunnet, selvsagt
også i Forsvaret. La meg derfor slå fast at Regjeringen ønsker
åpenhet rundt Forsvaret og Forsvarets virksomhet. Vi arbeider systematisk
for å underbygge en åpenhetskultur for alle Forsvarets ansatte,
på alle nivåer, der eventuelle kritikkverdige forhold tas opp,
drøftes og løses uten frykt for represalier. 

Disse
idealene og prinsippene har vært sentrale bl.a. i arbeidet med langtidsproposisjonen
for Forsvaret. Her har Regjeringen lagt opp til en bred prosess hvor det
har vært stor deltakelse og bred debatt blant aktører både
innenfor og utenfor forsvarssektoren. Gjennom forsvarssjefens forsvarsstudie,
Forsvarspolitisk utvalg, nettstedet forsvarsdialog.no, samt en serie møter
med lokalpolitikere og organisasjoner tilknyttet forsvarssektoren er det
skapt nettopp en bred og involverende forsvarspolitisk debatt. 

Erfaringene
fra arbeidet med langtidsproposisjonen underbygger min oppfatning av at
vi har en kultur for åpenhet, dialog og meningsbrytning i Forsvaret
i dag. Samtidig registrerer jeg at noen har opplevd det annerledes, og det
tar jeg selvsagt på alvor. Jeg har derfor bl.a. innledet en dialog
med arbeidstakerorganisasjonene om hvordan vi ytterligere kan styrke innsatsen
for å skape gode vilkår for åpenhet og ytringsfrihet i
Forsvaret. Dette er også forhold jeg diskuterer med de tillitsvalgte,
som jeg alltid møter på mine mange besøk ved Forsvarets
ulike avdelinger. 

Jeg kan forsikre om at arbeidet for å tilrettelegge
for et godt ytringsklima og et godt arbeidsmiljø for alle ansatte
i Forsvaret er en høyt prioritert oppgave. Gjennom bl.a. en handlingsplan
for holdninger, etikk og ledelse i forsvarssektoren har vi iverksatt viktige
tiltak for å styrke arbeidet med ytringsklimaet og åpenheten
i Forsvaret. Dette er imidlertid en kontinuerlig prosess. Vi vil derfor
også i tiden fremover, i dialog med alle viktige aktører innen
forsvarssektoren, videreføre arbeidet for å styrke denne innsatsen
ytterligere. 

