 Det er riktig at Forsvaret i vinter har bistått Kolo Veidekke med brøytetjenester på enkelte veistrekninger i Trysil-området. Bakgrunnen var at Kolo Veidekke kontaktet Forsvaret fordi de manglet brøytekapasitet, samtidig som det var store brøytebehov på grunn av et betydelig snøfall. 




Forsvarsstaben opplyser at det kun er unntaksvis at Forsvaret bistår kommersielle aktører, som i dette tilfellet. I denne ekstraordinære situasjonen var det snakk om et usedvanlig stort behov for snøbrøyting i det aktuelle området. Da det var ledig kapasitet i Forsvaret og berørte mannskaper i tillegg trengte brøytetrening, ble en muntlig avtale inngått. Normalt inngås kontrakter mellom Forsvaret og sivile aktører skriftlig. Avtalen innebar at Forsvaret støttet Kolo Veidekke med brøytekapasitet, og at Kolo Veidekke dekket utgifter knyttet til oppdraget. I tillegg påtok selskapet seg fullt ansvar i tilfelle skader skulle oppstå. Dette innebar bl.a. at Forsvaret tanket drivstoff på Kolo Veidekkes regning, og at ekstra lønnsutgifter for befal som deltok under brøyteoppdraget, ble dekket av Kolo Veidekke. 




Jeg vil understreke at det her faktisk var en situasjon hvor Forsvaret hadde ledig kapasitet som kunne utnyttes til felles beste. Forsvarets avtale med Kolo Veidekke kom lokalsamfunnet til gode ved at veier ble brøytet, og Forsvaret kunne utnytte oppdraget til trening av mannskaper og befal. 




Lignende behov for støtte av denne typen vil unntaksvis også kunne oppstå i framtiden. Det er viktig å poengtere at det i slike sammenhenger opptres ryddig overfor den som støttes, og at Forsvaret får dekket sine merkostnader knyttet til den støtten som Forsvaret gir. 




Vanlig praksis må derfor være basert på at kommersielle selskaper selv utfører de oppdrag de har påtatt seg i henhold til inngåtte kontrakter. Forsvaret vil kunne bruke ledig kapasitet til å bistå det sivile samfunn i ekstraordinære situasjoner, gitt at kostnadene til dette blir dekket. Det er viktig å understreke at Forsvaret ikke normalt vil ha ledig kapasitet til denne typen oppdrag. 




