 Som jeg sa, fikk Forsvaret dekket sine utgifter i forbindelse med dette oppdraget. Jeg har lyst til å understreke at også for Forsvaret er det viktig at veier er brøytet, og at det er mulig å komme seg fram. 




Jeg tror denne situasjonen var ekstraordinær. Det var store snøfall. De som hadde ansvaret for brøytingen, hadde tatt kontakt med Statens vegvesen. De hadde forsøkt å få støtte fra andre kommersielle aktører, men det var det ikke mulig å få til. Da Forsvaret hadde kapasitet, valgte Forsvaret å stille opp. 




Jeg tror med all respekt at man kanskje ville ha reagert mer hvis Forsvaret ikke hadde ytt bistand dersom Forsvaret faktisk hadde vært i stand til det, for som vi alle vet, er det viktig å holde en høy beredskap på vinterveiene i Norge. 




