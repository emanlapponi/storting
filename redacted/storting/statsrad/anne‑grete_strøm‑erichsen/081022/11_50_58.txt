 Jeg har veldig stor forståelse for at man kan oppleve aktivitet fra et skyte‑ og øvingsfelt som problematisk i perioder. Men samtidig vil jeg understreke det som jeg også sa, at slik skytefeltene drives i dag, er det jo i tråd med konsesjonen. Her er det Regionfelt Østlandet som har fått de lange virksomhetsfrie periodene, mens de andre skytefeltene har mindre begrensninger, og det er helt i tråd med den konsesjonen som er gitt. Så vil jeg henvise til det samarbeidsrådet som er i kommunene i forbindelse med Østerdal Garnison. Det er i det forumet man eventuelt kan ta opp de behov man har. Men jeg har også lyst til å understreke at det behovet man har for øvingsaktivitet i Forsvaret, og det kravet som egentlig også settes av Stortinget til øvingsaktivitet for våre mannskaper, gjør at vi er nødt til å ha tilgjengelige skytefelt.


