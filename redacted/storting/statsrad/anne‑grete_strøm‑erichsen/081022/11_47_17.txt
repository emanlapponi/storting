 Gjeldende utslippstillatelse for Regionfelt Østlandet, Rødsmoen og Rena leir setter vilkår om virksomhetsfrie perioder. Utslippstillatelsen gir også forholdsvis strenge grenseverdier for støy. Vilkårene omfatter høytider, helligdager og nattforbud for spesielle aktiviteter. Dette samsvarer på flere områder med den gamle utslippstillatelsen for Rødsmoen. Det er således ikke riktig at alle tidligere restriksjoner på Rødsmoen er opphevet.


For regionfeltet skal det hvert år til sammen være tre måneder – 13 uker – med virksomhetsfrie perioder fra St. Hans til 1. november. Syv av ukene skal legges i forbindelse med sommerferien. Dette utgjør en betydelig restriksjon på militær aktivitet. Erfaringen viser at restriksjonene er utfordrende i forhold til de øvingsbehovene som Forsvaret har.


Dagens og fremtidens operasjonsmønster og krav til offiserer og soldater medfører behov for systematisk trening med høy kvalitet gjennom hele året. Dette forsterkes ytterligere av endret innrykksmønster for menige mannskaper. I denne situasjonen er det viktig å ha tilgang til både Rødsmoen, Terningmoen og andre skyte‑ og øvingsfelt i de virksomhetsfrie periodene for regionfeltet.


Forsvarets virksomhetsplanlegging i Østerdal Garnison innebærer utarbeidelse av års‑, kvartals‑ og ukeplaner. Planlagt virksomhet og fastlegging av virksomhetsfrie uker i regionfeltet diskuteres rutinemessig i det lokale samarbeidsrådet. Dette består av Forsvaret, Forsvarsbygg, berørte kommuner, lokale lag og organisasjoner. Øvingsaktivitet bekjentgjøres også i lokalpresse, på nettsteder og pr. e‑post. I tillegg er det opprettet en miljøvakttelefon der befolkningen kan få informasjon om virksomheten. Denne praksisen bidrar til økt forutsigbarhet om militær aktivitet i Åmot kommune og i nabokommuner.


Jeg viser til Stortingets behandling av Regjeringens nylig fremlagte langtidsproposisjon for Forsvaret. Behov for fremtidens skyte‑ og øvingsfelt ble i den sammenheng utredet av forsvarssjefen og gjennomgått av Forsvarsdepartementet i forkant av fremleggelsen av proposisjonen.


Da Forsvarets bruk av skytefeltene er i samsvar med gjeldende konsesjonsvilkår, ser jeg i dag ikke behov for en ny gjennomgang av bruksbestemmelsene i de to skytefeltene.


