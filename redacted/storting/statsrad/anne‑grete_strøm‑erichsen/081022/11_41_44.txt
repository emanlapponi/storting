 Jeg er svært opptatt av at Forsvarets veteraner blir ivaretatt på en best mulig måte, og at de får den oppfølging de har behov for. Forsvaret kjøpte derfor Bæreia 1. juni i år for å kunne gi veteranene et godt velferds‑ og rekreasjonstilbud. Fra overtakelsen har veteransenteret vært i tilnærmet full drift. Senteret benyttes nå både av krigsveteraner og deres samlivspartnere, i tillegg til FN‑ og NATO‑veteraner.


For inneværende år er det totalt avsatt 18,2 mill. kr til Forsvarets veteransenter. Av dette utgjør 6 mill. kr kjøpesummen, 2 mill. kr er avsatt til strakstiltak for nødvendige byggtekniske utbedringer, samt 10,2 mill. kr til den ordinære driften av senteret.


I budsjettet for 2009 er dette videreført, og det er, innenfor forslaget til bevilgning på kap. 1720 Felles ledelse og kommandoapparat, avsatt ca. 16 mill. kr til ordinær drift. Dette vil ivareta en forsvarlig drift av Bæreia. I tillegg er det avsatt ytterligere 2,9 mill. kr knyttet til nødvendige byggtekniske utbedringer.


Fredag 17. oktober i år ble Forsvarets veteransenter ved Bæreia offisielt åpnet. Jeg er glad for at Forsvaret har fått sitt eget veteransenter, og vi har nå tatt et viktig skritt i riktig retning for å bedre tilbudet til veteranene. Jeg vil ellers vise til Regjeringens forslag til statsbudsjett for 2009, der arbeidet med å styrke veteranenes rettigheter er nærmere omtalt.


