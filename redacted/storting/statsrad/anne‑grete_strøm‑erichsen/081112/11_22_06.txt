 De kjøretøyer og tilhengere som representanten sikter til, er overskuddsmateriell som Forsvaret ikke lenger har behov for i den framtidige strukturen. Materiellet avhendes fortløpende som en del av omstillingen av Forsvaret, og ikke som følge av mangel på garasjeplasser. Avhending av overskuddsmateriell vil redusere Forsvarets driftskostnader og øke avhendingsinntektene, samtidig som avhendingen bidrar til omfordeling av ressurser til høyere prioritert virksomhet.


Etter hvert som overflødig materiell utrangeres og avhendes, frigjøres eiendom, bygg og anlegg som enten kan avhendes eller benyttes til å lagre materiell som skal videreføres i den fremtidige strukturen.


Stortinget har gjennom behandlingen av gjeldende langtidsplan for Forsvaret, St.prp. nr. 42 for 2003–2004, sluttet seg til målsettingen om å redusere forsvarssektorens arealbruk til maksimalt 3,5 mill. m

2

 innen utgangen av 2008. Utrangering og avhending av overskuddsmateriell er et helt nødvendig virkemiddel for å kunne redusere arealbruken. Avhending er også viktig for å oppfylle de inntektsmålsettinger som Stortinget har vedtatt gjennom de årlige statsbudsjetter.


Forsvarets behov for garasjer og lagre er et forhold som vi har høyt fokus på. Behovene identifiseres konkret gjennom den langsiktige strukturplanleggingen. Dette har bl.a. medført at det i sektoren er kartlagt et stort behov for nye garasjer og lagre. Det er derfor allerede planlagt en rekke slike prosjekter de nærmeste årene.


Det er svært viktig at vi avhender materiell som vi ikke lenger har bruk for i den forsvarsstrukturen som Stortinget har vedtatt. Dette bidrar både til en rasjonell og kostnadseffektiv drift samtidig som det gir økte inntekter til Forsvaret.


