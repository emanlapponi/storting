 Norske soldater har gjennomgående godt utstyr i utenlandsoperasjoner. Dette ser vi eksempler på når vi sammenligner den utrustningen som våre soldater har, med det utstyret allierte kollegaer har. 




Norske avdelinger blir først sendt ut på oppdrag når de er tilstrekkelig trent og utrustet, slik at de kan løse sine oppdrag på en effektiv, sikker og god måte. Det vil imidlertid alltid dukke opp nye behov ute i operasjonsområdet. Forsvaret foretar derfor fortløpende vurderinger av behovet for og nyanskaffelser av materiell. Det kan imidlertid ta noe tid å få nytt utstyr på plass fordi dette først må utvikles og testes i tillegg til at andre land også ofte er interessert i samme type utstyr. Jeg vil likevel understreke at norske styrker alltid er oppsatt med det materiell som er nødvendig for å løse de militære oppdrag som de er satt til å utføre. 




Jeg vil også presisere at vi alle har et ansvar for ikke å skape unødig usikkerhet og engstelse for våre soldater og deres pårørende. Selv om personellet er utstyrt med godt materiell, er det ikke mulig å fjerne all risiko knyttet til de oppdragene som utføres i utlandet.




Forsvarsdepartementet har øremerket 200 mill. kr i 2008 slik at Fellesoperativt hovedkvarter kan hurtiganskaffe nødvendig utstyr. Flere prosjekter er nå i ferd med å bli realisert. 




Det er stor slitasje på materiellet for våre styrker i Afghanistan. Dette skyldes en kombinasjon av stor oppdragsbelastning og meget krevende topografiske og klimatiske forhold. Behovet for vedlikehold og understøttelse blir derfor tilsvarende stort og krevende. På denne bakgrunn vil det være perioder hvor utstyret ikke kan brukes fordi det må repareres eller vedlikeholdes. Operativ sjef vil imidlertid alltid tilpasse operasjonsmønster og oppdragsløsning til materiellstatus slik at personellets sikkerhet ivaretas. Dette er en normalsituasjon for våre styrker både i utlandet og her hjemme. 




