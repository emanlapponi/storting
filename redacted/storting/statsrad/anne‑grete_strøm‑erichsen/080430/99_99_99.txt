 La meg først
understreke at det har vært full oppslutning i Stortinget om vårt
engasjement i Afghanistan. Norges bidrag til internasjonal fred og stabilitet
er en viktig del av vår sikkerhets- og forsvarspolitikk. 

Når
det gjelder løsningen av våre oppgaver ute, har vi et kontinuerlig
fokus på å unngå for stor belastning på enkelte
deler av Forsvaret. 

Generalinspektøren for Hæren har
satt fokus på utfordringer når det gjelder slitasje på
personell som deltar i operasjoner i utlandet. Det er viktig for meg å
understreke at dette ikke er et generelt problem for hele Forsvaret, eller
for hele Hæren. Belastningen gjelder for enkelte grupper befal spesielt,
som f.eks. har spesialkompetanse innen samband, logistikk, sanitet m.m.
Det er allerede iverksatt tiltak for å minske belastningen for de
utsatte personellgruppene. Samtidig er det slik at noen av tiltakene gir
effekt først etter en tid. Det tar nødvendigvis noe tid å
bygge opp kompetanse i Forsvaret. I denne sammenheng vil jeg likevel understreke
at både Hæren og felleskapasiteter er styrket. 

I 2005,
da vi overtok regjeringskontorene, var Hærens størrelse på
ca. 2 150 personell. I dag består Hæren av ca. 3 100 personell.
I forhold til 2006 har vi altså hatt en årsverksoppbygging på
over 40 pst. 

I den nye langtidsplanen for Forsvaret legger vi opp
til å øke Hæren ytterligere, opp til ca. 3 700 personell.
Langtidsplanen innebærer altså ytterligere styrking av Hæren,
med vekt på de fagmiljøene der belastningen er størst.
Utover dette vil de andre forsvarsgrenene og Heimevernet, samt reservepersonell,
bli brukt for i større grad å fordele belastningen. Jeg forventer
at forsvarssjefen og Hæren prioriterer den økningen som Hæren
tilføres, til de områder hvor de har størst utfordringer.
Så vil vi selvsagt kontinuerlig vurdere innretningen på våre
styrkebidrag. Men det er ikke grunnlag for å si at det umiddelbart
er behov for omfattende reduksjoner i Afghanistan. 

 Regjeringen legger stor vekt på en
god og effektiv grenseovervåking, og jeg vil understreke at vi lever
opp til våre forpliktelser i Schengen-avtalen. Det er ikke noe krav
i Schengen-regelverket til at grensevakten skal ha kontinuerlig helikopterberedskap.

Regjeringen legger imidlertid til grunn at det skal være tilgang
på helikopterkapasitet for Garnisonen i Sør-Varanger. Garnisonen
er den enheten i Forsvaret som har ansvaret for grensevakten. Forsvaret
har derfor i mange år hatt stasjonert et Bell-helikopter på
Høybuktmoen ved Kirkenes. Dette helikopteret har bl.a. bistått
grensevakten og politiet med å være til stede og tilgjengelig
for oppdrag. Helikopterets oppdrag for grensevakten og politiet er hovedsakelig
transport av personell og forsyninger. Dette helikopteret har imidlertid
aldri hatt døgnkontinuerlig beredskap. 

Forsvaret har opplyst
at de tidligere har utredet og vurdert en kontinuerlig helikopterberedskap
i Øst-Finnmark. Forsvaret har imidlertid besluttet ikke å starte
planlegging av en slik beredskap. Bakgrunnen for Forsvarets vurdering er
at en kontinuerlig helikopterberedskap ikke blir ansett som nødvendig
for evnen til å utføre pålagt grensevakttjeneste. Innenfor
vår samlede helikopterkapasitet i Forsvaret ville et slikt tiltak
også ha redusert kapasiteten på andre viktige områder.

Jeg vil minne om at situasjonen på den norsk-russiske grensen
er stabil og rolig, og at Norge på alle punkter lever opp til sine
Schengen-forpliktelser. På denne bakgrunn mener jeg at helikopterkapasiteten
i Øst-Finnmark, i dagens situasjon, er fullt ut tilfredsstillende.
Skulle denne situasjonen endre seg, vil vi selvfølgelig vurdere spørsmålet
om en styrket helikopterberedskap på nytt. 

 Vi skal ha en så
god grensekontroll som det er nødvendig å ha. 

Vi opplever
at den grensekontrollen som vi har i dag, og som stort sett utføres
av Forsvaret, er meget god og forsvarlig. Når det gjelder Schengen-avtalen,
må vi likevel forholde oss til både kravene i avtalen og tilgjengelige
ressurser. Slik vil det alltid være. Men her er det ikke noen grunn
til å øke beredskapen, for det er få grensekrenkelser.
Det er en veldig rolig situasjon på grensen. Men det er klart at dette
er en situasjon som vi alltid vil ha under vurdering dersom situasjonen
skulle endre seg. 

Vi har som sagt hatt et helikopter utplassert,
men ikke på døgnkontinuerlig beredskap. Det har heller ikke
vært noe krav om det, og det er ikke noe som tilsier at det skulle
være nødvendig. 





                

