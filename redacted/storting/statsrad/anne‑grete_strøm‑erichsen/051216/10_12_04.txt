 Med bakgrunn kanskje i det siste innlegget, fra representanten Bredvold, skal jeg komme med noen kommentarer om omgrupperingsproposisjonen.




Forsvarsdepartementet har i St.prp. nr. 17 for 2005–2006 lagt fram forslag om visse endringer i bevilgningene i Forsvarets budsjett for 2005. Omgrupperingsproposisjonen er et sentralt verktøy for å sikre god økonomistyring i forsvarssektoren. Proposisjonen har til hensikt å tilpasse bevilgningene som følge av endrede forutsetninger og strategiske beslutninger i løpet av budsjettåret. Forsvarssektoren ligger etter forslaget til oppgruppering for 2005 godt innenfor rammen til å nå hovedmålet i langtidsperioden 2002–2005, med en innsparing på driften med 2 milliarder kr innen utgangen av 2005 i forhold til et alternativ uten omlegging. Prognosen for innsparing i 2005 er i overkant av 2,2 milliarder kr.




Nasjonal investering i eiendom, bygg og anlegg er økt med 171 mill. kr. Økningen skyldes 15,8 mill. kr for å ivareta tilpasning av de gamle bygningene ved Fredriksvern verft i Stavern samt 155 mill. kr til å sikre omstillingskritiske investeringsprosjekter i 2005–2006. Det er videre funnet rom for styrking av Forsvarets musikk med 7,5 mill. kr, 33 mill. kr er tilført for å holde transportflyet C-130 i operativ stand samt 43 mill. kr i forbindelse med forsering av samarbeidet i PRT i Nord-Afghanistan. Sistnevnte er nødvendig for å styre unna forventede klimatiske problemer.




Kap. 1725 Fellesinstitusjoner og -utgifter under Forsvarsstaben er foreslått tilført 500 mill. kr. Hovedtyngden av dette skyldes tekniske justeringer for å oppnå en rendyrking av kapitlet for å reflektere de nye fellesavdelingene som er opprettet og underlagt Forsvarsstaben samt ny organisering av Forsvarsstaben. Midlene her hentes fra de ulike grenkapitlene.




Omgrupperingsproposisjonen er i all hovedsak en teknisk proposisjon. Den formaliserer lønnskompensasjon for 2005, innsparing i departementets utgiftsramme, tilpasning av bevilgningene i henhold til endringer i forutsetningene, oppdatering og formalisering av inntekter samt formalisering av tekniske endringer mellom kapitlene. Totalt sett utgjør omgrupperingen en reduksjon i Forsvarsdepartementets bevilgning på 82,6 mill. kr som følge av differansen mellom mindre inntekt og tilleggsbevilgning i 2005. Det kan synes som om det er mange flyttinger mellom kapitler, men i all hovedsak gjelder dette tekniske justeringer.




Hensikten med omgrupperingen er å bringe bevilgningene under de enkelte kapitler og poster i overensstemmelse med de endringer i budsjettforutsetningene som har funnet sted siden forsvarsbudsjettet for 2005 ble vedtatt, inklusiv senere bevilgningsendringer behandlet i Stortinget.




Omgrupperingen har som hensikt å utnytte ressursene på en mest mulig optimal måte. Dette sikrer god økonomistyring ved at ressursene hele tiden kan søkes styrt mot de høyest prioriterte områdene.




Da vi behandlet forsvarsbudsjettet her i Stortinget, orienterte jeg om byggingen av fregattdokk og kvalitetssikring av den. Da var ikke kvalitetssikringen endelig ferdig. Nå er kvalitetssikringen avsluttet, og inkludert en sikkerhetsmargin er prosjektet nå kostnadsregnet til 381 mill. kr. Det er viktig å understreke at vedtaket om å bygge dokken ligger fast, men Regjeringen vurderer andre alternativer og har foreløpig ikke konkludert. Derfor må jeg eventuelt komme tilbake til Stortinget. På bakgrunn av det som jeg orienterte om forrige gang, under budsjettbehandlingen, ønsket jeg nå bare å orientere om prosessen videre.




