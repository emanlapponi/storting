 Innledningsvis vil jeg si at omgrupperingsproposisjonen er et viktig verktøy
                        for å sikre god økonomistyring i forsvarssektoren. Det er helt nødvendig å
                        ha muligheten til å balansere forsvarsbudsjettet når nye oppgaver kommer
                        til. Omgrupperingsproposisjonen er også et viktig verktøy for å ivareta rent
                        tekniske endringer i løpet av budsjettåret. Vi har vært opptatt av å holde
                        volumet på omgrupperingsproposisjonen på et lavest mulig nivå. Ved siden av
                        slike endringer, som bl.a. skyldes overføring av budsjettansvar mellom de
                        ulike kapitlene, formaliserer omgrupperingsproposisjonen lønnskompensasjonen
                        for 2008 og inntekter som i utgangspunktet ikke var budsjettert. 

Totalt sett utgjør den foreslåtte omgrupperingen en økning av
                        forsvarsbudsjettet på 231,13 mill. kr. Økningen gjelder i sin helhet
                        merinntekter. 

Forslag til større endringer, utover de rent tekniske, gjelder styrking av
                        prioritert virksomhet på kapitlene til Forsvarets logistikkorganisasjon,
                        Kystvakten, norske styrker i utlandet og fellesinstitusjoner under
                        Forsvarsstaben. Styrkingen er i hovedsak knyttet til økte kostnader grunnet
                        høyere drivstoffpriser, senere frigjøring av gevinster og høyere kostnader
                        til logistikkviksomheten. 

Styrkingen skjer ved å omdisponere internt på forsvarsbudsjettet, bl.a. 250
                        mill. kr fra materiellinvesteringsbudsjettet. Forsvarssjefen har anbefalt en
                        slik midlertidig omdisponering for å unngå operative konsekvenser. 

Det er i innstillingen uttrykt bekymring for både nivået på
                        materiellinvesteringene i langtidsplanperspektiv og i forbindelse med at jeg
                        i omgrupperingen har foreslått å overføre midler fra materiellinvesteringer
                        til prioritert drift i 2008. Til det første vil jeg si at nivået er
                        balansert mot den vedtatte strukturen i langtidsplanen. Til bekymringen
                        rundt denne overføringen i 2008 kan jeg si at dette er muliggjort ved at det
                        er oppstått prosjektrelaterte forsinkelser. Denne reduksjonen vil bli
                        tilbakeført gjennom styrking av materiellinvesteringsområdet i perioden
                        2010–2012. 

