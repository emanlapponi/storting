 Med all respekt må jeg si at dette er et område hvor jeg har tillit til forsvarssjefens vurdering, også til forsvarssjefens vurdering i forhold til den kompleksiteten som kreves i opplæringen av våre soldater og vårt befal. Det er også slik at den har utvidet seg - kravet til opplæring har økt. Kravet til utdanning har på flere områder økt de senere årene, og tiden til å imøtekomme dette er ikke blitt bedre. Derfor har jeg tillit til at de som har en spesiell rolle, får en spesialutdanning, men at dette - som jeg har sagt nå to ganger tidligere - er en grunnleggende ferdighet som alle også skal ha.





                

