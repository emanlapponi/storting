 Sluttet orden - marsjering og våpeneksersis - er en del av de grunnleggende ferdighetene vi vil at våre soldater - mannskaper og befal - skal inneha. Det er viktig for den enkelte avdelings identitet og fellesskapsfølelse og for å få til en profesjonell holdning til tjenesten. Dessuten har sluttet orden med Forsvarets omdømme å gjøre - måten Forsvaret opptrer på i det offentlige rom. Derfor undervises det i sluttet orden ved våre rekruttskoler.




Det er imidlertid slik at det stilles mange og nye krav til våre soldater. Fagutdannelse av den enkelte og forberedelser til internasjonale operasjoner er blant de deler av utdanningen som krever mer tid. Konkurransen om tjenestetidens innhold er med andre ord blitt hardere. Det er derfor nødvendig å foreta en nøye prioritering av innholdet i soldatopplæringen. Det kan ikke forventes at 

alle

 avdelinger vil ha den standard som er nødvendig for paradering på Karl Johan. Slike spesielle oppdrag krever trening og drill langt utover den opplæring den enkelte får ved rekruttskolene.




Med andre ord innebærer paradering en spesialisering av det militære håndverk. Jeg er derfor enig med forsvarssjefen i at slik spesialisering bør konsentreres til visse avdelinger. Avdelinger som har de nødvendige og spesielle forutsetninger, kompetanse og ikke minst roller, bør prioriteres.




Ved at krigsskolene er blant de avdelinger som prioriteres for slike oppdrag, vil vi sikre at offiserskorpset innehar og ivaretar fremtidig kompetanseutvikling på området.




Forsvarssjefen har tatt tak i denne problemstillingen. Jeg har full tillit til at militære avdelinger i fremtiden vil fremstå som profesjonelle i sitt håndverk. Soldatene har i dag tilstrekkelig grunnleggende ferdigheter i sluttet orden. I forbindelse med parader skal de avdelinger som forsvarssjefen utpeker, fremtre med nødvendig profesjonalitet og verdighet.




