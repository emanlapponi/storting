  Beslutningen om å anskaffe et mobilt
rakettartillerisystem, MLRS, som en del av det norske
landforsvaret ble tatt av Stortinget i 1995 i forbindelse med behandlingen av
forsvarskomiteens innstilling til statsbudsjettet samme år.

Anskaffelse av to typer bomblets-ammunisjon
var en del av prosjektet. Så langt har kravet til selvødeleggelsesmekanisme ikke
latt seg oppfylle, og det er derfor ikke anskaffet slik
ammunisjon til våpensystemet.

På denne bakgrunn og for å tilpasse
aktivitetsnivået i Hæren til vedtatt forsvarsbudsjett
for 2005 tok generalinspektøren for Hæren MLRS
ut av daglig drift fra sommeren 2005. Systemet er imidlertid fortsatt
teknisk operativt, selv om det i inneværende vernepliktskontingent ikke
utdannes personell til å betjene det. Materiellet er lagret
ved artilleribataljonen på Setermoen i Troms.

Ved behandlingen av innstillingen til den siste
langtidsproposisjonen om Forsvaret i perioden 2005-2008 sluttet
Stortinget seg til forslaget om en ny hærstruktur. Formålet
med omleggingen var å styrke Forsvarets operative evne.
Endringen innebærer en kvalitativ forbedring av
strukturen, ved at Hærens styrker vil bli mer anvendbare
og tilgjengelige. I lys av dagens sikkerhetspolitiske utfordringer
vil Hæren dermed kunne ivareta kravene til rask
reaksjon, fleksibilitet og kvalitet på en bedre måte enn
før.

De overordnede rammer for hele Forsvarets
utvikling er en politisk sak. Forsvarets oppgaver, overordnede struktur
og grunnleggende innretning er spørsmål som behandles
politisk og forelegges Stortinget for vurdering og beslutning, bl.a.
i forbindelse med behandlingen av Forsvarets langtidsplaner. Forsvaret,
herunder forsvarsgrenene, skal utøve sin virksomhet innenfor
de rammer som er lagt fra storting og regjering. Dette er gjort
helt klart overfor hele Forsvarets organisasjon.

Når det gjelder den videre utviklingen
av Hæren, vil Regjeringen komme tilbake til Stortinget
med gjennomarbeidede, helhetlige anbefalinger, senest i forbindelse
med framleggelsen av neste langtidsplan for Forsvaret.

Lodve Solholm hadde
her teke over presidentplassen.

