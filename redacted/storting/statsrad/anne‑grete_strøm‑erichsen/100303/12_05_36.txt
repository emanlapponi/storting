 I Soria Moria-erklæringen legger Regjeringen til grunn at dagens desentraliserte sykehustilbud skal opprettholdes. Samtidig åpnes det for at enkelte sykehus skal kunne gjøre andre arbeidsoppgaver enn i dag, bl.a. som følge av Samhandlingsreformen.


Jeg har varslet Stortinget om at Nasjonal helse- og omsorgsplan skal legges frem i 2011. Planen skal være et viktig virkemiddel for å realisere og videreutvikle nasjonal helse- og omsorgspolitikk, og der Samhandlingsreformen skal konkretiseres. Lokalsykehusenes fremtidige rolle vil ha en naturlig plass i planen.


Videre har jeg i oppdragsdokumentene til de regionale helseforetakene for 2010 pekt på at det er nødvendig med fortsatt utvikling og omstilling av tilbudet i spesialisthelsetjenesten. Jeg er kjent med at flere regionale helseforetak har satt i gang slike prosesser for å utvikle og omstille spesialisthelsetjenesten. Dette gjelder også for Helse Nord som nå har forslag til strategi for å videreutvikle lokalsykehusfunksjonene ute til høring. Helse Nord vil deretter legge frem sak for sitt styre med forslag til strategi for fremtidige lokalsykehusfunksjoner – og lokalisering av desentraliserte spesialisthelsetjenester. I denne sammenheng er det viktig å fremheve at spesialisthelsetjenester ikke nødvendigvis må lokaliseres til tradisjonelle sykehusbygninger. Alta kommune har – gjennom den såkalte Alta-modellen – i mange år vært et godt eksempel på hvordan det er mulig å tilby gode spesialisthelsetjenester uten at dette skjer i ordinære sykehusbygg.


Lokalisering av fremtidige tjenester vil ikke bare baseres på endring i bosettingsmønsteret – som representanten Fredriksen er opptatt av. Alderssammensetning i befolkningen, teknologisk utvikling, kommunikasjon og samferdsel vil stå sentralt. Kommunikasjon og samferdsel er ikke minst viktig i et vidstrakt fylke som Finnmark. Enkelte områder i Finnmark har krevende kommunikasjonsutfordringer, og det er svært dårlig med alternative transportmuligheter for å reise til et annet helsetilbud utenfor fylket – hvis situasjonen skulle kreve det. Dette vil være tema i den fremtidige strategien for lokalsykehusfunksjoner i Finnmark.


Jeg har stor tillit til at strategiarbeidet som nå gjøres i Helse Nord, blir gjennomført på en måte som vil sikre innbyggerne i Finnmark et godt helsetilbud også i fremtiden.


