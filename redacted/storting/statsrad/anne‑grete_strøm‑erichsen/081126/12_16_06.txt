 I moderniseringen av Forsvaret prioriterer Regjeringen effektivisering internt i Forsvaret der det er mulig og hensiktsmessig, fremfor å sette deler av Forsvarets virksomhet ut til eksterne aktører.


For FLO som produksjonsvirksomhet er det imidlertid kostnadseffektivt og styringsmessig rasjonelt å ha produksjonskapasitet både i form av egen arbeidskraft og gjennom en mindre bruk av eksterne leverandører. Dette gir fleksibilitet til raskt å tilpasse kapasitet og dermed også kostnader i samsvar med oppdukkende endringer i Forsvarets behov.


Å sette oppdrag ut til eksterne aktører skal kun gjøres der dette er formålstjenlig, f.eks. der hvor egen kapasitet ikke strekker til på grunn av høy belastning eller svært spesialiserte arbeidsområder.


Hæren hadde i 2007 et omfattende behov for vedlikeholdstjenester på grunn av den planlagte oppbemanningen og økte oppgaver i forbindelse med operasjoner i utlandet. Dette medførte behov for en økt andel av timeverk levert fra eksterne leverandører. Andelen timeverk levert av eksterne økte derfor fra 4 pst. til 8 pst. fra 2006 til 2007. På tross av denne økningen utgjør altså leveranser fra eksterne en forholdsvis liten del av det totale vedlikeholdsarbeidet som foregår i Hæren.


Å benytte den kapasiteten som ligger i egen organisasjon, er nødvendig for å drive en mest mulig kostnadseffektiv virksomhet og derigjennom bidra til å frigjøre ressurser til andre prioriterte områder. Dette gir også fleksibilitet knyttet til langsiktig utvikling og interneffektivisering av vedlikeholdsvirksomheten. I denne sammenheng er optimal utnyttelse av egne ansatte nødvendig.


