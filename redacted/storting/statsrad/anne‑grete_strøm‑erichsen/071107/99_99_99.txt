 Å delta i internasjonale operasjoner
er krevende. De siste dagers hendelser for våre
styrker i Afghanistan understreker
vel nettopp dette. Det personellet som deltar for Norge i
operasjoner utenlands, skal derfor føle seg trygge
på at de får den oppfølgingen de trenger.
I de siste årene har vi gjort mye for å styrke
oppfølgingen av dette personellet. Det er opprettet en
egen enhet for veteranadministrasjon og en poliklinikk som kontaktpunkt
for medisinsk oppfølging. Våre veteraner
skal ha tilbud om rådgivning om trygdemessige og sosiale
rettigheter, de skal ha tilgang til profesjonelle helsetjenester,
og de bør også ha et tilbud om rekreasjons-
og velferdsopphold.

Regjeringen vil legge til rette for at veteraner etter
internasjonal tjeneste får et slikt tilbud. Jeg var selv
på Bæreia den 8. mai i år,
og fikk i møte med veteranene oppleve hvor viktig
det er å kunne møtes for å samtale om
opplevelser og å bearbeide inntrykk fra tjenesten. Et velferds- og
rekreasjonstilbud betyr mye for mange, og da må også Forsvaret
som en ansvarlig arbeidsgiver
kunne legge til rette for dette.

Et velferds- og rekreasjonssenter vil kunne
bidra til en helhetlig oppfølging av veteranene. Senteret
skal ikke være en helseinstitusjon,
men et velferdstilbud for veteraner for at de skal kunne møtes
for gjensidig støtte og vennskap.

Ulike alternativer for lokalisering og drift
av et slikt tilbud er vurdert av både interne
og eksterne arbeidsgrupper. Forsvarsdepartementet har nå gitt
Forsvarsbygg i oppdrag å utarbeide et fullstendig forprosjekt
for et velferds- og rekreasjonssenter, med frist innen
utgangen av inneværende måned.

Vi ser altså på flere ulike
alternativer for at vi skal få den beste løsningen
for et slikt senter. Forsvarsbygg vurderer eiendommer som i dag
tilhører Forsvaret, og mulige private løsninger.
Departementet har spesielt bedt om at Bæreia
blir sett på som et mulig sted for lokalisering av et rekreasjons-
og velferdssenter.

