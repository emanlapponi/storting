 Forsvaret handler veldig ofte om høyteknologi, skarpe oppdrag og kjernevirksomhet, men det handler også om noe mer. Det handler om å forvalte en del av nasjonens kulturarv og å bidra til å forsvare og støtte opp om grunnleggende samfunnsverdier. Derfor er det, for første gang, lagt frem en stortingsmelding som gir en bred oversikt over kulturvirksomheten i Forsvaret – «Kultur å forsvare». Derfor er jeg også glad for at komiteen stiller seg bak hovedlinjene i meldingen. 




Regjeringens visjon er å løfte frem og videreutvikle Forsvarets rolle som kulturbærer, kulturforvalter og kulturformidler. Jeg er opptatt av at Forsvarets kulturvirksomhet har et stort potensial. Den byr på unike kulturopplevelser for befolkningen og bidrar positivt til det sivile samfunn. 




Kulturen har også en viktig rolle å spille internt i Forsvaret. Kulturen bidrar til å skape samhold og tilhørighet, noe som kan være avgjørende for å løse Forsvarets krevende oppgaver. Kulturvirksomheten er også en måte å synliggjøre hva det moderne Forsvaret står for. 




I inneværende stortingsperiode er denne virksomheten allerede styrket på en rekke områder: Bevilgningene til Forsvarets musikk er økt med 20 pst. I de to siste års budsjetter er bevilgningene til ekstraordinært vedlikehold av de nasjonale festningsverkene også betydelig økt, og de ble ytterligere styrket i tiltakspakken for sysselsetting tidligere i år. 




I meldingen legges det opp til tiltak som innebærer en ytterligere styrking av kulturvirksomheten i årene fremover. Aktiviteten og mulighetene vil øke, og forsvarskulturen blir dermed mer synlig både innad i Forsvaret og i samfunnet for øvrig. Merknadene i innstillingen viser at komiteen ser verdien av dette, både for samfunnet og for Forsvaret selv. 




I likhet med hva komiteen har påpekt, og som også har vært oppe i debatten her, er Regjeringen opptatt av å synliggjøre den viktige jobben som norske menn og kvinner har gjort i oppdrag ute. Forsvarets museer er derfor bedt om å arbeide videre med ideen om en utstilling om fredsbevarende operasjoner – gjerne i samarbeid med andre aktører. Med alle de museene som Forsvaret har i dag i operativ drift, og de arealer som Forsvaret disponerer, mener vi at det ikke er nødvendig å bygge nye museer, men å arbeide med innholdet og formidlingen er viktig. 




Det er også bra at komiteen har merket seg mulighetsstudien for fremtidig drift av bygning 22 ved Akershus festning og eventuelle konsekvenser for de frivillige organisasjonene som har lokaler der i dag. Bygning 22 ligger ute på kanten av festningsområdet, nær Hjemmefrontmuseet, med utsikt over til Aker Brygge. Studien dreier seg om mulighetene for å nytte denne bygningen til allmenne formål. Departementet har vært i god dialog med organisasjonene og fått identifisert deres behov for lokaler. I forbindelse med helhetsplanen for Akershus festningsområde vil organisasjonene bli ivaretatt i Forsvarets bygninger, på eller i tilknytning til Akershus festning. 




Når det gjelder Høyres merknad om at de økonomiske konsekvensene i liten grad er konkretisert, og at Forsvarets driftsbudsjetter er under press, er det klart at man stadig må prioritere de mange viktige formål i Forsvaret opp mot hverandre. Regjeringen anser at kulturvirksomheten dreier seg om å ivareta vår kulturarv på vegne av nasjonen, et ansvar vi må ta alvorlig. Vi vil komme tilbake til nærmere ressursangivelser i de årlige forsvarsbudsjettene. 




At et samlet storting står bak en satsing på kultur i Forsvaret gir inspirasjon til alle oss som er opptatt av dette. Jeg ser frem til å kunne vise frem mer av Forsvarets kulturvirksomhet i fremtiden! 




Så bare en kommentar til det som ble tatt opp av representanten Dørum om krigsminnesmerker. Jeg deler fullt ut Dørums syn at det er viktig at vi ivaretar disse minnesmerkene. De forteller en veldig viktig del av vår nokså nære historie. Over hele landet er det reist denne typen minnesmerker. Derfor vil Forsvaret fortsatt fokusere på vern og vedlikehold av disse krigsminnene, de som faller innenfor vårt ansvarsområde, og så skal vi videreføre kartleggingen av minnesmerker og gjøre informasjonen tilgjengelig for allmennheten. 




