 Jeg er glad for at representanten Dåvøy tar opp dette viktige spørsmålet. Vi har over lengre tid vært opptatt av å bygge opp og sikre en god og verdig omsorg for alle. Dette gir oss en god anledning til å debattere et område som lenge har vært et satsingsfelt for regjeringspartiene. 




Vi har vist at vi kan levere. Med Handlingsplan for eldreomsorgen som ble lagt frem for Stortinget i 1997, ble sykehjemmene i Norge fornyet og modernisert. Det ble den gangen gitt tilskudd til bygging og modernisering av om lag 19 000 sykehjemsplasser og om lag 20 000 omsorgsboliger, som dermed tilfredsstilte kravene til kvalitet, tilgjengelighet, arbeidsmiljø og brannforskrifter. Dagens investeringstilskudd til sykehjem og omsorgsboliger viderefører denne utviklingen. Regjeringen vil sikre full sykehjemsdekning innen 2015 ved at alle som trenger sykehjemsplass eller omsorgsbolig, skal få det. 




I forrige stortingsperiode satte Regjeringen som mål at vi skulle få på plass 10 000 nye årsverk fra nivået i 2004 til utgangen av 2009. Dette målet har vi overoppfylt. 




Dagens investeringstilskudd ble iverksatt våren 2008. Tilskuddet skal stimulere kommunene til å fornye og øke tilbudet om sykehjemsplasser og omsorgsboliger for personer med behov for heldøgns helse- og sosialtjenester, uavhengig av alder, diagnose eller funksjonshemming. Regjeringens mål er å gi tilsagn til å bygge eller modernisere 12 000 nye heldøgns omsorgsplasser i perioden 2008–2015. Dette er også i tråd med avtalen som en inngått mellom regjeringspartiene, Kristelig Folkeparti og Venstre. 




I 2007 rapporterte fylkesmennene for første gang om behovet for nye sykehjem og omsorgsboliger til heldøgnstjeneste. Behovet for utskifting og modernisering ble også rapportert. Kartleggingen viste at det var behov for rundt 20 000 nye omsorgsplasser innen 2015. Disse vurderingene ble lagt til grunn da vi fastslo målet om tilsagn til 12 000 omsorgsplasser innen utgangen av 2015, og dersom søknadstilgangen og behovene i kommunene tilsier det, vil vi vurdere å utvide rammene for ordningen. 




Foreløpig viser søknadsmengden til Husbanken at innfasingen er i takt med kommunenes behov. Regjeringen har lagt til grunn at det kan gis tilsagn til 6 000 omsorgsplasser i 2008, 2009 og 2010. Frem til midten av oktober var det kommet søknader om rundt 6 400 omsorgsplasser. Vi vet av erfaring at en del søknader kan falle fra i behandlingsprosessen. Det kan skyldes at de ikke tilfredsstiller kravene i ordningen, eller fordi byggestart ligger for langt frem i tid. Bare som et svar på forholdet mellom sykehjemsplasser og omsorgsplasser, så viser søknadene at det er et flertall for sykehjemsplasser fremfor omsorgsboliger. 




Med investeringstilskuddet har Regjeringen lagt mulighetene til rette for en jevn og god utbygging i kommunene. Responsen tyder på at kommunene prioriterer å bygge heldøgns omsorgsplasser. Vi følger nøye med på søknadene som kommer inn. Rammene for ordningen og innfasing av denne vil bli vurdert fortløpende. 




I de neste 10–15 årene vil veksten i antall mennesker over 80 år holde seg stabil, men fra 2025 vil økningen være betydelig. Det betyr at vi må utnytte den stabile perioden vi nå er inne i, til å bygge ut tjenestetilbudet gradvis, slik at vi er forberedt når antall pleietrengende eldre øker. 




Investeringstilskuddet er et langsiktig tiltak. Det skal gi kommunene rom til å planlegge og mulighet for å iverksette bygging når behovet tilsier det. Det er ressurskrevende for kommunene å drive heldøgns omsorgstilbud av høy kvalitet. Derfor krever disse tjenestene langsiktig planlegging som tar hensyn til befolkningsutviklingen, geografisk plassering og innholdet i tjenestetilbudet. 




Det er kommunene selv som avgjør om de ønsker å satse på sykehjemsplasser eller omsorgsboliger når de søker om investeringstilskudd. Regjeringens utgangspunkt er at det lønner seg å investere i godt tilrettelagte bygninger og tilbud, og at dette må være et viktig satsingsområde for kommunene. 




Det er et krav i investeringsordningen at modernisering og utbygging skal være spesielt tilrettelagt for beboere med demens og kognitiv svikt. Dette er også i tråd med Demensplan 2015. Dersom omsorgsplassene er tilrettelagt for mennesker med demens, vil de samtidig være godt tilrettelagt også for andre brukergrupper. 




Regjeringen er svært opptatt av kapasiteten og kvaliteten i omsorgstjenesten. Vi har vist at vi kan nå de målene vi setter oss. I den nye regjeringsplattformen har vi tydelige mål for årsverksvekst, investeringer, kompetanse, forskning, rettigheter og kultur i eldreomsorgen. 




Vi skal sikre full sykehjemsdekning innen 2015 ved at alle som trenger sykehjemsplass eller omsorgsbolig, skal få dette. Vi vil gi tilskudd til 12 000 sykehjemsplasser og heldøgns omsorgsplasser innen utgangen av 2015 for å sikre nok kapasitet, og vi vil utvide rammen ytterligere dersom søknadsinngangen fra kommunene tilsier det. Jeg følger utviklingen nøye og vil gjøre vurderinger ut fra søknadstilgang og behov. 




