 Når det gjelder det siste spørsmålet, om lovfesting av dagtilbud for demente, må jeg be om å få komme tilbake til den saken og få undersøkt nærmere hvor det ligger. 




Når det gjelder selve saken som er tatt opp her i interpellasjonen, skal det være helt klart at det overordnede målet vårt er at vi skal sikre full sykehjemsdekning innen 2015. Sykehjemsplass eller omsorgsbolig – at det skal være et heldøgnstilbud, er det det egentlig dreier seg om. 




Så må jeg jo også si, som helt sikkert representanten Dåvøy har sett, at det er mange typer kommunale tilbud, som er innrettet på noe ulikt vis, og det som går igjen, er at de aller fleste ønsker å bo hjemme så lenge som mulig, enten hjemme i sin egen bolig eller hjemme i en omsorgsbolig. Derfor er det viktig at vi følger kommunene og kommunenes utbyggingstakt veldig nøye, og i hvert fall frem til nå kan det tyde på at det måltallet det er lagt opp til, 12 000, er i samsvar med det som også kommunene ser behov for. Når det gjelder fylkesmennenes vurdering, kjenner jeg ikke helt grunnlaget for tallet 20 000, hvordan man har gått til bunns i det, men man har helt sikkert kommet frem til måltallet ut fra befolkningstall og fremskrivninger i forhold til det. Her er det viktig å se hva kommunene regner som behovet, ta det år for år, og så vil vi gjøre vurderinger dersom det skulle være behov utover det som ligger i de årlige tallene. Det er det som står veldig klart også i vår regjeringsplattform, og det vil vi komme jevnlig tilbake til i forbindelse med de årlige budsjettproposisjonene. 




