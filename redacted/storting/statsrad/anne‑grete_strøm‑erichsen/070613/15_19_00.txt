 Jeg har lyst til å begynne med å si at EOS-utvalget gjør en viktig jobb for Stortinget, også når det gjelder kontrollen av de tjenestene som er omtalt her.




Jeg har også lyst til å takke for en god gjennomgang ved saksordføreren, som viser til de merknadene som er kommet i forbindelse med årsrapporten. Jeg vil understreke at vi fra Forsvarsdepartementets side tar fatt i alle de merknader som kommer i forbindelse med behandlingen i komiteen, og ser det som viktig at vi kan følge dem opp og kvittere dem ut.




Det er tre forhold som har vært nevnt her, som jeg har lyst til å si litt om. Det første dreier seg om den lange saksbehandlingstiden for klarering av vernepliktige. Opp til 80 pst. av vernepliktsmassen blir sikkerhetsklarert til forventet nivå i løpet av den tiden de går på rekruttskolen. De fleste sakene blir dermed ferdigbehandlet innenfor rimelig tid. Den resterende del av saksmengden er saker hvor det normalt foreligger negativ informasjon som gjør at saken krever ytterligere undersøkelser. I disse sakene blir behandlingstiden gjerne lang. En av årsakene til dette er sikkerhetslovens strenge krav til grundig og individuell behandling, hvilket skal verne om vedkommendes rettssikkerhet. Imidlertid er saksbehandlingstiden i klareringssaker en problemstilling som vi nå er bevisste på, og som vi skal gjøre noe med. Tiltak som vi nå vurderer for å få ned behandlingstiden, er å øke bemanningen ved Forsvarets sikkerhetsavdeling, få bedre elektronisk understøttelse av saksbehandlingsprosessen og saksbehandlingsmetodikk. For øvrig vil Forsvarsdepartementet om dette nedsette en arbeidsgruppe som skal se nærmere på eventuelle andre tiltak, herunder regelverket, som kan bidra til kortere saksbehandlingstid for de vernepliktige.




Restriktiv praksis med hensyn til klarering i forbindelse med dem som har vært borte i narkotika, kanskje i ungdomsårene, har vært tatt opp av flere her. Jeg vil begynne med å slå fast at Forsvarets personell skal ha en høy etisk standard. Jeg er helt sikker på at det er det en meget bred enighet om. I dette ligger også et forbud mot å benytte ulovlige rusmidler. Dette har også med sikkerhet å gjøre for de mannskapene vi har. I henhold til reglene i sikkerhetsloven er dette et forhold som må vektlegges i forbindelse med en klareringsavgjørelse. Imidlertid kan det ikke være slik, som noen har vært inne på, at befatning med narkotika en eller annen gang i løpet av ungdommen automatisk skal føre til nektelse eller tap av klarering. Jeg er derfor helt enig med komiteen når den påpeker viktigheten av en individuell behandling og krav om vurdering av hvor stor sikkerhetsmessig vekt det etter samfunnsutviklingen er riktig å legge på enkeltstående tilfeller av bruk av lette narkotiske stoffer. Jeg er derfor tilfreds med at Nasjonal sikkerhetsmyndighet som tilsynsmyndighet er bevisst på viktigheten av den individuelle vurderingen vedrørende denne problemstillingen.




Avslutningsvis vil jeg bare si, med henvisning til akkurat dette, at Forsvaret har samarbeidet med Vernepliktsverket, Politidirektoratet og Nasjonal sikkerhetsmyndighet og tatt initiativ overfor Kunnskapsdepartementet for å informere ungdom i forbindelse med ungdomsskolen om hva som kan være konsekvensene av å komme i en uønsket situasjon tidlig i ungdomsårene. Det kan føre til at man ikke får klarering. Dette er viktig, og jeg er i hvert fall veldig glad for at Kunnskapsdepartementet har bedt Utdanningsdirektoratet om å se på denne saken og ta det opp som en del av arbeidet med lærings- og oppvekstmiljø.




