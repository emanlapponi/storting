 Våre fagmyndigheter vurderer det ikke slik at dette er en medisinsk krise som følge
              av pandemien. I tillegg er vaksinasjonen nå i full gang, og ved at flere nå blir
              vaksinert, forventer man å begrense epidemien betydelig. I den sammenheng er det
              viktig at de fleste risikopasienter nå er vaksinert, og at vi i hvert fall holder
              fremdriften, slik at vi innen midten av denne måneden forhåpentligvis skal være i mål
              med å ha gitt et tilbud til alle risikopasientene. 

Så er jeg selvsagt enig i at hvis det blir utsettelse på en operasjon, er det til
              bekymring for den enkelte som venter. Men det som er referert til meg, er at slike
              utsettelser har vært veldig begrenset, selv om det har blitt utsettelse for noen. Men,
              som sagt, dette er en situasjon som vi følger nøye, og jeg må si igjen at jeg
              forventer at helseforetakene orienterer pasientene om at de kan få et tilbud dersom
              situasjonen skulle føre til store utsettelser. 

