 Der er riktig at behandling med Tamiflu og Relenza kan forkorte sykdomsperioden og
              redusere risikoen for komplikasjoner av influensa. En forutsetning er at behandling
              starter så tidlig som mulig etter de første symptomene – senest innen 48 timer. 

Det er ulike årsaker til at Tamiflu ikke selges fritt til befolkningen. Tamiflu er
              godkjent i EUs sentrale prosedyre for godkjenning av legemidler, der også Norge
              deltar. Det betyr at legemiddelmyndighetene har vurdert det slik at legemidlets
              egenskaper tilsier at det skal rekvireres under kontroll av helsepersonell. Det er med
              andre ord ikke lov til ut fra gjeldende regler å selge Tamiflu fritt, uten resept. 

Primærhelsetjenesten er tungt belastet med å gjennomføre vaksinering av
              risikogruppene, og antall smittede øker også. Derfor er det nødvendig å avlaste legene
              under pandemien. Jeg valgte derfor å gi farmasøyter i apotek en midlertidig
              rekvireringsrett for disse legemidlene. Denne ordningen gjelder frem til 1. juli 2010,
              men den kan også oppheves tidligere dersom situasjonen skulle normalisere seg. 

Ordningen går ut på at enkeltpersoner skriver en egenerklæring på et standardskjema
              utarbeidet av Helsedirektoratet. Denne erklæringen gjelder både som resept og som
              journaldokument. Jeg vil derfor understreke at Tamiflu og Relenza fortsatt er
              reseptpliktige legemidler. Farmasøytene gjør ikke noen medisinsk vurdering av hvor
              alvorlig tilstanden er. Dersom farmasøyten mener at en slik medisinsk vurdering er
              nødvendig, skal pasienten oppfordres til å ta kontakt med fastlege eller legevakt. 

Det er utarbeidet en veiledning som skal hjelpe farmasøytene med å sikre riktig
              utlevering i apotek. De som kan få disse legemidlene gjennom farmasøyt, er først og
              fremst de som er influensasyke. I tillegg kan personer i risikogruppene – som har
              nærkontakt med personer som får influensa – få disse legemidlene som forebyggende
              behandling gjennom farmasøyt. 

Det kan ha blitt skapt et inntrykk i noen medier av at Tamiflu kunne utleveres
              reseptfritt. Dette førte til at apotekene i begynnelsen måtte avvise en del kunder som
              ikke var influensasyke eller i risikogruppene. Men tilbakemeldingen fra apotekene er
              at det nå er få misforståelser, og at farmasøytene håndterer den nye utfordringen
              godt. 

Selv om vi i Norge har et stort beredskapslager av Tamiflu, er det viktig å sikre at
              bare de pasientene som har reelt behov for det, får tilgang til legemidlet. Slik jeg
              ser det, gjør farmasøytrekvirering at vi oppnår dette målet samtidig som vi reduserer
              risikoen for hamstring. De tilbakemeldingene vi har fått fra apotekene så langt, tyder
              på at tilgjengeligheten til legemidlene er god, og at ordningen fungerer etter
              hensikten. 

