 De regionale helseforetakene har et samlet ansvar for å tilby forsvarlige
              spesialisthelsetjenester til befolkningen i sin helseregion. Dette omtales som sørge
              for-ansvaret og følger av lov om spesialisthelsetjenesten. De regionale
              helseforetakene ivaretar sitt ansvar gjennom bruk av egne helseforetak eller private
              aktører som Feiringklinikken. Feiringklinikken har siden etableringen vært en viktig
              privat tilbyder av helsetjenester til hjertesyke. Helse Sør-Øst RHF har avtale med
              Feiringklinikken, og pasientene i regionen har derfor benyttet seg av tjenester ved
              klinikken. Det samme har også mange pasienter i de andre helseregionene, men da
              gjennom ordningen med fritt sykehusvalg. 

Som representanten Sjøli viser til, har utbruddet av svineinfluensa ført til
              ekstraordinære situasjoner ved mange helseforetak. Representanten viser også til at
              Feiringklinikken har ledig kapasitet innen hjertekirurgi, og at pasienter som får
              utsatt sine hjerteoperasjoner, kan henvises til, og få et tilbud ved,
              Feiringklinikken. 

Dersom svineinfluensaen øker ytterligere i utbredelse, kan vi komme i en situasjon
              der kapasiteten innen planlagt hjertekirurgi utfordres i så stor grad at kravene til
              forsvarlige tjenester utfordres. I en slik situasjon vil de regionale helseforetakene
              fortløpende vurdere all tilgjengelig kapasitet, både i helseforetakene og hos de
              private aktørene, for å sikre at pasientene som trenger hjertekirurgi, får et
              forsvarlig tilbud. 

De regionale helseforetakene har orientert meg om at helseforetakene på det nåværende
              stadiet av svineinfluensaen håndterer alle øyeblikkelig hjelp-operasjoner uten
              forsinkelser. De har videre orientert meg om at enkelte pasienter som skal inn til
              planlagt hjertekirurgi, kan oppleve å få utsatt sine operasjoner. Dersom slike
              utsettelser blir langvarige, forutsetter jeg at det tas kontakt med andre
              hjertekirurgiske avdelinger, inkludert Feiringklinikken. Dette skjer etter
              medisinsk-faglige vurderinger og innenfor rammen av kravene til forsvarlige
              spesialisthelsetjenester. 

Jeg forventer også at de regionale helseforetakene sørger for at utsettelser av
              planlagt hjertekirurgi skjer innenfor rammen av kravet til forsvarlige
              spesialisthelsetjenester, og at pasientene får god informasjon om situasjonen, om sine
              rettigheter og om alternative løsninger. Fritt sykehusvalg gir pasientene rett til å
              velge ved hvilket sykehus de skal behandles. Retten til fritt sykehusvalg gjelder alle
              helseforetak og private aktører som har avtaler med et regionalt helseforetak.
              Feiringklinikken er omfattet av fritt sykehusvalg. 

Mange pasienter som skal gjennomgå hjertekirurgi, vil være såkalte
              rettighetspasienter. Det betyr at de har fått fastsatt en frist for når behandlingen
              senest må gis, sett i lys av hva som må anses å være medisinsk forsvarlig. Dersom
              denne fristen brytes, har pasientene rett til omgående å få et nødvendig tilbud om
              hjertekirurgi, f.eks. hos private aktører som Feiringklinikken. 

