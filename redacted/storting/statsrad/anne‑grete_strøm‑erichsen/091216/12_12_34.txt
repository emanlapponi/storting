 Takk for et aktuelt spørsmål.


Helse- og omsorgssektoren må, på lik linje med alle andre samfunnssektorer, ta ansvar for klimautfordringen. I klimameldingen er det fastsatt egne utslippsmål for fire hovedsektorer. Det er ikke satt et eget sektorpolitisk mål for klimagassutslipp fra helse- og omsorgssektoren. Departementet har heller ingen aktiv oppfølging eller oversikt over klimagassutslippene i vår sektor.


Helse- og omsorgssektoren bør imidlertid kjenne ansvar for å redusere utslippene, gjennom bl.a. å ha et aktivt forhold til energibruk, avfallshåndtering og transport. Dette er særlig fulgt opp i de nye sykehusprosjektene, f.eks. Akershus universitetssykehus, Ahus, som bl.a. har tatt i bruk ny teknologi til oppvarming i stor skala, og dette er et ambisiøst prosjekt i europeisk sammenheng.


Helse- og omsorgsdepartementet følger opp klimapolitikken gjennom styringen av de regionale helseforetakene. Med en bygningsmasse på ca. 4 millioner m

2

 bidrar helseforetakene til betydelige klimagassutslipp. Helseforetakene er pålagt å følge opp Handlingsplan 2007–2010 for Miljø og samfunnsansvar i offentlige anskaffelser. Planen skal bidra til at det offentlige går foran som ansvarlig forbruker og etterspørrer av miljøvennlige varer og tjenester.


Spesialisthelsetjenesten kjøper utstyr, forbruksmateriell og tjenester for mer enn 16 milliarder kr i året. Foretakene kan således bidra til å påvirke produsenter og leverandører på en positiv måte. De siste to årene har departementet stilt krav til de regionale helseforetakene om at de skal gå sammen om å utvikle dialog med leverandørene for å bidra til en god nasjonal klimapolitikk. I dette ligger valg av produkter, produksjon, emballasje, transport og sertifiseringsordninger.


De regionale helseforetakene er pålagt å kartlegge miljøtiltak som har overføringsverdi. De skal også utrede mulige nye klimatiltak i spesialisthelsetjenesten. Fra i år er det etablert et miljø- og klimaforum, der alle de regionale helseforetakene og helseforetakene er representert. De arbeider med å finne hensiktsmessige miljø- og klimaindikatorer som er egnet til rapportering.


Selv om klimaforliket var et stort skritt fremover for klimapolitikken, er tiltakene i forliket trolig ikke nok til å nå klimamålene. Derfor har Regjeringen opprettet faggruppen Klimakur 2020. Det skjedde allerede få måneder etter klimaforliket i Stortinget i 2008. Klimakur-rapporten som kommer i februar 2010, skal inneholde den mest omfattende menyen av nye virkemidler og tiltak som noen gang er presentert i Norge.


Regjeringen vil gå igjennom forslagene i Klimakur nøye, og legge frem for Stortinget en vurdering av klimapolitikken og behov for endrede virkemidler.


