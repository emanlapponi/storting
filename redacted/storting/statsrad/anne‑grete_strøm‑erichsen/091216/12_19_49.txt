 Rusmiddelmisbruk er vi enige om er et alvorlig samfunnsproblem. Regjeringens rusmiddelpolitikk har som mål å redusere de negative følgene av rusmiddelmisbruk både for enkeltpersoner og for samfunnet.


Opptrappingsplanen for rusfeltet som avsluttes i 2010, er basert på at hele rusfeltet skal ses i sammenheng og forankres i Regjeringens helhetlige politikk. Planen legger bl.a. vekt på økt brukerinnflytelse og forpliktende samhandling mellom nivåene og mellom faggrupper.


Innsatsen på rusfeltet er styrket betydelig gjennom den opptrappingsplanen vi nå har hatt i fire år, og som avsluttes neste år. Bevilgningene er økt med 835 mill. kr i perioden, og ifølge Helsedirektoratet vil tilnærmet alle de 150 tiltakene i planen være igangsatt innen utgangen av 2010. Likevel må vi erkjenne at det fortsatt er mange uløste oppgaver både i kommunene og i spesialisthelsetjenesten, og det er behov for å styrke og utvikle tjenestene, samtidig som vi øker innsatsen for folkehelse og forebygging. Som svar på dette, skal Samhandlingsreformen behandles i Stortinget til våren. Reformen viser at det er viktig å utvikle tjenestetilbudet til personer med rusmiddelproblemer som en del av det ordinære helse- og omsorgstilbudet. En sentral utfordring her er å få etablert gode pasientforløp, slik at rusmiddelavhengige opplever at det er en sammenheng i de tjenestene de mottar. Dette vil berøre både de kommunale tjenestene og spesialisthelsetjenesten.


Stortinget har bedt Regjeringen om å fremme forslag til en sterkere satsing på helhetlig rusbehandling og oppfølging fra juni i år, og jeg vil vurdere å følge opp rusplanen med en ny langsiktig strategi som ser helhetlig på utfordringene på rusfeltet. Jeg vil arbeide videre med hvilken form som kan være den mest hensiktsmessige for en slik strategi.


Vi har høstet viktige erfaringer gjennom Opptrappingsplanen for rusfeltet. Neste år er det siste året. Erfaringene skal oppsummeres og brukes som grunnlag for å utvikle feltet videre. Regjeringen har nedsatt et offentlig utvalg, Stoltenberg-utvalget, som skal foreslå hvordan de mest hjelpetrengende rusmiddelavhengige kan få bedre hjelp.


Utviklingen av rusfeltet må også ses i sammenheng med Regjeringens innsats for å forebygge fattigdom, innsatsen for å redusere bostedsløshet og satsingen på psykisk helse.


Regjeringens rusmiddelpolitikk er basert på samarbeid på tvers av departements- og etatsgrenser og samarbeid på tvers av landegrenser. Norges brede internasjonale engasjement på alkohol- og narkotikaområdet bidrar også til å forebygge narkotikaproblem i Norge.


Regjeringen vil invitere til en bred og inkluderende prosess. Vi vil styrke dialogen med kommunene gjennom Kommunenes Sentralforbund og samarbeide med spesialisthelsetjenesten, fylkesmennene og andre berørte parter. Organisasjoner for brukere og pårørende og andre frivillige og offentlige instanser vil også selvsagt være viktige i dette arbeidet.


