  Prosjekt for teknisk verksted på Rena
ble vedtatt av Stortinget ved behandlingen av Forsvarets investeringsproposisjon
våren 2003. Prosjektet skulle dekke behovet for økt verkstedkapasitet
i Østerdalen, som en følge av de vedtak som lå til
grunn for omorganiseringen av Forsvaret i perioden 2002–2005.

Underveis i gjennomføringen av prosjektet
ble det, som et tiltak for å holde prosjektets kostnadsramme,
besluttet å ikke ferdigstille den ene av de to
verkstedfløyene. Denne skulle heller inntil videre benyttes
som et frostfritt lager. Verkstedbygget ble tatt i bruk i januar
2005.

På bakgrunn av innmeldt behov fra
Forsvarets logistikkorganisasjon gav Forsvarsvarsdepartementet i
desember 2006 Forsvarsbygg i oppdrag å utarbeide et forprosjekt
om ferdigstillelse av Rena tekniske verksted. Her vil alternative
løsninger, kostnader og tidsrammer for prosjektet klarlegges.
Forprosjektet skal etter planen fremmes for departementet
i mai 2007, altså i vår.

Jeg ønsker imidlertid at
forprosjektet skal ses i sammenheng med oppdraget som er gitt til
Forsvarets logistikkorganisasjon om å gjennomføre
tiltak for å effektivisere vedlikeholdsvirksomheten. Stortinget
ble i budsjettproposisjonen for 2007 orientert om at Forsvarets
logistikkorganisasjon skal gjennomføre slike tiltak.

Forsvarets logistikkorganisasjon er gitt i
oppdrag å utarbeide en plan for interneffektivisering av
bl.a. verkstedkapasitetene, og vil levere en anbefaling om dette
før sommeren. Formålet er å optimalisere
verksteddriften gjennom rasjonell drift og utnyttelse av synergier mellom de
ulike verkstedene.

Når forprosjektet og Forsvarets logistikkorganisasjons plan
for interneffektivisering foreligger før
sommeren, vil departementet ta stilling til en eventuell
ferdigstillelse av Rena tekniske verksted.

