 Alle pasienter skal få de tjenestene de har behov for, både i spesialisthelsetjenesten og i kommunen. Det gjelder også mennesker med kroniske nevrologiske sykdommer som multippel sklerose.


Ifølge Helse Midt-Norge RHF er det ikke riktig at Nevrohjemmet Rehabiliteringssenter er det eneste tverrfaglige tilbudet i regionen for MS-pasienter og andre med kroniske nevrologiske sykdommer. De opplyser at det nå skal etableres mer desentraliserte tilbud til pasienter med nevrologisk sykdom.


Det nye tilbudet skal etableres ved sykehusene i Ålesund og Molde. Det skal omfatte både senger og poliklinisk rehabilitering. At tilbudet legges til sykehusene, vil gi en bedre tilgang til flere spesialiteter og medisinske servicefag enn i dag. Tilbud til denne pasientgruppen vil også bli ivaretatt ved Aure Rehabiliteringssenter og Mork Rehabiliteringssenter. Det skal også etableres et felles inntaksteam i helseforetakets rehabiliteringstjeneste. I tillegg planlegges et poliklinisk tilbud ved Kristiansund sykehus, med oppstart i løpet av siste halvdel av 2012.


Helse Midt-Norge opplyser at den kompetansen som er utviklet ved Nevrohjemmet, skal overføres til de nye enhetene. Det skal lages en plan for kompetanseheving. Bygningene skal tilpasses, slik at pasientene som kommer fra Nevrohjemmet, får enerom og gode behandlings- og treningsareal. Tilbudene ved Ålesund sjukehus og Molde sjukehus og det nye inntaksteamet skal evalueres. Brukerrepresentanter skal også delta i den evalueringen.


