 Jeg er opptatt av at spørsmål om medisinsk behandling fattes på medisinsk grunnlag. Når spørsmål om transplantasjon er aktuelt, vurderes hver enkelt søknad på basis av medisinske opplysninger, og pasienten kalles inn til konsultasjon. Dersom det foreligger en tvilssituasjon, blir søknaden vurdert av transplantasjonskyndige lungemedisinere og thoraxkirurger. Legene vurder bl.a.:


pasientens biologiske alder


hvordan lungesykdommen som har ført til respirasjonssvikt, vil påvirke forventet levetid


om pasienten har andre sykdommer som vil påvirke leveutsiktene etter transplantasjonen


om det har skjedd kliniske forandringer etter første henvisning som vil påvirke resultatet


om det er behov for en eller to lunger, og om pasienten også trenger et nytt hjerte


tidligere kirurgiske inngrep i brystet


rehabiliteringspotensialet ved en vellykket transplantasjon


Det er noen pasienter over 60 år som blir utredet med tanke på transplantasjon etter en slik vurdering, men internasjonale erfaringer tilsier at man skal være ytterst varsom med å tilby transplantasjon til pasienter over 65 år. Fagmiljøet vurderer nå alderskriteriet og hva som taler imot en transplantasjon, strengere enn før. Dette skyldes erfaringer som er gjort når det gjelder komplikasjoner og risiko ved transplantasjon hos eldre pasienter.


Stortinget har vedtatt at fylkesmannen er klageinstans for enkeltpasienter. Som helseminister har jeg ansvaret for at transplantasjonstilbudet som helhet er best mulig innenfor de rammene som Stortinget har vedtatt. Jeg er stolt over at Oslo universitetssykehus nå er blant verdens beste både i antall transplantasjoner og når det gjelder resultatet av transplantasjoner generelt.


