 La meg først returnere den gode
nyttårshilsenen.

Som omtalt i statsbudsjettet for 2007 er det
inngått kontrakt om skifte av yttervinger på våre
C-130 transportfly. Hensikten er å fjerne de restriksjonene
som ble innført etter anbefaling fra flyprodusenten
i april 2005. Sammen med en mindre oppgradering av enkelte
av flyenes komponenter gjør dette at flyene igjen kan utføre alle
typer kjente oppdrag fram til perioden 2012–2015. Forsvarsdepartementet
har allerede satt i gang et arbeid for å utrede hvordan
det totale transportflybehovet skal dekkes etter perioden
2012–2015.

Etter fremleggelsen av budsjettet for 2007
og i forbindelse med at man startet å skifte vinger på det
første flyet, ble det avdekket rustangrep
på deler av vingene som ikke var forutsatt ved
skiftet. Konsekvenser av dette rustangrepet er heller ikke
endelig klarlagt.

Skulle det vise seg at vi på grunn
av tilstanden til våre C-130 Hercules i realiteten
står uten transportflykapasitet, må vi vurdere
om det er mulig å forsere utskiftingen av transportflyene.
Det er ikke sikkert vi kan vente helt til perioden 2012–2015.

Regjeringen har derfor besluttet å utrede
muligheten for å foreta en såkalt hurtiganskaffelse
av inntil fire    C-130J Hercules transportfly, fly som
allerede finnes på markedet i dag. Dette vil bli gjort
for å vurdere om det er mulig å få en
transportflykapasitet på plass hurtigere enn det den igangsatte
prosessen legger opp til. Her vil både kjøp
og eventuell leie bli vurdert.

Samarbeidsavtalen for leie av Antonov strategiske transportfly,
som representanten Bredvold viser til, er et NATO/EU-initiativ.
Avtalen tar sikte på å avhjelpe underskuddet på strategisk
lufttransportkapasitet med en leasingavtale med et ukrainsk
selskap. Avtalen gir deltakernasjonene sikker tilgang til strategisk
lufttransport ut 2008 og kan eventuelt reforhandles til
ut 2012.

Tilgang til disse flyene vil imidlertid ikke
dekke vårt nasjonale behov for transportflykapasitet, som
i første rekke er behov for taktisk transportflykapasitet.

