 Jeg har lyst til å understreke at jeg er opptatt av å legge til rette for at det skal bli god saksbehandling i Stortinget. Likevel er det slik at vi også må følge lover, regler og vedtatte reglement når det f.eks. gjelder soldatproposisjonen, som er en følge av lønnsoppgjøret, men der man ikke bare kan legge på 3,4 pst. i departementet og sende til Stortinget. Den saken skal innom flere andre departementer for kvalitetssikring og høring. Derfor tar det noe tid, og derfor er det også helt vanlig at den legges fram på denne tiden.




Så var det spørsmålet om vi kunne komme tidligere med de andre sakene. Når det gjelder UNIFIL, har vi varslet at den operasjonen var en av dem som skulle tilleggsfinansieres, og vi har da tatt det med i revidert nasjonalbudsjett.




Når det gjelder investeringsproposisjonen, så kommer den hver vår, som et tillegg til budsjettet. Jeg ser veldig godt at den store saken der som dreier seg om nye transportfly, hadde det vært ønskelig at Stortinget hadde fått bedre tid på. Jeg er jo glad for at Stortinget og forsvarskomiteen også har gjennomført en høring om denne saken. Men jeg vil også si at kvalitetssikringen av transportflysaken ble gjennomført helt fram til dagen før den gikk i statsråd, og det var ikke veldig lett da å komme til Stortinget med den før saken hadde vært i statsråd.




