 Jeg er helt enig i at når det gjelder denne godtgjørelsen til soldatene, er det egentlig bare ett av flere tiltak for å øke soldatenes status, for at det skal være rimelig at vi skal ha vernepliktige inne et helt år.




Jeg har likevel lyst til å understreke at det ikke er en vanlig lønn det er snakk om. De siste årene har vi økt soldatenes godtgjørelse mer enn hvis man ser på en prosentvis økning ellers i samfunnet. Det har man gjort fordi man ønsker å vise at vi ønsker å ha soldatene der, at vi setter pris på de ungdommene som avtjener verneplikt. Det er viktig. Men det som er like viktig, er at vi satser bredt på kompetanseheving og på andre tiltak. Det å avtjene verneplikt skal gi en merverdi for den enkelte soldat.




Når det gjelder representanten Bredvolds spørsmål om gjenkjøp, så jeg det som naturlig at det svaret kanskje kom i den neste saken, som dreier seg om næringspolitikk. Men jeg kan understreke at gjenkjøp er en viktig sak som vi alltid har fokus på. Det er viktig å ha som utgangspunkt at man skal ha gode gjenkjøpsavtaler på alt det materiell Forsvaret kjøper i utlandet.




