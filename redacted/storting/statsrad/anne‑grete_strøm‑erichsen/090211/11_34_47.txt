 La meg først få si at hvis representanten Bredvold hadde lest St.prp. nr. 1, ville han også ha sett at Hærens budsjett for 2009 har en reell økning fra 2006. I løpet av disse fire årene har Regjeringen økt budsjettet til Hæren reelt med 760 mill. kr. Det er en økning på i underkant av 100 mill. kr i inneværende år. Det er ikke aktuelt for Hæren å spare 1 milliard kr i 2009. Det er helt feil.


Når det gjelder antall øvingsdøgn, er det slik, som jeg også sa, at vi ønsker å øke antall øvingsdøgn. Men 17 øvingsdøgn blir egentlig misvisende, for Cold Response og den daglige trening og øving, som selvfølgelig også foregår, kommer i tillegg. Når det gjelder antall personell som kan være ute, rekrutterer vi selvfølgelig fra de styrkene vi har. Vi vet at det har vært slitasje på noe spesialkompetanse, og derfor øker vi disse.


