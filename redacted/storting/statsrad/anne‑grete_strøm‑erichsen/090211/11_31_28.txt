 La meg først få påpeke at denne regjeringen har økt deltakelsen i operasjoner i utlandet siden vi overtok høsten 2005, i tråd med Soria Moria-erklæringen.


La meg videre få understreke at våre soldater gjør en svært solid innsats ute, noe jeg stadig får tilbakemeldinger om fra alle våre samarbeidspartnere.


Hæren har vært den største bidragsyteren til operasjoner i utlandet de senere årene. Jeg vil imidlertid vise til at også andre forsvarsgrener og fellesinstitusjoner leverer robuste styrkebidrag. Sammensetningen av dagens styrker i Afghanistan viser dette helt tydelig. Nytt fra 2008 er også rekruttering av frivillige heimevernssoldater til utenlandsoperasjoner.


Da denne regjeringen overtok, var Hæren bemanningsmessig på et svært lavt nivå. Det har jeg tatt konsekvensen av. For fjerde året på rad styrkes Hæren betydelig. I min periode som statsråd har Hæren økt med over 1 000 fast ansatte, dvs. med mer enn 40 pst. fra begynnelsen av 2006.


Den nye langtidsplanen legger opp til å fortsette styrkingen av Hæren, spesielt innenfor små og viktige kompetanseområder. Dette vil redusere belastningen på personell som er kritisk viktig for vår deltakelse i utlandet.


Rekrutteringen til operasjoner i utlandet ivaretas også gjennom verneplikten. For å sikre rekruttering legger Regjeringen opp til å videreføre antall vernepliktige på omtrent samme nivå som i dag. Dette vil være tilstrekkelig høyt for å kunne stille substansielle bidrag også i fremtiden.


Vi erkjenner at det i forrige langtidsperiode ble et for lavt øvingsnivå i Hæren. Dette gjør Regjeringen noe med, og det legges opp til en betydelig økning i øvingsaktiviteten i Hæren i inneværende langtidsperiode.


Styrkingen av antall årsverk, nødvendig antall vernepliktige og forbedret øving og trening innebærer at Regjeringen har iverksatt tiltak som legger til rette for en økt satsing på operasjoner i utlandet, i tråd med regjeringserklæringen.


