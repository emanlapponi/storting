 Med stortingsmeldingen En gledelig begivenhet la Regjeringen grunnlaget for at gravide og fødende skal oppleve en helhetlig og sammenhengende svangerskaps-, fødsels- og barselomsorg – altså at det skal bli en gledelig begivenhet for hele familien. Det er de regionale helseforetakene og kommunene som har ansvar for helheten i tilbudet. 




I innstillingen fra helse- og omsorgskomiteen var det, som også interpellanten sa, full støtte for dette målet, selv om det var politiske forskjeller i synet på enkelte av forslagene. 




Før jeg går videre, vil jeg kort omtale en sak som også ble nevnt, som går rett inn i kjernen for dagens interpellasjon – en sak som berører faglige krav og ikke minst tillit til helsetjenesten. Jeg tenker på saken ved fødeavdelingen på Kongsberg sykehus hvor det har vært bekymring over det faglige nivået på fødeavdelingen, og hvor et ufødt barn nylig døde. Fødeavdelingen er nå stengt av helseforetaket på bakgrunn av en tett oppfølging fra Helsetilsynet over tid. Helsetilsynet i Buskerud har etter rutinene for samarbeid mellom politi og tilsynsmyndighet anbefalt politietterforskning. 




Jeg ser svært alvorlig på saken. Når ting skjer som kanskje kunne vært unngått, må vi se på hva som er skjedd, og eventuelt endre rutiner for å hindre at det skjer igjen. Stortinget sluttet seg til forslaget om at de nåværende tallgrensene for nivåinndeling av fødeinstitusjoner oppheves og erstattes av nasjonale kvalitetskrav. Disse vil foreligge i løpet av første halvår i år. Det er et grunnleggende krav at fødeinstitusjoner drives forsvarlig. Jeg vil pålegge regionale helseforetak å etablere et system som sikrer at kvalitetskravene følges opp. 




En samlet komité støttet Regjeringens forslag om at regionale helseforetak i samarbeid med berørte kommuner skulle utarbeide flerårige, helhetlige og lokalt tilpassede planer for fødetilbudet i regionen. Planen skal også omfatte svangerskaps- og barselomsorg. Regionale helseforetak er underrettet om at eventuelle planer om å endre strukturen i fødselsomsorgen må vente til slike planer er utarbeidet. Det har tidligere statsråd Bjarne Håkon Hanssen opplyst i svar på skriftlig spørsmål til Stortinget. Han poengterte at dette ikke er til hinder for at det iverksettes tiltak for å sikre god og effektiv drift. Dette betyr at strukturelle omstillinger som er økonomisk motivert, foreløpig ikke kan finne sted. 




Regionale helseforetak har frist til 1. juli i år med å utarbeide slike planer, og de vil bli vurdert på egnet måte. En enstemmig helse- og omsorgskomité har understreket at det ikke skal gjøres økonomisk motiverte omstillinger som fører til et dårligere fødetilbud. Jeg vil forsikre meg om at dette også blir ivaretatt i fremtiden. 




Komiteen var bekymret for at sommerstengte fødetilbud skulle føre til lange reiseavstander og utrygghet for kvinner i distriktene. I oppdragsdokumentene til regionale helseforetak for 2010 har jeg pekt på at regionale helseforetak i utgangspunktet skal sørge for at fødeinstitusjoner holdes åpne hele året. Sommer- og feriestengninger skal ikke skje på grunn av økonomiske årsaker alene. Tilbudet kan stenges dersom det ikke lar seg gjøre å gjennomføre lovpålagt ferie. Men stengningsperioden skal gjøres kortest mulig, og helseforetaket skal iverksette nødvendige tiltak for å sikre forsvarlighet i tjenesten. Dette skal skje i samarbeid med berørte kommuner. 




Etter Stortingets behandling av meldingen har vi satt i gang et stort arbeid i de regionale helseforetakene og i Helsedirektoratet for å følge opp forslagene. Jeg vil omtale enkelte tiltak. 




Fra 1. januar i år har jeg gitt regionale helseforetak ansvar for følgetjenesten for gravide til sykehus. På den måten er ansvaret for all syketransport samlet på ett sted – også ambulansetransport. I meldingen ble det anbefalt at helseforetak og kommuner skulle inngå avtaler om jordmortjenesten som sikrer felles utnyttelse av ressursene. Det gjelder også beredskap for følgetjenester. Ved å samle ansvaret for fødetilbud og følgetjeneste vil gravide som har lang reisevei til fødeinstitusjonen, sikres et forsvarlig tilbud også ved sommer- og feriestengninger. 




Stortinget ba Regjeringen fremme forslag om å styrke kapasitet og kvalitet i jordmortjenesten og legge det frem for Stortinget på egnet måte. Som det fremgår av årets statsbudsjett, tar vi sikte på nærmere omtale i statsbudsjettet for 2011. 




Komiteen ba om at Regjeringen utarbeider nasjonale retningslinjer som sikrer at kvinner i aktiv fødsel har en kvalifisert fødselshjelper til stede dersom hun ønsker det. Interpellanten ber om status for hva som er gjort med dette. Jeg har bedt Helsedirektoratet om å ta føringen fra komiteen med i det pågående arbeidet med nasjonale retningslinjer for svangerskaps-, fødsels- og barselomsorgen. 




I stortingsmeldingen En gledelig begivenhet foreslo Regjeringen to alternativer for forankring av den lokale jordmortjenesten. Det ene var at kommuner og helseforetak inngår avtaler om lokal jordmortjeneste. Det andre alternativet var å forankre den kommunale jordmortjenesten i helseforetak. Regjeringens ønske var å ta stilling til fremtidig organisering av lokale jordmortjenester i forbindelse med Samhandlingsreformen. Komiteens flertall gikk inn for at jordmortjenesten i kommunene som hovedregel må være et kommunalt ansvar. Etter flertallets syn vil det være den beste måten å sikre nærhet og tilgjengelighet til tilbudet på for brukere i hele landet. Dette er fulgt opp i St.meld. nr. 47 for 2008–2009, Samhandlingsreformen, som nå ligger i Stortinget. Der foreslår Regjeringen at lokal jordmortjeneste fortsatt skal være et kommunalt ansvar, kombinert med at kommuner og helseforetak skal inngå avtaler om jordmortjenesten som sikrer felles utnyttelse av ressursene. 




Jeg vil følge det pågående arbeidet i Stortinget og den omfattende oppfølgingen av stortingsmeldingen om svangerskaps-, fødsels- og barselomsorgen. Jeg vil forsikre meg om at Regjeringens mål om en gledelig begivenhet blir en realitet for gravide og fødende og deres familier. 




