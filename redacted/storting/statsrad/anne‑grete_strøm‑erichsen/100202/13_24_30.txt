 Når det gjelder styringen med helseforetakene, er det faktisk slik at vi styrer gjennom oppdragsdokument og gjennom foretaksmøter. Oppdragsdokumentet ble – og jeg tror det faktisk var for første gang – sendt før året begynte, altså i desember. I romjulen ble det sendt til foretakene, og foretaksmøtene ble avholdt i forrige uke. Det er den oppfølgingen jeg har hatt med tanke på det som er gjort, bl.a. omleggingen av følgetjenesten som skjer fra 1. januar, og som foretakene har ansvar for. 




Jeg sa i innlegget mitt at de regionale helseforetakene hadde frist til 1. juli i år med å utarbeide flerårige, helhetlige og lokalt tilpassede planer for fødetilbudet i regionen. Det er selvfølgelig også et arbeid som vil bli fulgt opp. Og som sagt, fristen for å ha gjort dette er 1. juli i år. 




I budsjettet for 2011 skal vi legge frem en egen omtale av dette med kvalitet og kapasitet i jordmortjenesten. Det nevnte jeg også, men jeg ønsker å gjenta det her. 




Så til sommerstengte fødeavdelinger, som flere har vært inne på. Det er et tema som stadig kommer tilbake; det kommer tilbake like sikkert som sommeren kommer. Det skal ikke være – jeg presiserer det gjerne en gang til – økonomi som er førende for sommerstengte fødeavdelinger. Men jeg tror at vi må ta inn over oss at skal man klare å avvikle en lovpålagt ferie, er det ikke til å unngå at man noen steder må redusere bemanningen eller stenge. Likevel skal det tilbudet som skal gis, hvis det er åpent, være forsvarlig. Totalt sett må det være en forsvarlighet i tilbudet i et område. Samtidig vil jeg si at vi har hatt en veldig trist sak på Kongsberg, som også viser hvor viktig det er at vi klarer å ha fokus og holde oppe kvaliteten på fødetilbudet. Det er en stor utfordring, særlig når man skal avvikle ferie der det er redusert bemanning i perioder. 




Representanten Sjøli var inne på informasjon til de fødende og transport i forhold til helseforetakene. Transporten og følgetjenesten synes jeg i hvert fall er et mye bedre tilbud – det burde være det også – som gir ekstra trygghet til den fødende. 




Representanten Toppe nevnte foretaksmodellen og økonomi. Uansett hvor godt tilbud man vil ha, er det jo ikke slik at man kan frikoble alt helt fra økonomi. Men det skal ikke være økonomisk motiverte nedskjæringer før 1. juli i år. Jeg skal i hvert fall love å følge nøye med på det som ble sagt her om bemanning i forhold til de regionale helseforetakene og oppfølgingen av det – jeg skal ta det opp både med de regionale helseforetakene og med Helsetilsynet. 




