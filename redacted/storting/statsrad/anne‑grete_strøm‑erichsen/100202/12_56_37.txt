 Som jeg sa i innlegget mitt, ble resultatet av behandlingen av meldingen i Stortinget også fulgt opp overfor de regionale helseforetakene. Det er også et arbeid som vi har fokus på i Helse- og omsorgsdepartementet. 




Jeg er veldig enig med interpellanten i at kvalitet og kvalitetsforbedrende arbeid er nødvendig, både for å opprettholde kvaliteten i fødetilbudet og også for å høyne kvaliteten, som alltid er en målsetting for å unngå at episoder som ikke er ønsket, skjer. 




Kvalitetsarbeidet er lovpålagt, særlig gjennom forskrift om internkontroll. Innenfor fødselsomsorgen kan de største gevinstene innkasseres ved en målrettet satsing på kvalitetsheving ved de store fødeavdelingene, der de aller fleste fødslene skjer. Samtidig har – og det skal man ikke legge skjule på – de små fødeavdelingene særskilte kvalitetsutfordringer knyttet til rekruttering av fagpersonell, vikarbruk og lavt pasientvolum. Dette er derfor en situasjon som på kvalitetssiden må følges nøye, og som jeg kommer til å følge nøye opp. 




Samtidig vil jeg si at det er veldig mye positivt som har skjedd i forbindelse med behandlingen av stortingsmeldingen. Ikke minst samordningen og utnyttingen av ressurser, særlig jordmorressursene, mellom kommunene og helseforetakene er positiv. Ikke minst vil jeg si at for de kvinnene som bor ute i distriktene, langt fra sykehus, er følgetjenesten svært viktig. Det er absolutt en tjeneste som vil høyne kvaliteten i dette totale tilbudet. 




