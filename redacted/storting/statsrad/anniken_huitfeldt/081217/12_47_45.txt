 Barneloven har klare bestemmelser for enslige mindreårige asylsøkere under 15
                     år. Straks etter at de har søkt asyl hos politiet, skal barna overføres til
                     omsorgssenter under barnevernet. Men, som representanten var inne på, har
                     prognosene økt veldig. Per 14. desember har vi tatt imot 193 barn i forhold til
                     30, som var prognosen. 113 av disse er plassert i omsorgssentre, mens 80 barn
                     er plassert i midlertidige tiltak. 

Barne-, ungdoms- og familieetaten i Region Øst har inngått avtaler om
                     midlertidige plasseringer med flere. Alle avtalene inneholder veldig spesifikke
                     krav når det gjelder omsorg, oppfølging, skole og eventuelle andre behov hos
                     disse barna. De fleste av disse barna blir boende i det midlertidige tiltaket
                     til de har fått avgjørelse på sin søknad. Det vil innebære at enkelte barn blir
                     boende i midlertidige tiltak til de er klare for bosetting i kommunene. 

Noen barn vil bli overført til de nyopprettede omsorgssentrene i Hønefoss, på
                     Gjøvik eller i Sandnessjøen. Hvert enkelt barn vil bli vurdert av barnefaglig
                     personell med hensyn til om det er best for barnet å flytte til et
                     omsorgssenter eller å bli boende i tiltaket fram til bosetting eller eventuell
                     retur. Det gjøres altså en individuell barnefaglig vurdering i hvert enkelt
                     tilfelle. I denne vurderingen ligger også en evaluering av det tilbudet som
                     barna har hatt i de midlertidige tiltakene. Barn plassert i tiltak der det er
                     noen som helst tvil om at tiltaket er tilfredsstillende, vil bli flyttet først. 

Gitt utfordringene med å ta vare på det høye antallet mindreårige asylsøkere er
                     det helt nødvendig å bruke private tiltak. Samtidig er det slik at barna har
                     rett til å få et tilbud om et opphold i omsorgssenter, og dette gjøres
                     fortløpende når kapasiteten i sentrene tilsier det. De private tiltakene har
                     midlertidige avtaler som utgår når kapasiteten i barnevernets omsorgssentre nå
                     økes. 

