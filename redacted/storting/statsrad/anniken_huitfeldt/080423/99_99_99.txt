 For å ivareta barnets beste
må Bufetat arbeide for å finne hjem som passer godt for det
enkelte barn. Det er en utfordrende oppgave, uavhengig av om fosterhjemmet
er tilknyttet et privat tiltak eller om det har statlig eller kommunal avtale.

Departementet har gjennom tildelingsbrevet til Bufdir for 2008 pålagt
etaten å benytte egne statlige institusjoner så langt det er
mulig. Resten av behovet skal dekkes gjennom kjøp fra private aktører.

Ved kjøp av private plasser skal ideelle aktører prioriteres
framfor kommersielle. Ressursene som brukes til barnevern, skal nemlig komme
barna til gode. Vi vil unngå at ressursene genererer store overskudd
og stort utbytte hos kommersielle aktører. 

Det samme gjelder
for fosterhjem. Dersom det ikke finnes et passende statlig fosterhjem, kan
private fosterhjem benyttes. Ved bruk av private fosterhjem skal ideelle
prioriteres framfor kommersielle. 

Bruken av kommersielt baserte fosterhjem
skal begrenses ut fra samme begrunnelse som for kommersielle institusjoner.
Men verken departementet eller Bufdir har i sine styringsdokumenter gitt
signaler om at private fosterhjem ikke skal benyttes. Det er heller ikke
slik at barn skal flyttes ut av velfungerende kommersielle fosterhjem av
økonomiske eller politiske årsaker. 

Region sør
har i sitt disponeringsbrev for 2008 skrevet at det ikke skal foretas kjøp
av private fosterhjem. Regiondirektøren vil ved behov godkjenne plassering
i fosterhjem tilknyttet private enheter. Hittil i år har regionen
inngått fem nye avtaler med private tiltak. 

Kjøp av
private fosterhjem skal meldes til den aktuelle regiondirektør. Slike
kjøp skal alltid skje innenfor budsjettrammen og i tråd med
gjeldende regelverk for offentlige innkjøp. 

Departementet
vil følge opp denne saken i styringsdialogen med direktoratet og
sørge for at retningslinjene rundt bruk av private barnevernstiltak
skal følges opp. 

 Vi har en utfordring knyttet til at noen
barn ikke får plassering i fosterhjem tidsnok. Det er ikke ideologiske
årsaker til at disse barna må vente. Jeg har ikke nå oversikt
over hvor stor kapasitet vi har i de private fosterhjemmene, men jeg er
blitt opplyst en gang tidligere om at det eksisterer 20 slike hjem som står
klare til å ta imot barn. Når det gjelder fosterhjem tilknyttet
Bufdir, har vi 575 hjem som står klare til å ta imot barn, og
165 barn venter. Hvorfor er det så ikke slik at barna kan flytte direkte
inn i disse hjemmene? Vel, det er fordi det ikke alltid er samsvar mellom
disse barnas behov og det som de ulike fosterhjemmene kan tilby - det kan
komme an på hvor de bor, det kan komme an på søsken,
og det kan være barn og unge som har spesielle behov. Så hovedårsaken
til at vi ikke får plassert disse barna raskt nok, er ikke ideologiske
motforestillinger, men at vi jobber med gode plasseringer. Barn og unge
er ikke tjent med at de stadig må skifte fosterhjem. 

