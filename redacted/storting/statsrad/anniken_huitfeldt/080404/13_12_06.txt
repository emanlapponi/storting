 Jeg takker for en veldig god diskusjon med både sosialarbeidere, jordmødre og også politikere. 




Jeg tror vi forstår vår egen samtid bedre hvis vi også forstår fortiden vår bedre. Vi har en tendens i vårt samfunn til å glorifisere fortiden med at alt var bedre før, den gangen det var samhold. Men det var også mye vanskeligere å være annerledes. Vi lever i et mer liberalt og rausere samfunn i dag. Nabokjerriga var nok flinkere til å bry seg i gamle dager, men hun var også ganske flink til å bry seg om det hun ikke hadde noe med. Så det er jo vår historie som vi må lære noe av. 




Vi har nå fokusert på noen av de adoptivbarna som kom til vanskelige hjem. Det er viktig at vi lytter til dem, hører på deres historier. Men denne boka som representanten Dørum viste til, gir også eksempler på noen gode historier. Jenta som ble adoptert bort, og faren som brukte å si: Du kom ikke med storken, du kom med Bastøferja. Hun skrev et dikt til sin mor, hvor hun avslutter: 







«Kjære mor, takk for at du fødte meg og ga meg bort.




Mange flere skulle gjort som deg. 




Takk.» 







Hilsen «Din datter». 




Mange av dem som har blitt adoptert bort, har kommet til gode hjem, og det er også viktig at vi husker det i diskusjonen som kommer. 




