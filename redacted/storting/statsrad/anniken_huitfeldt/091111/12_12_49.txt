 Departementet avgjorde nylig 46 klager over Medietilsynets vedtak om konsesjoner for
              lokalradio. Radio Revolt fikk ikke konsesjon. Jeg velger derfor å tolke utsagnet fra
              representanten Hofstad Helleland slik at det er avslaget på konsesjonen som påstås å
              svekke radiotilbudet i Trondheim. 

I dag har Radio Revolt en konsesjon som gir dem rett til minst 12 timer sending i
              døgnet. Stasjonen fikk ikke innvilget søknaden om konsesjon for 24 timer i døgnet. Ut
              fra en totalvurdering konkluderte departementet med at søknaden fra SBS Radio1 var den
              sterkeste. Konsesjonen ble derfor gitt til Radio1. Det er dessverre ikke mulig å gi
              alle som søker om lokalradiokonsesjon, det de ønsker seg. Radiofrekvenser er en
              begrenset ressurs, og ikke alle som vil, kan få konsesjon. Det er derfor vi har et
              system med ulike typer konsesjoner. Dette gir mangfold i radiotilbudet. 

I Trondheim er det satt av plass til flere typer radiovirksomheter. På enkelte
              frekvenser er det fortsatt kapasitet igjen til såkalt nisjeradio. Nisjeradio deler
              sendetid med andre radioer og forhandler med de øvrige om fordeling av sendetiden.
              Dersom Radio Revolt ønsker å forbli på lufta, og det antar jeg at de gjør, har de
              fortsatt mulighet til å søke om nisjeradiokonsesjon. Det er altså mulig for Radio
              Revolt å fortsette sine sendinger. Det vil bli andre rammer enn dem som stasjonen la
              opp til i søknaden om døgnkontinuerlige sendinger, men ikke nødvendigvis så ulike dem
              som Radio Revolt har i dag. 

