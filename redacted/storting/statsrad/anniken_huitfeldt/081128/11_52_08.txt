 Jeg takker for en veldig interessant debatt om et viktig spørsmål som ble reist i interpellasjonen. 




Det var vel mer slik før i tiden at hvis man oppdaget omsorgssvikt i en familie, ble barnet plassert hos tante og onkel eller hos bestemor og bestefar. Så fikk vi en dreining bort fra dette i barnevernet, med stor skepsis mot å plassere ungen i familien eller å lage opplegg rundt familien. 




Jeg opplever nå at hele barnevernet er mer opptatt av å bruke denne tidligere modellen, ikke bare i de samiske områdene, ikke bare i Oslo, men at den i større grad brukes over hele landet. For selv om barnet blir plassert i et fosterhjem utenfor familien, er det viktig at resten av familien stiller opp med avlastning, at det kan være dit man kan dra på besøk hvis ikke foreldrene kan besøkes. Derfor tror jeg vi må ha økt fokus på de ressursene som finnes i familien, enten ved at barnet plasseres hos en i familien, eller ved at resten av familien mobiliseres som et nettverk rundt barnet. Vi vet jo også at oppfølging av de biologiske foreldrene er viktig, enten barnet bor i familien eller det er plassert utenfor familien, for det er ofte dem barnet skal tilbake til. Hvis man ikke jobber med de biologiske foreldrene, får man heller ikke tatt vare på barnets beste. Derfor har jeg god tro på dette, og jeg vet at etaten og direktoratet er opptatt av å legge til rette for mer bruk av familieråd. 




Diskusjonen om små kommuner er vi nødt til å ta i tiden som kommer, spesielt med tanke på barnevernets arbeidsmåte. Det er altså en fjerdedel av landets kommuner som har under en halv stilling i barnevernet. Det blir ikke et stort fagmiljø av det, og det er vanskelig å stå i mange av de sakene. 




Jeg hører jo at representanten Woldseth fra Fremskrittspartiet har en grunnleggende positiv holdning til barnevernets jobb. Jeg synes det er viktig, for barnevernet har fått mye kritikk. Det er viktig at vi har en samfunnskritisk diskusjon om en tjeneste som i stor grad forvalter veldig stor makt, men i den offentlige diskusjonen er det få politikere i dag som alltid går ut mot barnevernet. Vi har en mer positiv holdning til grunnideen i barnevernet, og så er det ikke alltid vi får til et tilbud som kvalitativt er godt nok for det enkelte barn. Det må vi ha en kritisk diskusjon om. Men jeg tror altså at det er flere saker der barnevernet burde ha gått inn enn at det er for mange saker de går inn i. Det opplever jeg at det er stor grad av tverrpolitisk enighet om. 




Så er det én annen ting jeg vil nevne, og det er at vi i økende grad må bli opptatt av hvordan barn og unge selv kan ta kontakt med barnevernet. Det gjelder også samiske barn og unge. Derfor har vi lagt til rette for noe informasjon på en nettside på samisk, slik at det skal bli lettere for samiske barn og unge å ta kontakt med barnevernet. 




Takk for en viktig diskusjon. 




