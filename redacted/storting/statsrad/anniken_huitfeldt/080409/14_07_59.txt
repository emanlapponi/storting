 Representanten Tørresdal tar opp et viktig spørsmål, som adopsjonsmyndighetene er kjent med. De siste tre årene har antallet utenlandsadopsjoner til Norge gått markant ned. Det synes å være færre barn i dag som er aktuelle for utenlandsadopsjon. Det har ført til at det tar lengre tid å gjennomføre en utenlandsadopsjon. Et manglende samsvar mellom antallet barn som kan adopteres, og antallet adoptivsøkere, fører til at mange venter på et barn her i Norge. 




Gjennom FNs barnekonvensjon og Haagkonvensjonen om vern av barn og samarbeid ved internasjonale adopsjoner er norske myndigheter forpliktet til å sikre at adopsjonen skjer med respekt for barnets grunnleggende rettigheter. Haagkonvensjonen har også detaljerte regler på dette området. En viktig oppgave for mottakerlandet er å sikre at adoptivsøkerne kan gi barnet et godt og varig hjem. 




En forhåndsgodkjenning gis for en periode på to år med mulighet for forlengelse med ett år. Begrunnelsen er at det kan skje endringer i adopsjonssøkernes økonomiske, sosiale eller helsemessige situasjon. Søkerne har altså plikt til å underrette adopsjonsmyndighetene hvis det skjer endringer i livene deres. 




Slik jeg forstår representanten Tørresdal, regner søkerne hun refererer til, med å få tildelt et barn før den forlengede forhåndsgodkjenningen utløper, men at de ikke rekker å hente barnet innen tre år har gått. Det kan i slike tilfeller etter gjeldende retningslinjer vurderes en ytterligere forlengelse utover de tre årene. Altså: Hvis man allerede har kommet i kontakt med barnet, kan man få ytterligere forlengelse etter dagens regelverk. 




Dersom adoptivsøkerne ikke har fått beskjed om et konkret barn når forhåndsgodkjenningen utløper, må en ny søknad fremmes med oppdaterte dokumenter - og det kan jo ta tid. 




Jeg er enig i at vi må ha fokus på tiltak for å gjøre saksbehandlingen enklere, forutsatt at forenklingen - og det vet jeg at representanten Tørresdal også er opptatt av - ikke går ut over det å sikre barnets interesser. Det skal på dette feltet foretas en helhetlig gjennomgang av hele adopsjonsfeltet gjennom en NOU. Jeg vil uavhengig av dette sørge for å forenkle behandlingen av saker som gjelder forlengelse av forhåndsgodkjenningen. Dette arbeidet vil jeg sette i gang raskt. 




