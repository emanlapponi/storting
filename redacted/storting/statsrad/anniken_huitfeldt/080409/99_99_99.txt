 Representanten Eirin Faldet viser
i sitt spørsmål til kommunenes rapportering på barnevernsområdet
og til situasjonen i Hedmark spesielt. 

Jeg er glad for at representanten
gjennom dette viser det viktige politiske engasjementet for barnevernet
som er nødvendig om vi skal gjøre et godt barnevern enda bedre.

Til dem som først og fremst kjenner representanten Faldet
som en ivrig talsmann for veier i dette landet, kan jeg fortelle at jeg
etter å ha blitt barne- og likestillingsminister er blitt kontaktet
gjentatte ganger og har sett Faldets enorme engasjement for barnevernet
i Norge og for de barna som sliter mest. 

Vi har lenge hatt et stort
og viktig fokus på det statlige barnevernet. Jeg mener at det også
er viktig at vi retter oppmerksomheten mot det kommunale barnevernet. Det
er i kommunene ungene bor. Det er mange som får hjelp i kommunene.

Fylkesmannen i Hedmark har de senere årene gjennomgående
hatt et lavere antall klager på forhold som gjelder barnevernet. I
2007 mottok Fylkesmannen i Hedmark sju klager på enkeltvedtak i barnevernet
og ni klager på saksbehandlingen i barnevernstjenesten. Antallet klager
i Hedmark er lavere enn for andre fylker i regionen, som f.eks. Oppland
og Østfold. Dette gjelder både med hensyn til klager på
barnevernstjenestens saksbehandling og klager på institusjoner. 

Vi får også opplyst at samarbeidet mellom det statlige fagteamet
og området Hamar og kommunene i Hedmark er godt. 

Bufetat sier
de har avtaler med alle kommunene om regelmessig kontakt, både om
enkeltsaker og på systemnivå. Det statlige barnevernet blir
også konsultert på telefon fra kommuner som trenger å
drøfte ulike spørsmål. Både en brukerundersøkelse
som region Øst har gjort, og en som direktoratet har gjort, bekrefter
at samarbeidet mellom det statlige barnevernet og kommunene er godt. 

Det er likevel grunn til bekymring for barnevernet i Hedmark. Det er
riktig at det er forskjeller i landet når det gjelder gjennomsnittlig
antall fagstillinger pr. 10 000 barn. Gjennomsnittlig er det på landsbasis
et antall på 23,6 fagstillinger pr. 10 000 barn. I hedmarkskommunene
er gjennomsnittet lavere - 20,3 fagstillinger. Tallet for Hedmark har vært
stabilt de siste par årene. Derfor er en styrking av kommuneøkonomien
viktig. 

Det er relativt mange fristoversittelser og henleggelser
av meldinger til barnevernet i Hedmark. Dette vil departementet se nærmere
på, og jeg er sikker på at fylkesmannen i Hedmark følger
opp sitt tilsynsansvar overfor den enkelte kommune. 

Vi har også
en samarbeidsavtale med KS, der ett av hovedmålene er hvordan vi i
samarbeid kan få mer oppmerksomhet om barnevernet, og hvordan barnevernet
i kommunene kan prioriteres. 

Uten at jeg kjenner situasjonen i kommunene
i Hedmark spesielt, mener jeg at vi har en jobb å gjøre for
å få økt politisk fokus på barnevernet, og det
ønsker jeg å bidra til. 

Jeg skal på en barnevernskonferanse
i Hamar i nær framtid. Der vil jeg benytte anledningen til å
lytte til de erfaringene som barnevernet har. Et godt barnevern fungerer
bare godt om politikerne hele tiden har fokus på forbedringspunktene.

 Vi har et felles ansvar for å
øke fokuseringen på barnevernet lokalt. Det er jo ikke de ungene
som skriker høyest og som går i demonstrasjonstog. Derfor har
vi et felles ansvar for å øke oppmerksomheten om dette. Vi
har vært spesielt opptatt av å øke kunnskapsnivået
i kommunene. Derfor har vi nå regionale konferanser over hele Norge.
Det er spesielt noen områder der det er viktig å øke
kunnskapsnivået. Det gjelder i forhold til rus, psykisk helsevern
og vold, og barn som har atferdsproblemer. Så det er mange områder
å gripe fatt i. 

 Kommuneøkonomi er selvsagt
avgjørende for satsing på barnevernet. Faglig veiledning fra
statens side og det å styrke kompetansen i det kommunale barnevernet
er viktig. Det er også viktig hva slags samarbeid vi har lokalt mellom
ulike faginstanser. Mange unger som trenger hjelp, går fra kontor
til kontor. Det er ulike instanser som har ansvar for dem. Så det
er viktig at vi får bedre koordinering og samarbeid lokalt om disse
ungenes framtid. 





                

