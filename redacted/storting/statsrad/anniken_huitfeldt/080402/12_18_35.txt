 Jeg takker representanten Molvær Grimstad for at hun ønsker
meg velkommen, og håper også at vi får et godt samarbeid
på dette viktige feltet. 

Hun viser i sitt spørsmål
til Riksrevisjonens virksomhetsanalyse av Bufetat. Det er viktig at vi har
en kritisk systemdebatt om barnevernet, men jeg er uenig i at Riksrevisjonens
analyse gir noe generelt bilde av en etat uten styring og kontroll. Analysen
viser tvert imot at det har vært en positiv utvikling i det statlige
barnevernet, og det viser at den reformen som Laila Dåvøy tok
initiativ til, var en riktig reform. I tråd med målsettingen
har vi fått flere barn i fosterhjem og på hjemmebaserte tiltak,
mens institusjonsbruken er redusert. Jeg er glad for at vi langt på
vei har lyktes i det som var målsettingene. Stortinget har fått
oversendt analysen fra Riksrevisjonen, og jeg avventer behandlingen av dokumentet.

Barnevernet arbeider med sårbare barn og unge. Det er derfor
viktig at vi anvender metoder som vi vet gir gode resultater. Bruk av evidensbaserte
metoder er et eksempel på utvikling av barnevernet til en virksomhet
som er kunnskapsbasert. 

Riksrevisjonen peker også på
viktige utfordringer og områder hvor vi har et forbedringspotensial.
Det tar vi alvorlig. I arbeidet med å videreutvikle barnevernet ser
vi på Riksrevisjonens virksomhetsanalyse som et veldig viktig bidrag.
I utviklingen av barnevernet er det barn og unge som er i fokus. Det enkelte
barn har ulike utfordringer og skal ha et kvalitativt godt tilbud som er
tilpasset barnets eget behov. Det forutsetter bl.a. et godt samarbeid mellom
Bufetat og kommunene. 

Staten benytter i dag både statlige og
private aktører for å dekke institusjonsbehovet i barnevernet.
Bufetat er pålagt å benytte egne statlige institusjoner så
langt dette er mulig, og dekker resten av behovet gjennom kjøp fra
private aktører. 

Ved kjøp av private plasser har stortingsflertallet
sluttet seg til at ideelle aktører skal prioriteres framfor kommersielle.

Ifølge Stortingets vedtak skal etaten følge anskaffelsesregelverket
ved kjøp av private institusjonsplasser. Dette er et område
også Riksrevisjonen følger grundig opp. Kjøp av barnevernsplasser
foregår gjennom konkurranse ved forhandlinger. I denne prosessen skal
det i første rekke fokuseres på kvalitet. I dag vurderes kvaliteten
på tjenestetilbudet fra statlige og private aktører på
denne måten: 

For statlige tiltak følges
disse opp i samsvar med kvalitetsforskriften. 

For private
institusjoner må institusjonen i første omgang være godkjent
i samsvar med godkjenningsforskriften. I tillegg må det foreligge
en avtale med institusjonen. 

Departementet har gjennomgått
prosedyren for kjøp av private barnevernsplasser. Dette har ført
til enkelte endringer i prosedyrene ved kjøp av plasser fra både
ideelle og kommersielle aktører. Endringene innebærer bl.a.
forlenget kontraktstid fra to til fire år, med mulighet for forlengelse
i inntil to år. Det gir en større grad av langsiktighet for
de private aktørene, noe vi synes er viktig. 

Jeg vil arbeide
for å sikre at barn og unge får et tilbud av god kvalitet som
er tilpasset deres behov, men mener ikke at det er nødvendig med
en gransking av barnevernet for å sikre at dette skjer. Det er vel
fire år siden barnevernsreformen fra 2004 ble innført. Barne-
og likestillingsdepartementet skal sette i gang en bred evaluering av hele
barnevernsreformen etter at staten overtok ansvaret for barnevernet i fylkeskommunen.
Det har vi gjort klart allerede i revidert nasjonalbudsjett for 2006-2007. Denne
evalueringen vil ta for seg både den faglige og den økonomiske
utviklingen i det statlige barnevernet og måloppnåelsen knyttet
til begge disse forholdene. 

Riksrevisjonens rapport er et viktig
grunnlagsdokument for evalueringen. Evalueringen skal starte i 2008. 

