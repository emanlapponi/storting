 Signalet vi sender til Idretts-Norge, er at når man skal bruke offentlige ressurser på en stor folkefest, må vi vite at dette blir en reell folkefest, og at de pengene som vi bruker av offentlige midler, blir brukt på en fornuftig måte. Det tror jeg ikke bare idretten er tjent med, men også Stortinget, som skal forvalte pengene på en fornuftig måte.


Så er det klart at vi må gå igjennom denne prosessen og se om noe kunne ha vært gjort annerledes. Det er helt riktig som representanten Håbrekke sier, at Fotballforbundet har lagt ned enorme ressurser i å utforme sitt forslag, og det har vært stort lokalt engasjement. Det er mange deler av den invitasjonen til dialog fra Fotballforbundet som er meget bra. Men vi var nødt til å gjøre en helhetsvurdering basert på de forhold som jeg har redegjort for.






                

