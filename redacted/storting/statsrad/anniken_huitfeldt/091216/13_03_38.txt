 La meg først få understreke at beslutningen om å si nei til statsstøtte til et norsk-svensk EM i fotball er tatt etter en helhetlig vurdering og en grundig behandling av Norges Fotballforbunds invitasjon til dialog om statlige tilskudd. Den ble overlevert Kulturdepartementet 2. september i år.


I hele høst har berørte departementer og underliggende etater arbeidet med spørsmål knyttet til Euro 2016. I tillegg er det gjennomført en ekstern kvalitetssikring av Fotballforbundets behandling.


Rapporten fra kvalitetssikrerne er altså ett av flere elementer som ligger til grunn for Regjeringens beslutning. Behovet for å komme fram til en felles ordning med den svenske regjering er et annet viktig element.


Representanten Håbrekke antyder med sitt spørsmål at beslutningen om å si nei til statsstøtte dagen etter at kvalitetssikringsrapporten forelå, var forhastet. Til det vil jeg si akkurat det samme som jeg sa den dagen jeg mottok rapporten, at jeg har vært kjent med hovedkonklusjonene i en foreløpig rapport et par uker før den endelige rapporten forelå.


Jeg kan også forsikre representanten om at jeg har drøftet denne saken med mine kolleger i Regjeringen, og at hele Regjeringen står bak den beslutningen.


Det er riktig som representanten Håbrekke sier, at Fotballforbundet hadde innvendinger mot enkelte deler av rapporten. Jeg ønsker ikke å gå inn i en diskusjon omkring detaljer. Men jeg vil understreke at beslutningen om å si nei til statsstøtte er basert på en helhetlig vurdering, der kvalitetssikringsrapporten inngår som en del av flere premisser. At det kan være uenighet om enkeltelementer i rapporten, har ingen betydning for selve beslutningen.


