 Folketrygdloven regulerer en rekke ytelser. For å få rett til dagpenger stilles det en rekke vilkår. Det gjelder bl.a. om man er medlem av folketrygden, har opphold i Norge, tap av arbeid og inntekt, og om å være en reell arbeidssøker, dvs. aktiv arbeidssøker, og villig til å ta ethvert arbeid. Er vilkårene oppfylt, skal dagpenger innvilges uansett hvilke motbydelige meninger man har.


Søknader kan ikke avslås, og løpende utbetalinger kan ikke stanses på grunnlag av politiske eller religiøse holdninger, herunder tilhørighet til ekstreme miljøer som uttrykker kritiske, endog fiendtlige, holdninger. Tilhørighet til organisasjoner kan bare få betydning for retten til dagpenger dersom dagpengesøkere eller dagpengemottakere ikke er disponible for arbeidsmarkedet fordi de er for opptatt av andre oppgaver enn å søke arbeid – for da regnes de ikke lenger som aktive arbeidssøkere.


Alle dagpengemottakere sender e-melding eller meldekort til Arbeids- og velferdsetaten hver 14. dag med opplysninger som gir grunnlag for utbetaling og kontroll av om vilkårene for dagpenger fortsatt er oppfylt.


Gjennom kontroller og generell oppfølging blir en stor del dagpengemottakere kontrollert av Arbeids- og velferdsetaten. Dagpenger mottatt i strid med vilkårene, kreves tilbake. Misbruk kan medføre utestengning, eller at saken oversendes til politiet for straffeforfølgning.


Annen lovgivning, som straffeloven, gjelder også overfor personer som kommer med trusler, hatefulle ytringer, som er med i voldelige aksjoner o.l. Det framstår som lite aktuelt å fremme lovforslag som utelukker personer med spesielle holdninger eller med tilknytning til bestemte miljøer fra det som er våre velferdsytelser. Slike regler kommer i strid med noe av det viktigste i vårt samfunn, ytringsfriheten. Så dagpenger opparbeider man seg rett til. Hva slags meninger man har, om det er ekstreme religiøse eller nazistiske holdninger, om man støtter Nord-Korea eller apartheidpolitikken i Sør-Afrika, vurderer ikke Nav. Et slikt samfunn ønsker heller ikke jeg. I denne saken, som i andre saker, forutsetter jeg at Nav kontrollerer at vilkårene for ytelsen er oppfylt, og at eventuelt misbruk følges opp.


