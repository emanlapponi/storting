 Ål kommune har siden etableringen av Ål Folkehøyskole og kurssenter for døve i 1974 hatt flere døve og tegnspråkbrukere enn gjennomsnittet i norske kommuner.


Ansvaret for at de døve tegnspråkbrukerne får et tilfredsstillende tolketilbud ligger hos flere instanser. Arbeids- og velferdsetaten administrerer døvetolker gjennom sin tolketjeneste. Arbeids- og velferdsetaten har ansvaret for å dekke tolking i dagliglivet, under utdanning og i arbeidslivet. I tillegg omfatter etatens ansvar å tilby selve tolketjenesten til andre instanser, som etter sektorlovgivningen har ansvaret for å betale for tjenesten.


Ål kommune har ansvaret for å betale for tolketjenester der innbyggerne henvender seg til kommunene i forbindelse med konkrete saker. I tillegg har kommunen etter opplæringsloven ansvaret for tolking i barnehage samt i barne- og ungdomsskole. Ansvaret for tolking for elever i videregående skole og folkehøyskole ligger til fylkeskommunen.


Som det framgår, er det flere aktører med ansvar for tolking i en kommune, men felles er at selve tjenesten i utgangspunktet tilbys av Arbeids- og velferdsetaten. Som nevnt er Ål kommune i en særstilling hva gjelder behov for tolker. Det har vært gjort forsøk på å få tolker til å bosette seg i Ål for å møte det særskilte behovet – både av Ål Folkehøyskole og av Arbeids- og velferdsetaten. Dette har ikke lyktes.


På grunn av den spesielle situasjonen i Ål kommune har Arbeids- og velferdsetaten allerede etablert særskilte ordninger for å ivareta dette behovet. Nav Hjelpemiddelsentral Buskerud sender hver uke to tolker i to dager til Ål for å øke tilgjengeligheten. I tillegg leverer hjelpemiddelsentralen tolketjenester på vanlig måte etter ordinære bestillinger. Lang reisevei mellom tolketjenesten og brukerne er en generell utfordring, men her er det også etablert en forsterket ordning. Etter det jeg får opplyst fra Arbeids- og velferdsdirektoratet, fungerer denne ordningen som er etablert, godt. Det er ingen konkrete planer om å utvide omfanget av de særskilte ordningene, da dette vil kunne gå ut over tolketjenesten andre steder.


Mitt svar er knyttet til det ansvaret som Arbeids- og velferdsetaten har. Jeg har ikke kjennskap til eventuelle øvrige tiltak kommunen og fylkeskommunen har satt i verk innenfor sine ansvarsområder.


