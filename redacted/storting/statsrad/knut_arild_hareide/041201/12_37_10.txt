 Eg er som miljøvernminister bekymra
for forureiningssituasjonen i Vansjø. Vansjø er
sterkt overbelasta av næringssalt, som i hovudsak kjem
av utslepp av avløpsvatn og avrenning
frå landbruket. Det er derfor viktig med utsleppsreduksjonar for
begge desse kjeldene. Det er òg viktig å hindra
at nye forureinande utslepp aukar belastninga i vassdraget.

Eg har no teke initiativ
til eit styrkt arbeid med å betra vasskvaliteten i Vansjø.
Statens forureiningstilsyn er bl.a. bede om å innleia eit
samarbeid med Morsaprosjektet for å utgreia
dei mest aktuelle innsjøinterne tiltaka som bør
gjennomførast i vassdraget.

Opning for sivil luftfart ved Rygge flyplass
vil ha konsekvensar for miljøet som ein må ta
omsyn til i samband med utsleppsløyvet. Etableringa av
flyplassen skal ha utsleppsløyve etter forureiningslova
for utslepp til vatn og grunn. Det er fylkesmannen i Østfold som
er konsesjonsmyndigheit i saka, og Miljøverndepartementet er
klagemyndigheit. Saka blir no handsama av fylkesmannen,
og det er derfor ikkje riktig at eg no uttalar meg konkret
om utsleppstilhøva i saka.

