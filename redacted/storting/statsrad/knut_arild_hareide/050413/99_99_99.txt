 Regjeringa vil setja i verk nødvendige
tiltak og verkemiddel for at Noreg skal overhalda forpliktingane
om utslepp av nitrogenoksid, NO

x 

,i Gøteborgprotokollen
innan 2010. Regjeringa har i St.meld. nr. 21 for 2004–2005, «Regjeringens miljøvernpolitikk
og rikets miljøtilstand», gjort greie for kva
slags verkemiddel ho vil ta i bruk. Denne meldinga blei lagd fram
for Stortinget den 18. mars.

For skip og fiskefartøy vil det vera
nødvendig å utvikla nye verkemiddel
som kan gi utsleppsreduksjonar utover det som følgjer av
IMOs krav til NO

x

-utslepp frå nye skip. Regjeringa
legg opp til å fastsetja eigne utsleppskrav til skip som
går i norsk innanriksfart, samt for fiskefartøy. Det
vil bli stilt krav både til nye og til eksisterande skip
og fartøy.

Sjøfartsdirektoratet har allereie
vurdert ei rekkje moglege tekniske tiltak som kan gjennomførast
på skip med dieselmotor. I tillegg har Noreg
fått erfaring med bruk av gass som drivstoff for skip.
Eg er kjend med at det finst fleire norske leverandørar
av teknologi for dei løysingane som er vurderte.

For energianlegg på sokkelen og fastlandsindustrien vil
det bli stilt krav om bruk av beste tilgjengelege teknikkar
i tråd med krava i EU-direktivet om integrert
forureiningskontroll. For enkelte av desse verksemdene kan det bli
aktuelt å stilla krav som går utover gjeldande
beskriving av beste tilgjengelege teknologi. Ifølgje
tiltaksanalysar er tiltaka innan petroleumsverksemdene offshore gjennomgåande
meir kostnadskrevjande enn
tiltaka på skip og fiskefartøy.

Regjeringa arbeider no med å konkretisera
utforminga av verkemidla. Regjeringa vil òg sikra
ei mest mogleg kostnadseffektiv
måloppnåing, og derfor leggja til rette for fleksible
løysingar på tvers av sektorar. Dette er aktuelt
ved gjennomføring av krav som går utover det som
følgjer av EU-direktivet og utsleppsreguleringar som blir sette
til skip og fiskefartøy. Verkemidla må hjelpa
til å sikra at ein innfrir forpliktingane innan
2010, ein føresetnad for aktørane og gode
insentiv på tvers av sektorar.

Miljøverndepartementet har vore
i dialog med aktørane i dei maritime næringane
og har motteke deira synspunkt på det vidare arbeidet med å konkretisera
NO

x

-verkemidla overfor skip. Me vil lytta nøye
til kva dei har å seia.

 I Stortinget er det brei støtte for å auka
skogvernet og for at offentleg eigde skogareal
skal brukast aktivt i dette arbeidet. For å følgja
opp klare signal frå Stortinget har eg i nært
samarbeid med landbruks- og matministeren sett
i gang eit systematisk arbeid for skogvern på statsgrunn.

Arbeidet med vern på statsgrunn omfattar
areal i ei rekkje kommunar, mellom andre Engerdal.
Det blir no gjennomført omfattande høyringsprosessar
der alle partar kan komma med innspel om sine
synspunkt og interesser.

Vernesaka er enno ikkje
send til departementet for behandling, og eg kan derfor ikkje
kommentera denne saka i detalj no.

Regjeringa sitt arbeid med vern etter
naturvernlova har brei støtte i Stortinget. Vernepolitikken
er ein viktig del av ein aktiv og langsiktig miljøpolitikk
som har som mål å sikra livskvalitet
for samfunnet og den enkelte. Regjeringa legg stor vekt på at
eksisterande verksemd og bruk skal kunna halda fram innanfor
gamle og nyoppretta verneområde så lenge dette
ikkje skjer i strid med verneformålet. Det inneber
at folk bl.a. skal kunna ferdast i området, drive fiske
og jakt, sanka sopp og bær.

Nokon meiner at vern berre inneber restriksjonar
og tapte moglegheiter for næringsutvikling. Eg ønskjer å fokusera
på kva moglegheiter vernet gir for lokal og regional næringsutvikling.
Derfor er eg glad for at fleire og fleire kommunar har teke
utfordringa med å utvikla dei næringsmessige
moglegheitene som vernet gir.

Verneområda våre
og områda omkring dei ligg ikkje «næringsmessig
brakk» i dag. Både landbruket og reiselivet
har lenge nytta desse areala som grunnlag for næring. Denne
regjeringa legg stor vekt på og tek på alvor at
verneområda våre også i
framtida skal bli eit viktig grunnlag for verdiskaping
i distrikta våre. Gjennom «fjellteksten» i revidert
statsbudsjett for 2003 har Regjeringa gitt retningslinjer for på kva
måte dette arbeidet skal kunna skje, og for kva omsyn ein
må ta slik at naturverdiane ikkje blir reduserte eller øydelagde.

Det er mi klare oppfatning at vern og berekraftig
bruk av våre naturressursar, der Regjeringa sin
vernepolitikk inngår som eit vesentleg element, vil styrkja
næringsgrunnlaget i våre distrikt.

