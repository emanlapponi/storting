  Stortinget har lagt vinn på at Noreg etter
Bernkonvensjonen har ei plikt til å vera med
på å sikra overlevinga til alle
dei store rovviltartane i norsk natur. Dette inkluderer også ulv. Samstundes
er det mange positive kvalitetar ved å ha husdyr på utmarksbeite.
Stortinget bestemte derfor at forvaltninga av
dei fire store rovviltartane må leggjast opp
slik at det framleis er mogleg å driva med småfehald
i område med rovvilt. Ei slik todelt målsetjing
er det Regjeringa si plikt å følgja opp, m.a.
ved vedtak om lisensjakt på ulv og ved å gi midlar
til førebyggjande og konfliktdempande tiltak. Samla skal
desse verkemidla, saman med erstatningsordningane i rovviltforvaltninga,
gjera at dei som blir utsette for tap av husdyr, ikkje
skal bli skadelidande.

Streifulv vil kunna opptre i alle
delar av landet. Dette kjem av at unge ulvar kan streifa
over store avstandar på leiting etter høveleg
nytt revirområde og make. Og i samband med streifulv kan
det framover vera aktuelt å etablera
lisensjakt der det kan oppstå vesentleg skade. Ei slik jaktform
kan bli etablert både innanfor
og utanfor forvaltningsområdet for ynglande ulv,
så lenge dette ikkje trugar bestanden si overleving
og samstundes skjer etter dei føringane som Stortinget
har lagt.

Ein legg i dag mykje vinn på eit nært
samarbeid mellom Noreg, Sverige
og Finland om forvaltninga av bjørn, jerv, ulv og gaupe.
Samarbeidet omfattar forsking, bestandsovervaking
og informasjonsutveksling. Dette er eit samarbeid
det er viktig å føra vidare. Samstundes
er eg oppteken av at vi gjensidig må formidla grunnlaget
for den politikken som det einskilde landet fører i forhold
til dei store rovdyra. Dette vil gi auka forståing
og auka samarbeid om rovviltforvaltninga
på tvers av landegrensene.

  Det er gledeleg at representanten Bredvold
er fornøgd med svaret. Det er viktig for meg å følgja
opp dei føringane som Stortinget har lagt her. Det er ein
balansegang. Me har sagt at me ønskjer ulv i Noreg. Me ønskjer å ta vare
på han, og det er gitt nokre mål for det. Det
er målet å følgja opp det, sjølvsagt.
Samstundes veit me også om dei skadane som er.
Derfor er det viktig med konfliktdempande tiltak.

Eg har berre eitt mål med politikken,
og det er å gjennomføra det Stortinget har vedteke
i vår. Eg synest det er ein god balansegang. Ein tek vare
på ulven, og ein tek vare på distrikta.
Eg har tru på at den samla politikken er ein god politikk
på lang sikt.





                

 Som representanten Bjørklund peikar
på, er det stor semje om at dei grensene for utslepp som
er sette i Kyotoprotokollen, ikkje er tilstrekkelege for å hindra
menneskeskapte klimaendringar. Kyotoprotokollen, som tek til å gjelda
i dag, er likevel eit første, viktig steg, fordi
det gjennom protokollen for første gong er etablert
bindande utsleppsforpliktingar for ei rekkje industriland. Onsdag
16. februar 2005 er derfor ein merkedag i det internasjonale klimaarbeidet,
og eg har tidlegare i dag delteke i ei markering i regi
av CICERO og Norges Naturvernforbund av at Kyotoprotokollen
tek til å gjelda i dag.

Så til spørsmålet
om Noreg vil krevja omfattande utsleppsreduksjonar. Regjeringa
sin posisjon er klar: Noreg skal arbeida for ein meir
ambisiøs og meir globalt omfattande avtale etter
2012, som avsluttar Kyotoprotokollen sin første
forpliktingsperiode. Utgangspunktet for ambisjonsnivået
i utforminga av langsiktige avtalar må vera målet
i Klimakonvensjonen om å hindra farlege, menneskeskapte
klimaendringar. Ut frå det me veit i dag, synest det å vera
aukande semje om at den globale temperaturauken da bør vera
maksimalt 2  C samanlikna med før-industrielt nivå.
Dette svarar truleg til ein reduksjon i utsleppa
av klimagassar på det nivået representanten
Bjørklund nemner i spørsmålet sitt.

Når det gjeld dei nasjonale utsleppa,
kan eg opplysa om at Regjeringa i førre veke
vedtok å oppnemna eit utval som skal sjå på korleis Noreg
kan redusera sine utslepp betydeleg på lengre
sikt – ein nasjonal klimavisjon for 2050. Utvalet si oppgåve
blir å skissera ulike framtidsanalysar for korleis dei
nasjonale utsleppa skal kunna reduserast med 50–80 pst.
fram mot 2050. Sentrale utviklingstrekk i samfunnet skal analyserast
ut frå korleis dei kan vera med på å skapa
eit «lavutslippssamfunn». Utvalet skal ha hovudfokus
på moglegheitene som ligg i å utvikla og
ta i bruk ny teknologi for å redusera klimagassutsleppa,
men også andre framtidsanalysar baserte
på moglege endringar i produksjons- og forbruksmønster
vil bli vurderte.

Utvalet vil få ei tidsramme på 18
månader, og utvalet sitt arbeid skal vera ein
open og inkluderande prosess der relevante miljø og
aktørar vil bli inviterte til å komma med innspel.

På bakgrunn av utvalet sine
konklusjonar vil Regjeringa leggja opp til ein politisk prosess
med sikte på å utforma langsiktige nasjonale mål
for utslepp av klimagassar.

  Eg synest representanten Bjørklund
på ein god måte viste nokre av dei utfordringane
me har. Det er ei stor utfordring at nettopp
dei to landa, Australia og USA, som representanten no nemnde, ikkje
er med. Eg har sjølvsagt vore i dialog med
begge mine kollegaer på mitt nivå. Eg
kan seia at eg føler at dei signala som Australia har gitt,
er langt meir positive enn dei som USA har gitt, og eg ser faktisk
på USA som den store utfordringa for å komma vidare
i klimaforhandlingane.

Det som eg trur er viktig, er at sjølv
om me no er nede i ein bølgjedal, må me
offensivt satsa vidare. Me må gjera ein jobb nasjonalt,
som eg la vekt på i svaret mitt. Men denne utfordringa
må jo også løysast
internasjonalt. Eg synest at EU har lagt ein offensiv strategi.
I Buenos Aires var den norske posisjonen tett knytt opp
til EU sin. Slik håper eg òg det vil vera
framover, for eg opplever EU som ei offensiv drivkraft i klimaspørsmåla.

  Me har jo Umbrella Group, som bl.a. Australia
og USA er ein del av. Men det er ikkje nokon tvil om at
dei landa som er representerte der, har ulike mål. Eg synest
likevel det er veldig viktig at me gjennom det kontaktnettet
får kontakt inn mot land som Australia og USA. Det er veldig
viktig! Men eg er ikkje i tvil om at når det
gjeld dei politiske måla, ligg vi langt nærmare
EU, og me var heilt einige i den posisjonen som EU inntok
i Buenos Aires. Det må ikkje vera nokon
tvil om at me står for ein offensiv politikk, i tråd
med det som EU har gjort. Eg har lyst til å gi honnør til
EU, eg opplevde dei som ei positiv drivkraft i Buenos Aires. Men
det nettverket me har hatt i Umbrella Group, har gitt oss moglegheit
til å få kontakt inn mot Australia og USA. Ikkje
minst opplevde eg det i Buenos Aires i desember som veldig positivt
når det gjaldt Australia – dessverre
langt meir negativt i den dialogen me har hatt med USA.





                

 På klimakonferansen i Buenos Aires
i desember gjorde eg det heilt klart frå talarstolen at
me no treng politisk handling. Klimaendringane er alarmerande, noko
m.a. rapporten Arctic Climate Impact Assessment, som nyleg blei
lagd fram for Arktisk Råd, tydeleg viser. Det går
fram av rapporten at me allereie ser store klimaendringar i vår
del av verda. 

Me må vere førebudde
på at det som no skjer i Arktis, er eit varsel om globale
endringar. Dette forsterkar behovet for politisk handling.

I Buenos Aires peikte eg òg på at
me må få med alle landa på ein
forpliktande avtale etter 2012. USA, som aleine står
for ein firedel av dei globale klimagassutsleppa, er ikkje
eingong innstilt på å drøfta dette. Både
i Buenos Aires, i debattar i etterkant og i avisinnlegg, har eg
ikkje lagt skjul på at eg ikkje er
samd i USA sin politikk på dette området. Eg føler
meg heilt trygg på at bodskapen min er særs godt
forstått på amerikansk side.

Eg trur ikkje at diskusjonar om straffetiltak
mot land som ikkje ratifiserer Kyotoprotokollen, er særleg
konstruktivt på det noverande tidspunkt. USA har tydeleg
signalisert at dei ikkje ønskjer å ratifisera
Kyotoprotokollen, noko me like tydeleg har sagt
oss misnøgde med frå norsk side. No er det likevel
viktig å sjå framover. Kyotoprotokollen er berre
eit første steg på vegen mot ei løysing
på klimaproblemet. Me ønskjer eit meir ambisiøst
og globalt klimaregime etter 2012. Straffetiltak mellom
statar er ikkje vegen å gå om målet
er langsiktig og forpliktande globalt samarbeid
på klimaområdet.

Det er viktig å vera tydeleg
på kva me meiner at andre statar bør
binda seg til i internasjonale avtalar, på same måten
som andre vil ha meiningar om Noreg sine
internasjonale forpliktingar. Men dette må gjerast på ein måte som
også fører til konstruktiv dialog om
løysingar på klimaproblemet. Det er berre gjennom
forpliktande samarbeid me kan komma nokre skritt
vidare i den vanskelige og viktige klimapolitikken – også i
forhold til dei landa som no vel ikkje å ratifisera
Kyotoprotokollen.

