  Eg ønskjer, som Stortinget, å gjera
forvaltninga av rovvilt meir lik forvaltninga av andre artar. For å få det
til skal reguleringa av bestandane i størst mogleg grad
skje ved bruk av lisens- og kvotejakt, ikkje gjennom skadefelling.
Ved bruk av lisens- og kvotejakt vil dei lokale jegerane få moglegheit
til å jakta på rovdyra på linje med dei
andre jaktbare artane. For slike jaktformer vil det ikkje vera snakk
om nokon kompensasjon for kostnader knytte til felling av rovvilt.

Når det gjeld skadefelling, vil eg
presisera at dette er eit verkemiddel som kan nyttast for å stansa
eller forhindra akutte skadar på bufe og tamrein der det
ikkje er mogleg å førebyggja på nokon
annan måte.

Godtgjeringa til skadefelling i regi av lokale
fellingslag blir dekt innanfor ramma av midlar til førebyggjande og
konfliktdempande tiltak. Godtgjeringa skal dekkja faktiske kostnader
ved fellingsforsøket. Det er ikkje høve til å nytta
godtgjeringa til lønn eller tapt arbeidsforteneste til
dei lokalt organiserte jegerane i samband med iverksetjing av fellingsløyve.
Stortinget voterte over dette spørsmålet i 1997.
Eit stort fleirtal voterte i tråd med gjeldande praksis.
Denne praksisen er ført vidare i rovviltmeldinga, som blei
handsama av Stortinget i mai i år. I tillegg er det opna
for at fylkesmennene kan nytta skjønnsmidlar til felling
i lokal regi. Etter det eg har fått opplyst frå Fylkesmannen
i Hedmark, er det blitt gitt slik tildeling til Sør-Østerdalsregionen,
som òg omfattar Elverum.

Eg vil til slutt gjera merksam på at
det frå april neste år vil vera dei nye regionale
rovviltnemndene som får hovudansvaret for tildeling av
midlar til å dekkja faktiske kostnader knytte til skadefellingsforsøk.

 Eg synest det som representanten Hult tek opp,
viser kor fornuftig den omlegginga som er blitt gjord gjennom den
siste rovviltmeldinga, er, nettopp det at me legg opp til ei kvote- og
lisensjakt. Det er det som skal vera vårt hovudverkemiddel
for å få den politikken me har på dette,
i samsvar med det som ligg i rovviltmeldinga. Det er klart at det som
me kjem til å bruka politisk her no, vil vera lisens- og
kvotejakt. Så i dei tilfella vi er nøydde til å nytta
skadefelling, blir det gitt midlar til disposisjon, men det vil altså vera
for å dekkja dei faktiske kostnadene. Men eg trur at på sikt, òg
med den nye rovviltpolitikken som er lagd til rette, vil dette bli
ei mindre og mindre utfordring, nettopp fordi det er lisens- og
kvotejakt som vil overta.

 Staten er med og tek ansvar. Det er ikkje slik
at alt ansvaret er overlate til kommunane når det gjeld
uttak av skadedyr. Blant anna bidreg Statens naturoppsyn, SNO, i
betydeleg grad dersom det er ønskt bistand frå SNO.
Det er òg ein del tilfelle der SNO blir gitt oppdraget.
Så staten er med og tek ansvar gjennom SNO. Me er altså med
på å dekkja faktiske kostnader for jaktlag.

Dette er ein politikk som det er brei einigheit
om i Stortinget. Men det mest gledelege er at me no har fått
ei omlegging av rovviltpolitikken som fører til at dette
blir ei stadig mindre utfordring, fordi me no legg opp til ein langt
større grad av lisens- og kvotejakt, som ikkje medfører
kostnader verken for det lokale jaktlaget eller for staten.

