  Ordninga med ei løyving
for å kunne gi juridisk hjelp i saker som gjeld konfliktar
i strandsona, gjaldt i perioden 2000-2002 og var ein del av det
såkalla strandsoneprosjektet som vart gjennomført
av Direktoratet for naturforvaltning. Prosjektet er avslutta, og
eg ser ikkje grunnlag for å innføra ordninga
på nytt.

Ordninga var ei prøveordning med juridisk
hjelp til 15 utvalde kystkommunar. Dette gav moglegheit
for kommunane til å få tilgang på kvalifisert
juridisk ekspertise til vurdering av aktuelle saker. Denne ordninga
var nyttig for mange av kommunane.

Ordninga sin karakter av å vera
ein del av eit prosjekt blir understreka av at ho ikkje
omfatta alle kommunar.

Delvis basert på prøveordninga
med juridisk hjelp blei det i regi av prosjektet utarbeidd
handbøker om juridiske og planfaglege spørsmål,
m.a. om korleis plan- og bygningslova og friluftslova skal praktiserast
og følgjast opp i høve til kommunane sitt ansvar
i strandsonespørsmål. Dette har gjort vedtaksgrunnlaget
klårare og auka kjennskapen til regelverket
som gjeld bruk og vern av strandsona. Rettleiinga har med andre
ord ført til at kommunane sitt arbeid kan utførast
med større fagleg sikkerheit.

Prosjektarbeidet la dermed eit grunnlag for
at kommunane og fylkesmennene si sakshandsaming når det
gjeld dispensasjonar og ulovlege stengsel, kan effektiviserast.

Slik eg ser det, er strandsoneprosjektet avslutta,
men strandsonearbeidet skal halda fram. Regjeringa har gjort greie
for sitt arbeid i strandsona i St.meld. nr. 21 for 2004-2005 Regjeringens
miljøvernpolitikk og rikets miljøtilstand.

Regjeringa ønskjer ei offensiv og
framtidsretta strandsoneforvalting. Det er derfor naudsynt med ei
vedvarande fokusering på strandsona og på på nytt å utfordra
kommunane til ein streng praksis ved handsaming av plansaker og
dispensasjonar. Statlege og regionale
myndigheiter har viktige roller i arbeidet med å gjennomføra
ein aktiv strandsonepolitikk.

Departementet vil følgja byggjeaktiviteten
i 100-metersbeltet nøye framover. I lys av rapporteringa
vil departementet ta initiativ til spesiell
oppfølging av fylke der utviklinga ikkje er tilfredsstillande.

Ulovlege stengsel som hindrar ferdsle langs
sjøen, er eit stadig problem, og kommunane har ei viktig
oppgåve med å rydda opp i slike tilhøve.

Me vil òg halda fram arbeidet med å sikra
og tilretteleggja dei mest attraktive områda i strandsona.
Eg viser til at me i revidert nasjonalbudsjett har foreslått å sikra
betydelege forsvarseiegedomar til friluftsføremål.

Me vil òg etablera eit landsdekkjande
nettverk for kystsoneforvaltinga for å auka
merksemda om desse problemstillingane i heile landet.

Me har ein aktiv strandsonepolitikk. Eg veit òg
at representanten Klungland er sterkt engasjert i desse spørsmåla.
Sjølv om me ikkje vil ta opp den ordninga han
her stiller spørsmål om, kan eg forsikra om at
me vil føra politikken innafor strandsoneområdet
aktivt vidare i tråd med dei føringane me har
lagt i stortingsmeldinga.

  Eg er heilt einig med representanten
Klungland i at det er viktig at kommunane blir sette i stand til å kunna
vareta strandsona på ein god måte. Det er det
me gjennom vår politikk ønskjer å leggja
til rette for, bl.a. kystsonenettverket er eit eksempel
på det. Me trur at nettopp gjennom eit slikt
nettverk vil kommunane bli sikra dette. Men
det er ein heilskap i denne politikken. Det er viktig – og
der har eg vore tydeleg både i forhold til fylkesmenn
og dei som forvaltar dette – at det blir gjort innvendingar
i dei sakene som er i strid med den nasjonale politikken når
det gjeld strandsona. Så i dei aktuelle sakene her må det
gjerast innvendingar, og me jobbar for at kommunane skal bli sette
betre i stand til å vareta den oppgåva. Så eg
er einig med Rolf Terje Klungland i denne saka.
Men eg trur ikkje at dette prosjektet, som skulle vera
eit kortvarig prosjekt, og som me allereie hentar nytte av når
me vidarefører kunnskapen, er det riktige verkemidlet no
for å forbetra strandsonepolitikken.

 
  Ein avtale mellom Noreg
og Storbritannia om tidleg varsling av atomulukker og utveksling
av informasjon som gjeld drift og leiing av kjernefysiske anlegg,
blei vedteken i 1987. Avtalen gjeld ulukker som medfører
utslepp av radioaktive stoff som kan ha følgjer for den
andre parten når det gjeld sikring eller
radiologiske konsekvensar. Avtalen gjeld òg varsling av
viktige endringar i kjernefysiske anlegg.

Den britiske miljøvernministeren,
Elliot Morley, har opplyst meg om at lekkasjen frå reprosesseringsanlegget Thorp
i Sellafield 18. april ikkje har medført fare
for utslepp til miljøet eller auka
stråledosar til menneske. Frå britisk hald blir
det derfor hevda at lekkasjen ikkje er omfatta av varslingsavtalen.

Eg har jamvel fått lovnader om at
varslingsrutinane no vil bli skjerpa, slik at Noreg i
framtida òg raskt vil bli varsla om slike uhell
som ikkje fører til utslepp til miljøet.

Eg vil be Statens Strålevern vurdera
om det òg trengst ei omgjering av den varslingsavtalen Noreg
har med Storbritannia, slik at det blir klart at ho òg
femnar om slike hendingar.

 Eg er kjend med det engasjementet representanten
Kristoffersen har hatt knytt til Sellafield. Eg vil derfor nytta
høvet til å minna om at når det gjeld
utsleppa av technetium 99 frå Sellafield, blir dei no reinsa,
slik norske styresmakter har kravd, så når det
gjeld technetium 99-delen, ser me no ein tilfredsstillande prosess.
Den lekkasjen som det no gjaldt, var frå den andre
delen av anlegget i Sellafield, som er knytt til atombrensel. Der
er me no lova betre varsling. Det kunne den britiske ministeren
sjølv informera meg om, at dei ønskte å få til
ei betre varsling. Det synest eg er veldig positivt. Men eg har òg
altså bede Statens Strålevern om å gjera
ein gjennomgang for å vurdera om varslingsavtalen mellom Noreg
og Storbritannia bør forbetrast.

  Det er kjent at det ikkje berre
er norske styresmakter som har reagert på den mangelen
på informasjon som har vore i denne saka. Vi veit
at EU-kommissæren innanfor energifeltet
har reagert på dette, og vi veit òg at tyske styresmakter
har gjort det. Det er ein dialog òg utover, og
eg trur det er viktig at me står fleire i lag i presset
mot britiske styresmakter i denne saka. Vi har vunne ein viktig
siger gjennom technetium 99-delen, men eg synest denne ulukka viser
miljørisikoen ved anlegget i Sellafield, og det har mykje å seia miljøpolitisk
for Noreg. Eg vil derfor halda oppe det presset som me
har i dag mot britiske styresmakter.

