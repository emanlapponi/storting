  Eg er særs oppteken av å unngå uheldig
bygging i strandsona og å sikra ferdsel for allmenta.
Eg er derfor glad for at representanten Klungland vel å fokusera
på dette.

Dei tala det her blir referert til, er ikkje
endelege. Endelege tal for dispensasjonar for nye bygg i 100-metersbeltet
langs sjøen for 2004 får me først
i midten av juni.

Eg vil likevel framheva at det er
nødvendig med ei offensiv og framtidsretta strandsoneforvalting.
Strandsona er omtalt i St.meld. nr. 21 for 2004-2005 om Regjeringas miljøvernpolitikk
og rikets miljøtilstand, som blei lagd fram like
før påske. I meldinga blir det foreslått
ei rekkje tiltak og verkemiddel med sikte på å betra
strandsoneforvaltinga.

Regjeringa vil utfordra
kommunar, fylkeskommunar og fylkesmenn til ein streng praksis ved
behandlinga av plansaker og dispensasjonar i 100-metersbeltet.

Regjeringa vil klargjera kommunen sine
moglegheiter til å rydda stengsler i strandsona.

Regjeringa vil sikra og leggja til
rette dei mest attraktive områda i strandsona.

Regjeringa vil etablera eit landsdekkjande
nettverk for kystsoneforvalting.

Regjeringa vil prioritera kystsona i oppfølginga
av Planlovutvalet sitt arbeid.

Den praksisen eg ønskjer for strandsona,
kjem bl.a. til uttrykk i avgjerda 22. mars i år i saka
om Post- og teletilsynet sitt kontorbygg i Lillesand. Eg valde å ta
motsegna frå fylkesmannen til følgje og stadfesta
ikkje reguleringsplanen. Eg meiner plasseringa av bygget
i 100-metersbeltet kjem i strid med nasjonal
strandsonepolitikk.

Eg har tru på at dei tiltaka eg har
nemnt, vil gi ei betre utvikling for strandsona framover.

  Eg vil ikkje gå inn i den
konkrete saka som er til behandling i Kristiansand knytt
til sjøbuene på Flekkerøya. Det kjem
av at det er ei sak som godt kan hamna i departementet, og dersom
ho gjer det, vil eg sjølvsagt ta stilling til saka.

I min dialog med fylkesmennene har
eg lagt vekt på og bedt om at ein legg opp til ein veldig
streng praksis knytt til behandlinga av saker i strandsona, og det
er fordi den utviklinga me ser i dag, ikkje kan fortsetja.
Det er derfor eg har teke initiativ
til møte med fylkesmennene og bedt om at ein
legg opp til ein streng praksis.

Eg hadde i går gleda av å vera
saman med alle landets fylkesordførarar. Eg bad òg
der om at fylkeskommunane i sine plansaker tek hand om
strandsoneproblematikken for å få til ein streng
praksis. Eg meiner me har verkemiddel i dag til å overhalda
det. I alle dei sakene som kjem til meg, er det viktig
for meg å leggja opp til ein streng praksis nettopp
for å ivareta strandsona.

