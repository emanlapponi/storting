  Eg trur representanten Konglevoll vil vera
samd med meg i at Kyrkja er ein viktig aktør i samfunnet. Å få Kyrkja
i tale i miljøvernspørsmål
har fleire av mine forgjengarar vore opptekne
av, uavhengig av politisk parti.

Som miljøvernminister legg eg stor
vekt på samspelet med NGO-ane. Dei frivillige organisasjonane
har spesiell kompetanse og når ut til heile folket.

Kyrkja er med sitt breie arbeidsfelt i alle
delar av landet og i lokalsamfunnet ein sentral medspelar
i miljøvernarbeidet. Kyrkja har lenge engasjert seg i spørsmål
som fell saman med viktige prioriteringar i miljøvernpolitikken.
Eg vil spesielt nemna innsatsen for å setja berekraftig forbruk
på dagsordenen på 1990-talet, der Kyrkja laga
eit radikalt manifest. I 2003 støtta Kyrkja arbeidet mot
forureining av havområda. Eg vil òg framheva Kyrkja
si rolle i Sellafield-saka, der alle biskopane underteikna
opprop som dei overleverte til Church of England. Det har òg
stor verknad når erkebiskopen av Canterbury sist veke
appellerte til britiske veljarar om å la miljø avgjera
val av parti.

Eg vil gjerne få kommentera premissane
for spørsmålet. Grunnstøtta til dei landsomfattande,
medlemsdrivne miljøvernorganisasjonane er i år auka
med 15 pst. Samtidig er løyvingane til kompetanseformidling
og informasjon om miljøvennleg produksjon
og forbruk noko redusert. Reduksjonen er fordelt på ulike
organisasjonar som mottek tilskott til slike tiltak, og for Bellona
inneber dette ein reduksjon på 200
000 kr. Denne reduksjonen må òg sjåast
i lys av at Bellona opp gjennom åra har motteke ganske
store tilskott til arbeidet sitt frå regjeringa. Samtidig
viser eg til at ein organisasjon som ZERO for første gong
vil få tilskott på 300 000 kr til CO

2

-handtering
og hydrogenteknologi. Eg vil òg understreka at ikkje
nokon organisasjon har fått tilsegn om løyvingar
for 2006. All prosjektstøtte byggjer på kvalifiserte
søknader.

Prosjektstøtta som Miljøverndepartementet
gir til Kyrkja, skal gå til samfunnsretta informasjonsaktivitetar.
Det er naturleg at Kyrkja, på like fot med andre
organisasjonar, startar med seg sjølv. Kyrkja er ein stor
organisasjon med ansvar for eigen miljøprofil på linje
med det arbeidet staten gjennomfører i Grøn stat-prosjektet.
Det vil bli lagt vekt på å visa kva
den enkelte sjølv kan gjera for vårt felles miljø.

Med denne støtta håper Regjeringa å kunna
styrkja Kyrkja i arbeidet med å formidla behovet for auka
miljøinnsats til det breie lag av folket, både
gjennom samfunnsdebatt, gjennom arbeid i kyrkjelydar og lokalsamfunn
og ved eigen miljøinnsats.

  Regionfelt Østlandet, Rødsmoen øvingsområde
og Rena leir blei gitt løyve av SFT 17. mars
2004. Vedtaket er påklaga, og saka er oversend
departementet for endeleg avgjerd.

Departementet gjer alltid grundige vurderingar
av alle forhold i ei klagesak. Om synfaring er nødvendig
før avgjerd blir teken, blir vurdert konkret
i den enkelte saka. Etableringa av Regionfelt Østlandet
og Forsvaret si verksemd i området er av eit
slikt omfang og påverkar mange personar og ulike interesser.
Eg kan derfor bekrefta overfor representanten Storberget at departementet
vil gjera ei synfaring i området der dei som er påverka,
vil få høve til å komma med sine
synspunkt i saka.

