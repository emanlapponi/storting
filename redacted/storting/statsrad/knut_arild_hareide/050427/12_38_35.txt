  Eg er for så vidt einig
med representanten Konglevoll i at media ikkje har gitt
ei god dekning av det arbeidet som grøne kyrkjelydar gjer.
Det som eg har vore oppteken av, er at dei har ei betydeleg
breidd i sine aktivitetar. Det er både
eit praktisk arbeid som knyter seg til den drifta som Kyrkja har,
og betydelege haldningsskapande informasjonstiltak mot det breie
laget av folket som Kyrkja møter.

Med omsyn til rask saksbehandling, fekk eg
ein søknad til Miljøverndepartementet
6. desember, og vi valde då å gi ei støtte
til dette tiltaket. Det er ikkje første
gongen at Kyrkja får støtte frå Miljøverndepartementet.
Eg kan òg visa til at ein partikollega av representanten
Konglevoll gav støtte til Kyrkja i år 2000, nettopp
fordi dette er med på å byggja opp om det breie
laget av folket som vi treng i eit engasjement for miljøet.
Det har vore mitt føremål. Ein del av
dette arbeidet er blitt presentert i media, men ikkje
breidda i det arbeidet som Kyrkja står for innanfor
miljøet.

