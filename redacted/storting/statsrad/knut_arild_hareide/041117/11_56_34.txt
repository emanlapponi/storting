  Som innleiing vil eg gjera merksam på at
oppropet er ei felles oppmoding frå miljøvern-
og næringsorganisasjonane til Stortinget om at forvaltningsbudsjettet
for verneområda våre må styrkjast.
Eg kan ikkje sjå at oppropet er noko varsku
om for stor verneiver frå Regjeringa si side, slik Nationen
tolkar oppmodinga.

Regjeringa sin vernepolitikk har i den siste tida vore under
debatt. Problemstillingane krinsar rundt tempoet i verninga, tilhøvet mellom
nasjonalparkar og næringsutvikling og sjølve forvaltninga
av område som har blitt verna. Først vil eg seia
at det ville vera svært uheldig om ein valde å utsetja
verneprosessane, slik m.a. spørsmålsstillaren ønskjer.
Langvarig utryggleik vil etter mi meining i
større grad enn i dag føra til unødvendige
konfliktar. Eg vil minna representanten om at Regjeringa sin vernepolitikk
har stor tilslutning i Stortinget. Verneplanane som blir gjennomførte,
har alltid vore lagde fram for Stortinget på førehand,
anten gjennom stortingsmeldingar eller dei årlege
budsjetta.

Regjeringa legg stor vekt på og tek
på alvor at nasjonalparkane skal bli ein viktig del av
verdiskapinga i distrikta våre. Nasjonalparkane bør
bli merkevare for turistnæringa fleire stader enn i dag.
Vern gir moglegheiter for ny næringsutvikling, og her skal
me samarbeida med næringslivet for å utnytta potensialet
maksimalt. Men det kan ikkje vera slik at det
er staten som primært skal driva dette arbeidet. Gjennom
fjellteksten i RNB for 2003 har Regjeringa gitt retningslinjer for
på kva måte dette arbeidet skal kunna
skje, og kva omsyn ein må ta, slik at naturverdiane som
skal vera grunnlaget for næringsutviklinga, ikkje
blir reduserte eller øydelagde. Forvaltningsplanar
er viktige reiskapar for å kunna styra utviklinga og bruken
av verneområda. Her har Regjeringa eit ansvar. Eg er budd
på å setja meir ressursar inn på å få fram
slike planar for fleire av våre mest brukte nasjonalparkar
og andre større verneområde. For 2005
har Regjeringa styrkt skjøtselsbudsjettet med 4,5 mill. kr.

Eg er glad for at mange kommunar på alvor
har teke utfordringa med å utvikla
dei næringsmessige moglegheitene som vern gir. Her vil
eg m.a. visa til positivt utviklingsarbeid i Dovre, Saltdal
og Nordreisa kommunar. I Sogn og Fjordane har
ein eit eige naturbruksprosjekt der ein arbeider med utviklinga
av om lag 30 delprosjekt. I Nord-Gudbrandsdal samarbeider kommunane,
fylkeskommunen og turistbedriftene i eit pilotprosjekt for å profilera
regionen til nasjonalparkregion nummer ein i Nord-Europa. I alle
desse prosjekta har Miljøverndepartementet vore inne
med økonomisk støtte. Eg er sikker på at
mange fleire kommunar vil sjå dei moglegheitene som ligg
i næringsutvikling som følgje av vern.

Regjeringa er òg overtydd om at vern
og næringsutvikling kan skje samstundes, og at det i desse
sakene ikkje er eit anten – eller, slik representanten
Korsberg legg til grunn i sitt spørsmål.

