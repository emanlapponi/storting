  Lyngsalpan landskapsvernområde blei
verna som landskapsområde 20. februar 2004. Motorferdsel
er generelt forbode i landskapsvernområdet. Det gjeld òg
lågflyging under 300 meter, men fylkesmannen kan gi dispensasjon
når formålet krev det, for vitskaplege undersøkingar
og arbeid av vesentleg samfunnsmessig verdi eller i andre særlege
tilfelle der det ikkje strir mot formålet med vernet.

16. mars 2004 gav fylkesmannen i Troms dispensasjon
for helikoptertransport i samband med innspelinga av filmen «Populærmusikk
fra Vittula». Søknaden gjaldt ein times helikoptertrafikk
og to landingar i utkanten av landskapsvernområdet på konkret
oppgitt stad, ca. 500 moh. ved foten av Kvasstind. Personell og
utstyr blei frakta inn på godkjend scooterløype.
Innspelinga var avgrensa til éin dag med bestemt dato.

Fylkesmannen kjende ikkje til miljøverdiar
i området som kunne ta skade av denne aktiviteten i den
grad at det strir mot formålet med vernet, og fann derfor å kunne
gi dispensasjon.

Søknaden frå Freeride blei
fremma på vegner av filmselskapet Matchstick Productions,
som produserer ein årleg 70 minuttars spelefilm i dokumentar/adventure-format
som tek føre seg livsstil og sport. Det blei søkt
om løyve til 35 landingar og 12 flytimar med helikopter
innanfor ein periode frå 10. mars 2004 til 20. april 2005. Søknaden
gjaldt landing på høgalpine fjelltoppar over 900
meters høgd, men med eventuell lågflyging under 300
meter under filminga.

Fylkesmannen si vurdering var at dette ikkje
er eit særleg tilfelle. Det har vore fremma liknande søknader frå Freeride
dei siste åra. Det blei lagt vekt på at godkjenning
av søknaden vil skapa presendens og opna for ein aktivitet
som gir ei uheldig utvikling i landskapsvernområdet. Dette
dreier seg om heliskiing, dvs. transport med helikopter av ekstremsportutøvarar
som blir filma medan dei kjører ned.

Etter fylkesmannen si vurdering vil det stri
mot verneformålet å tillata omfattande aktivitetar
over ein lang periode, over eit stort område og i sentrale
delar av landskapsvernområdet for noko som er generelt
forbode. I vurderinga er det lagt spesiell vekt på at formålet
med landskapsvernet også er å gi allmenta høve
til naturoppleving gjennom utøving av tradisjonelt friluftsliv
med liten grad av teknisk tilrettelegging. Det aktuelle området blir
mykje brukt til både vinterklatring og tradisjonelle skiturar.

Som denne utgreiinga viser, er det ikkje grunnlag
for å seia at dei nemnde søknadene representerer
like tilfelle. Eg har derfor ikkje nokon merknad til den vurderinga som
fylkesmannen i Troms har gjort i denne saka.

 Det er viktig å ha klare føringar
for kva som gjeld i den vurderinga som fylkesmannen her har gjort.
Det har vore to saker, og dei har klart ei ulik vektlegging i forhold
til både omfanget og måten ein ønskte å gjennomføra
helikopterkøyringa på. I det eine tilfellet var
det ein times tur. Det var søkt om to landingar i utkanten
av landskapsvernområdet. I det andre tilfellet var det
søkt om løyve til 35 landingar og til
12 flytimar med helikopter innanfor ein periode. Det var
altså det store omfanget som var forskjellig.

I det første tilfellet blei det vurdert
slik at ein ikkje kjende til miljøverdiar i området
som kunne ta skade av den aktiviteten, ikkje ut frå ei
vurdering av formålet, men ut frå eventuelt skadeomfang
av ei slik køyring. Det var ikkje ei vurdering av dei to
ulike prosjekta sine samfunnsmessige verdiar. I det eine tilfellet
kunne ein derfor ikkje gi løyve.

 Eg synest det er viktig å få fram
at det er eit generelt forbod mot heliskiing innanfor verneområda.
Det som ligg til grunn, er eit eventuelt skadeomfang, derfor er
omfanget av veldig stor betydning. Det er klart at det har betydning
om det er ein eller to landingar som ikkje er med på å skapa
presedens, eller om ein skal leggja opp til ein aktivitet som heliskiing,
og som dermed ikkje vil vera i tråd med det forbodet som
vi har. Så det er jo klart at omfanget har veldig stor
betydning.

Det vi legg til grunn, er eine og åleine
at vi ønskjer å ha ei god miljømessig
utvikling av verneområda, og da har omfanget sjølvsagt
betydning. Forbodet mot heliskiing som blei vedteke i 1988, ønskjer
eg skal stå fast. Eg ønskjer ikkje at vi skal
laga noko unntak som opnar for at det forbodet ikkje står
fast. Den eine søknaden opnar for det, og det ønskjer
eg ikkje.





                

  Mobiltelefonar og andre elektriske og elektroniske
småapparat inneheld miljøgifter som kan vera til
skade for både menneske og natur. Eg er derfor oppteken
av at så mykje som mogleg av avfallet frå slike
produkt blir samla inn og forsvarleg behandla. Regjeringa har i
avfallspolitikken lagt opp til ei ordning der næringslivet
sjølv finn fram til dei mest optimale løysingane
for å samla inn dette avfallet.

På denne bakgrunnen har Miljøverndepartementet inngått
avtale med produsentar og importørar av elektriske og elektroniske
produkt der bransjen har forplikta seg til å samla inn
minst 80 pst. av avfallet frå produkta sine. I
tillegg var vi det første landet i verda som innførte
eit regelverk der produsentar og importørar blir pålagde å samla
inn avfallet frå dei produkta dei bringar ut på marknaden,
gjennom forskrift om elektrisk og elektronisk avfall. På grunn
av desse tiltaka har vi i Noreg i dag minst 80 pst. returandel
for elektriske og elektroniske produkt sett under eitt, eit tal
ikkje noko anna land kan visa til.

Det er likevel rett at returandelen for småapparat
som mobiltelefonar ligg lågare enn dette. Elektronikkretur
AS, eit returselskap som samlar inn kasserte elektronikkprodukt
på vegner av elektronikkbransjen, har rapportert at returdelen
for småapparat låg kring 30 pst. i 2003.
Vi har derfor ei utfordring i å auka innsamlinga av slike
produkt. Eg vil visa til at returselskapa fokuserer sterkt på innsamlinga
av desse apparata og jobbar kontinuerleg for å betra innsamlingsgraden.
Blant verkemidla er meir informasjon om innsamlingssystema og eigne
tiltak retta mot småapparat. Særleg blir det jobba
med opplæring av barn og unge, som er hyppige brukarar
av mobiltelefonar og andre små elektriske og elektroniske
apparat. Dette arbeidet har vist resultat. Elektronikkretur AS
har rapportert at innsamlingsgraden er stigande, slik at tala for 2004
vil bli høgare enn for 2003.

Som sagt legg avfallspolitikken opp til at
bransjen sjølv finn fram til løysingar som han
meiner vil gi høgast innsamlingsgrad. Produsentane kan
gjennom returselskapa sjølve vurdera å innføra
ei panteordning for å oppfylla si plikt om returandel i
avtale med Miljøverndepartementet. Statens forureiningstilsyn
har nyleg utarbeidd eit forslag til ny forskrift om elektrisk og
elektronisk avfall som ytterlegare legg til rette for at produsentane
kan etablera panteordningar dersom dei sjølve ønskjer
det.

Eg føreset at elektronikkbransjen
følgjer opp dei pliktene dei har etter forskrifta og avtalen
med Miljøverndepartementet, slik at det framleis blir retta
fokus mot å auka returdelen for småapparat. Styresmaktene
følgjer situasjonen nøye, m.a. gjennom årlege
rapportar frå bransjen.

 Me har allereie i dag eit verkemiddel for innsamling
av elektriske artiklar. Men som representanten Bjørlo Lysbakken
tek fram, har vi ei utfordring når det gjeld dei små artiklane. Der
er innsamlingsgraden for låg. Eg vil derfor ta kontakt med
bransjen for å sjå på det, men eg vil
ikkje lova ei eiga returordning, fordi vi har eit apparat i dag
som eg synest fungerar godt: Der me kjøper artiklar, kan
me òg levera dei inn. Det meiner eg bør vera den
ordninga som vi styrkjer og fører vidare innanfor dette
området. Det er faktisk ei informasjonsutfordring til dei
mange som bruker mobiltelefonar, at telefonane ikkje blir liggjande
i skuffene, men at me blir flinke til å levera dei inn.
Det finst gode returmoglegheiter i dag. Me må fokusera
i høve til det. Der vil eg ta kontakt med bransjen for å betra
det resultatet som allereie er betra for 2004, for eg ønskjer òg,
på linje med Bjørlo Lysbakken, at me kan få enda
betre resultat i framtida.

  Det eg er oppteken av, er at me sikrar dei
beste resultata her, og eg vil vurdera dei verkemidla som er naudsynte
for å betra resultata. Me ser at på dette området
har det vore ein god dialog med bransjen. Når det gjeld
dei avtalane me har inngått, er 80 pst. relativt
høgt. Det er få land i verda som kan visa til
betre resultat. Noreg skal vera eit land som ligg framme i høve
til dette. Som eg sa, vil eg ta ein vidare dialog med bransjen for å få til
betre resultat. Panteordning er ikkje, slik eg vurderer det no,
den løysinga som eg vil prioritera, men det vil sjølvsagt
vera med i mine endelege vurderingar. Eg vil gjera dei vurderingane som
skal til for å få til den beste ordninga, slik
at me får inn mest mogleg av dette avfallet. Men eg må vera
så ærleg å seia at det ikkje er ei panteordning
som ser ut til å bli den løysinga me hamnar på.

