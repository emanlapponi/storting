 Eg har stor forståing for dei som kjenner redsle
og angst for store rovdyr som ulv og bjørn. Det er lett å førestilla
seg at desse artane skaper frykt.

Dette er artar som hører naturleg heime i norsk
natur, men som i lang tid har vore tilnærma utrydda. Desse artane
er no igjen etablerte i Noreg, i tråd med Stortinget sine samla
målsetjingar sidan fredinga i begynnelsen av 1970-talet.

Medan ulv kan gå til åtak på hundar innanfor
sitt revirområde, er menneske ikkje eit naturleg bytte for ulv. Sjølv
om ein ikkje skal undervurdera frykta for ulv, er det store biletet
slik at andre artar i norsk natur, som elg, hoggorm og veps, representerer
ein større fare for menneska i gitte situasjonar enn førekomsten
av ulv. Likevel må me ta på alvor at frykta for ulv er stor i befolkninga.

Av omsyn til dei konfliktane desse artane kan
skapa, er det i Stortinget lagt til rette for eit avgrensa tal for
årlege ynglingar. For ulv er det lagt opp til tre årlege ynglingar
i Noreg. Vidare er det lagt til rette for at kommunar og lokalsamfunn
kan få eigne midlar til å setja i verk konfliktdempande tiltak for
å dempa frykt og utryggleik. Der desse tiltaka skulle visa seg utilstrekkelege,
kan  g felling bli vurdert.

Eit breitt fleirtall i Stortinget har samla
seg om ein ny og god rovviltpolitikk. Eg har stor tru på at me gjennom dei
tiltaka me no skal gjennomføra, skal komma lokalbefolkninga i møte,
slik at livskvaliteten over tid ikkje skal bli redusert.

  Stortinget la i mai i fjor hovudføringane
for ei ny rovviltforvalting. Ved utforminga av den forskrifta som
no har vore på høring, har departementet prøvt å atterspegla dei
samla føringane som Stortinget har gitt.

Rovviltnemndene skal få hovudansvaret for å
fastsetja kvotar for vilkårsskadefelling, kvotar for lisensjakt
og kvotar for gaupejakt innanfor rammene av nasjonale bestandsmål
og gjeldande lover og regelverk. Desse bestandsmåla, som er fastsette
av Stortinget, skal sikra at Noreg samla tek sitt nasjonale og internasjonale
ansvar for at rovviltartane ikkje blir utrydda.

Rovviltnemndene får  g ansvaret for å utarbeida
ein regional forvaltingsplan for rovvilt og ansvaret for å prioritera
midlar til førebyggjande og konfliktdempande tiltak i regionen.
Det er  g understreka at rovviltnemndene skal samarbeida nært med
kommunar, organisasjonar, lokalsamfunn og andre partar i sin region.

Hovudgrepet med regionar og rovviltnemnder
har brei støtte politisk og i alle dei interesseorganisasjonane
som var med på å gi tilrådingar i samband med utforminga av rovviltmeldinga.

Eg har store forventingar til at Stortinget
sine føringar om oppretting av regionar og rovviltnemnder over tid
vil gi lågare konfliktnivå og færre tap.

Til slutt meiner eg det er grunn til å minna
om at Stortinget sin rovviltpolitikk inneber at me skal sikra at
gaupe, jerv, bjørn, ulv og kongeørn ikkje blir utrydda frå norsk
natur.

 Tilhøvet mellom beitebruken og dei store rovviltartane
har vore grundig drøfta av Stortinget, seinast i stortingsmeldinga Rovvilt
i norsk natur, som Stortinget handsama våren 2004. Både i meldinga
og i innstillinga frå energi- og miljøkomiteen var det stor merksemd
kring tiltak som kan redusera konfliktane.

Utviklinga i sauehald og reindrift i område
med rovvilt blei granska i samband med arbeidet med ny stortingsmelding
og omtalt i meldinga. I meldinga blir utviklinga i talet på sau
og talet på driftseiningar med sau vurdert til å vera gjennomgåande
stabil, anten ein kommune har store rovviltførekomstar eller ikkje.
Eg er ikkje kjend med at det ligg føre data som dokumenterer ein
ny situasjon på dette området.

Eg vil  g nemna at det ikkje ser ut til å vera
fleire sau som er tekne av rovvilt i beitesesongen 2004 enn året
før.

Det er altså slik at Stortinget nyleg har drøfta
dei ulike elementa i rovviltforvaltinga, og eit stort fleirtal er
einige om politikken på dette feltet. Eg følgjer no opp gjennom det
virkemiddelapparatet eg har tilgjengeleg. Når den nye politikken
er gjennomført, vil mykje vera gjort frå styresmaktene si side for
å redusera konfliktane mellom beitebruk og rovvilt.

 Norsk tilslutning til Bern-konvensjonen er
handsama av Stortinget, og konvensjonen blei ratifisert av Noreg
i 1986. Noreg reserverte seg ikkje mot ulv, og konvensjonen opnar for
skademotivert felling.

Ved handsaminga av stortingsmeldinga Rovvilt
i norsk natur viste fleirtalet i Stortinget sin energi- og miljøkomite
til at Noreg etter Bern-konvensjonen har ei plikt til å sikra overlevinga
til alle dei store rovviltartane i norsk natur. Fleirtalet i komiteen
meinte at spørsmålet ikkje er 

om

 meskal ha rovvilt i norsk natur, men kvar
me skal forvalta det, og korleis. Eg ser derfor ingen grunn til å
ta noko initiativ til at Noreg skal reservera seg i forhold til
ulv.

I gjeldande rovviltpolitikk legg norske styresmakter opp
til ei differensiert forvalting av ulven av omsyn til sauehaldet
og reindrifta. Denne forvaltinga inneber m.a. at det er etablert
eit eige forvaltingsområde for ynglande ulv. Forskrift om lisensjakt
for ulv, som blei vedteken i desember 2004, og ny forskrift om forvalting
av rovvilt, som nyleg har vore på høring, er også viktige element
i denne forvaltinga.

Til partsmøtet om Bern-konvensjonen hausten
2004 gjorde Sveits framlegg om å nedlista ulv frå vedlegg 2 til vedlegg
3 i konvensjonen. Framlegget inneber å flytta arten frå lista over
dyreartar som er totalfreda, til lista over dyreartar som ikkje
er totalfreda. Etter framlegg frå m.a. EU og Noreg vedtok partsmøtet
at det skal gjennomførast ein vitskapeleg studie av bestandstatus
for ulv i Europa før partsmøtet handsamar det sveitsiske framlegget.

Eg vil avventa det arbeidet som no skal gjennomførast,
før eg tek endeleg stilling til framlegget frå Sveits.

