  Fleire artar av viltlevande gjæser
trekkjer over landegrensene i Europa og har viktige leveområde
i Noreg. Ofte beiter dei trekkjande gjæsene på eit
relativt lite jordbruksareal og kan påføre einskilde
bønder monalege avlingstap. Dette gjer seg gjeldande spesielt
i visse område i Nord-Trøndelag og i Nordland.
Eg har forståing for at dei bøndene som blir ramma
av desse tapa, føler at dei ikkje kan ta ansvaret aleine.

Noreg har slutta seg til internasjonale avtalar
som forpliktar oss til å ta vare på det biologiske
mangfaldet. Mellom anna er Noreg tilslutta Bonn-konvensjonen om vern
av trekkjande artar av ville dyr.

I stortingsmeldinga om Noregs oppfølging
av konvensjonen om biologisk mangfald, St.meld. nr. 42 for 2000–2001,
er det lagt til grunn at alle styresmakter, næringar og
andre relevante aktørar skal ta del i arbeidet med berekraftige
bruk og vern av det biologiske mangfaldet.

Viltstyresmaktene har vore merksame på problematikken
med gjæser og jordbruk i samband med handteringa av verkemidla
i viltlova, som spesielt gjeld felling av gjæser. Mellom
anna er det fastsett jakttid for artar der dette er forsvarleg.
Det er likevel klart at felling av gjæser ikkje er eit
tilstrekkeleg verkemiddel i dette tilfellet.

Ved jordbruksoppgjeret i 2003 blei det stilt
1 mill. kr til disposisjon for eit prosjekt som
skal resultera i forskningsbaserte tilrådingar om effektive
tiltak for forvalting av gås. Nasjonale og internasjonale
forpliktingar skal takast omsyn til, og det skal gjerast ei avveging
av omsyn til miljøvern og landbruk. Fylkesmannen i Nordland
og fylkesmannen i Nord-Trøndelag har ansvar for prosjektet,
og ein skal komma med ein sluttrapport ved utgangen av 2004. Når
resultata av dette prosjektet ligg føre, vil Miljøverndepartementet
og Landbruksdepartementet vurdera korleis ulike tiltak mest effektivt
kan verka saman i denne saka.

For 2005 blir det også over jordbruksavtalen
sett av til saman 350 mill. kr til regionale miljøprogram
og vel 100 mill. kr til kommunale miljøverkemiddel
i landbrukssektoren. Midlane blir fordelte til dei einskilde fylka
og kommunane for å stimulera til ei landbruksdrift som
tek omsyn til dei samla regionale og lokale miljøutfordringane
for sektoren. I regionar der omsynet til trekkjande artar av gås
inngår som ei viktig miljøutfordring, vil offentlege
midlar kunna prioriterast til slike tiltak.

Eg meiner derfor at miljø- og landbruksstyresmaktene har
hatt ei aktiv tilnærming til tiltak. Denne innsatsen vil me
vidareføra.

  Eg forstår godt den problematikken
som representanten Arnesen tek opp. Det er enkeltpersonar som har
betydelege utfordringar når det gjeld desse problema. Og
som representanten òg sa, har problema auka.

Eg er glad for at me har fått til
eit prosjekt. I det prosjektet er både Landbruksdepartementet
og Miljødepartementet inne. Eg synest det er viktig å ha
eit tett samarbeid her. Dette er ei sak som er viktig for miljøet.
Me har teke på oss internasjonale forpliktingar når
det gjeld å ta vare på artane. Men dette rammar òg
bøndene. Bondelaget har vore oppteke av denne saka. Me
har no eit prosjekt som me jobbar med. Eg trur nettopp at eit samarbeid
mellom miljømyndigheitene og landbruksmyndigheitene er
det som blir viktig i denne saka framover, så eit samarbeid
er det eg vil leggja til rette for.

 Til representanten Arnesens spørsmål
vil eg seia at Noreg allereie i dag er ein talsmann for berekraftig
utvikling når det gjeld alle artar. Det er me forplikta
til i forhold til internasjonale konvensjonar. Nettopp å ha
ei sunn utvikling av artane er viktig. Så allereie i dag
er me talsmenn for å sikra ein berekraftig bruk av det
biologiske mangfaldet. Eg vil fokusera på denne saka, fordi
me ser at det er eit aukande problem. Men som eg sa i det førre
svaret mitt, er det viktig at det blir eit samarbeid mellom miljømyndigheitene
og landbruksmyndigheitene. Det trur eg er den beste vegen å gå for å sikra
ei løysing på sikt.





                

 I sommar bad eg Statens forureiningstilsyn
om ein statusrapport for situasjonen i Vansjø-Hobølvassdraget.

Rapporten frå SFT konkluderer med
at Vansjø er sterkt overbelasta av næringssalt.
Forureininga kjem i hovudsak av utslepp av avløpsvatn og
avrenning frå landbruket. Det er derfor viktig med ein
kraftig reduksjon av tilførslane av næringssalt
frå begge desse kjeldene.

Rapporten viser òg at etableringa
av Morsa-prosjektet i 1999 har gitt betydelege reduksjonar i utsleppa.
Eg er imponert over det arbeidet kommunane og Morsa-prosjektet har
gjort. Den heilskaplege tilnærminga til forureiningsproblema
og lokal medverknad i tråd med EUs rammedirektiv for vatn
har her vore viktig.

SFT meiner at situasjonen i vestre del av Vansjø er
så alvorleg at ein i tillegg til å redusera tilførslane
av fosfor til vassdraget òg bør vurdera nærare
ekstraordinære tiltak direkte i sjøen. Dette kan
vera utfisking av spesielle fiskeartar, tilførsel av oksygen,
hausting av vegetasjon, endringar i reguleringa av vassføringa
gjennom vassdraget, o.a.

Eg har som miljøvernminister eit særleg
fokus på Vansjø. Eg har no bedt SFT innleia eit
samarbeid med Morsa-prosjektet for å styrkja arbeidet med å betra
vasskvaliteten i vassdraget, og SFT skal særleg sjå på moglege
innsjøinterne tiltak. I Regjeringa sitt forslag til statsbudsjett
er kap. 1441 post 39, Oppryddingstiltak, foreslått auka
med 14 mill. kr, og ein del av desse midlane er foreslått
til meir ekstraordinære tiltak i Vansjø. Den konkrete
fordelinga av midlar over posten vil bli klar når me har
oversikt over dei prosjekta som kvalifiserer for støtte.

Det primære tiltaket for å betra
vasskvaliteten i Vansjø vil framleis vera redusert avrenning
frå landbruket og betre avløpsreining. Eg vil
streka under at opprydding på avløpssektoren i
vassdraget er eit kommunalt ansvar. Her gjeld prinsippet om at forureinar
skal betala. Budsjettposten der Miljøverndepartementet
støtta avløpstiltak i Vansjø-Hobølvassdraget,
har med Stortingets tilslutning blitt overførd til Kommunal-
og regionaldepartementet. Morsa-kommunane vil likevel både
i år og i dei neste tre åra få auka rammetilskott
frå Kommunal- og regionaldepartementet som ein konsekvens av
denne overføringa.

Trass i at lokale bønder i løpet
av dei siste tre åra har gjennomført imponerande
utsleppsreduksjonar, står det framleis att utfordringar
på landbruksområdet.

Krafttaket for å redda Vansjø må halda
fram, og Miljøverndepartementet og SFT vil søkja å løysa
dette i samarbeid med kommunale og regionale myndigheiter og landbrukssektoren.

 Eg sluttar meg til den beskrivinga representanten
Hedstrøm har av det viktige arbeidet som er i Vansjø.
Eg er òg imponert over det lokale arbeidet som blir gjort.
Eg var sjølv på synfaring i Vansjø-området
for eit par veker sidan, og opplevde der det arbeidet som er gjort.
Eg hadde òg møte med SFT i går, der me
diskuterte Vansjø-prosjektet.

Eg er ueinig i den beskrivinga at me ikkje
har lagt til rette for dette. Me aukar no posten med 14 mill. kr,
og me vil altså òg stilla midlar til disposisjon
for Vansjø-prosjektet. Eg forventar, og det syner òg
den dialogen me har hatt med dei lokale aktørane, at det
vil komma ein søknad til departementet. Når den
søknaden kjem, vil me vurdera det. Dette er eit viktig
arbeid, og me ønskjer å vera med og stø opp
om det.

  Dette er jo ei drikkevasskjelde for over 60 000
personar, og det er klart at når ein opplever dette engasjementet
lokalt, er det både fordi ein har dette som drikkevatn,
og fordi dette er eit så viktig område.

Så til spørsmålet
om landbrukssektoren – eg er ikkje nødvendigvis
heilt einig i den beskrivinga. Det er òg gjort eit betydeleg
arbeid i forhold til landbrukssektoren, og det er gjort nødvendige
tiltak. Gjennom Morsa-prosjektet har òg landbruket gjort
nødvendige tiltak her.

I diskusjonen ein har hatt i samband med Morsa-prosjektet,
har ein òg vurdert om ein må ha strengare tiltak. Det
trur eg er nødvendig å vurdera no, fordi me har
sett at sjølv om det er gjort nødvendige tiltak,
er ikkje den jobben – på langt nær – god
nok. Men eg synest ikkje den vurderinga gjeld landbrukssektoren
aleine, det er òg andre sektorar der me må vurdera
tiltak i forhold til avløp.





                

  Eg held meg til Samarbeidsregjeringas felles
politiske plattform, Sem-erklæringa, som seier at Regjeringa
vil oppnå ein vesentleg del av utsleppsreduksjonane som
trengst for å etterleva Kyotoprotokollens utslippsforplikting
gjennom nasjonale tiltak. Dette er nedfelt i tilleggsmeldinga om klima,
St. meld. nr. 15 for 2001-2002, og Stortinget har slutta seg til
dette. Å ta ein vesentleg del av reduksjonane heime har
heile tida vore denne regjeringas politikk. Noreg har allereie betydelege
verkemiddel mot klimagassutslipp, bl.a. har vi eit av verdas mest
omfattande CO

2

-avgiftssystem. Det er berekna at utan
tiltaka som blei sette i verk på 1990-talet, hadde norske
utslepp vore 15–20 pst. høgare.

Som kjent la me fram ein odelstingsproposisjon
om kvotehandel med klimagassar sist fredag. Dette forslaget til
klimakvotelov er ei oppfølging av tilleggsmeldinga om klima
og Stortingets vedtak i samband med behandlinga av denne i juni
2002. I samsvar med Stortingets vedtak den gongen, har Regjeringa
hatt ein nær dialog med industrien om utvikling av enkeltelementa
i kvotesystemet. For å sikra prosessindustriens konkurranseevne går
Regjeringa inn for at utforminga av det norske kvotesystemet skal
liggja nært opp til EUs kvotesystem både når
det gjeld omfang av kjelder, gassar og andre element.

Kvotane vil bli delte ut vederlagsfritt, slik
Stortinget la til grunn i 2002. Regjeringa legg vidare opp til at
det norske kvotesystemet skal knytast opp mot EUs kvotesystem, som
bl.a. vil sikra at norske kvotepliktige står overfor same
kvotepris som sine europeiske konkurrentar.

Gjennom dialogen med industrien har Miljøverndepartementet
komme fram til ei forståing med Prosessindustriens Landsforening
som sikrar at også den delen av prosessindustrien som ikkje
blir inkludert i kvotesystemet i denne omgang, vil redusera utsleppa
av klimagassar. Prosessindustriens Landsforening har forplikta seg til
at utsleppa frå prosessindustrien, utanom gassraffineri og
ilandføringsterminalar for olje og gass, skal reduserast med
20 pst. i 2007 samanlikna med 1990-nivået. Dette viser
at industrien sjølv er klar til å vera med for å oppnå reelle
utslippsreduksjonar i Noreg. I tillegg til å gjennomføra
nasjonale tiltak opnar Regjeringa for å bruka dei såkalla
fleksible mekanismane under protokollen for å oppfylla
utsleppsforpliktingane for Noreg.

 Det systemet me no legg opp til, er jo tett
opp til det systemet som EU innfører for bedriftene sine.
Det er eit godt system, som sikrar at me reduserer klimagassutsleppa,
og det er viktig. I går kom det òg ein rapport
som sa noko om dei utfordringane me opplever på grunn av
klimagassutsleppa. I Arktis opplever me at temperaturauken er langt
større enn det me hadde trudd. Me ser at sjøisen
har blitt redusert med 15–20 pst. dei siste 30 åra.
Me veit at prognosane for temperaturauken i Arktis er på mellom
fire og sju gradar. Det viser at me er nøydde til å ta
klimautfordringa på alvor. Tidlegare stilte me spørsmålet:
Har me klimaendringar? Det spørsmålet får
me no tydelegare og tydelegare svar på: Me har klimaendringane
allereie. Me er nøydde til å gjera aktive tiltak,
og det er det Regjeringa følgjer opp.

  Regjeringa står for nett den same
politikken som me gjorde da me tiltredde. Da sa me at me skulle
ta ein vesentleg del av reduksjonane nasjonalt. Det er den politikken
som ligg fast.

No ligg kvotesaka til behandling i Stortinget,
og me ser fram til den behandlinga. Men det blei òg kommentert
frå representanten Vaksdal at gasskraftverka var tekne
inn i kvotesystemet. Eg meiner det er ei god løysing me
har funne, nettopp fordi det er i samsvar med EU sitt syn. Samtidig
har me moglegheita til å bruka forureiningslova. Det var
viktig for Regjeringa å ikkje svekkja forureiningslova
og å ha moglegheit til å bruka ho i forhold til
m.a. gasskraftverk. Så det er ein heilskap her: Me tek
inn gasskraftverka i kvotesystemet, men me kan bruka forureiningslova
for å forhindra store utslepp, i samsvar med dei viktige
internasjonale klimakvoteavtalane som me har forplikta oss til.

