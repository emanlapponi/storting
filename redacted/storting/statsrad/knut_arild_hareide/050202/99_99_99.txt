  Dei regionale rovviltnemndene er statlege
viltorgan som skal gjennomføra nasjonal rovviltpolitikk i den aktuelle
regionen.

Eg vil presisera at oppnemninga i alle regionar
har skjedd i tråd med dei føringane som er gitt av Stortinget gjennom
behandlinga av rovviltmeldinga. Dette inneber m.a. at fylkeskommunane
skal gjera framlegg om kandidatar, medan departementet skal oppnemna
medlemmene i nemndene. Ein har nytta dei same kriteria og prosedyrane
i alle regionar i samband med oppnemninga. Det er berre oppnemnt
personar som fylkeskommunane, Sametinget og Oslo bystyre har gjort
framlegg om.

Etter oppnemninga den 10. desember registrerte
Miljøverndepartementet at Oppland fylkeskommune var misnøgd med
dei oppnemnde medlemmene sin representativitet. I lys av situasjonen
som oppstod, valde departementet gjennom brev av 17. desember 2004
å gi Oppland fylkeskommune ein sjanse til å komma med framlegg om nye
kandidatar, slik at representativiteten kunne bli betre. Fylkeskommunen
valde da i brev av 22. desember 2004 å stå ved sitt tidlegare standpunkt.

På bakgrunn av misnøyet som er oppstått, har
departementet etter ei totalvurdering valt å gjera ei endring i nemnda
si samansetjing i Oppland. Oppland fylkeskommune er gjord kjend
med denne endringa gjennom brev av 10. januar 2005 frå Miljøverndepartementet.

Eg er overtydd om at dei personane som no er
oppnemnde til regional rovviltnemnd i Oppland, på ein framifrå måte
vil dekkja også dei krava som representanten Rudihagen meiner er
viktige for eit slikt organ.

Eg legg stor vekt på at viktige delar av rovviltforvaltninga
gjennom oppnemninga av rovviltnemnder blir delegerte til regionalt
nivå i tråd med dei føringane som Stortinget la, og eg ser fram
til eit godt samarbeid med rovviltnemnda i Oppland i tida som kjem.

Til slutt vil eg gjenta at oppnemninga av medlemmene i
rovviltnemndene i alle regionar har skjedd i tråd med dei føringane
som er gitt av Stortinget gjennom behandlinga av rovviltmeldinga.

  Eg deler den bekymringa at me startar på eit
veldig viktig arbeid med ein konflikt, som eg gjerne hadde ønskt
at me ikkje hadde hatt, fordi dei regionale rovviltnemndene er veldig viktige
- ei viktig føring for arbeidet. Men nettopp grunngivinga for at
departementet har vist ein fleksibilitet, men òg stått fast, er
at det er lagt så tydelege føringar frå Stortinget si side om at
ein skal veljast ut direkte frå fylkesutvalet, og nettopp på rovviltpolitikken,
som er så omdiskutert, og som det er så sterkt engasjement rundt,
er det veldig viktig at me er presise i høve til dei føringane som
er gitt gjennom stortingsbehandlinga. Me har altså prøvd nettopp
å vera tydelege på at når Stortinget har sagt noko, skal vi følgja
opp det til punkt og prikke. Rovviltmeldinga og innstillinga frå
komiteen blir lesne opp og ned. Det er bra, og det er veldig viktig
at vi er nøye med å følgja opp det som Stortinget har sagt i denne
saka. Det er grunngivinga frå departementet si side.

  Det vil nok heilt sikkert vera diskusjonar
om på kva felt ein skal følgja opp det som Stortinget har sagt,
til punkt og prikke. Det eg opplever, er at det innanfor rovviltpolitikken
finst ulike ønske om eit visst slingringsmonn frå visse grupper. Det
som eg er oppteken av, er å følgja opp det som Stortinget har gjort,
og det står altså at det skal veljast ut direkte frå fylkesutvalet.
Eg har likevel brukt skjønn gjennom ei ny oppnemning den 10. januar,
der eg bytte ut ein av dei faste medlemmene med den første vararepresentanten
til fylkesutvalet, og med dette kjem departementet følgjande krav
frå fylkeskommunen i møte: den partipolitiske samansetjinga blir
akkurat slik som fylkeskommunen ønskjer, den geografiske fordelinga
blir betre, og Erik Winther, første vararepresentant til fylkesutvalet,
får plass i nemnda. Så eg meiner at departementet har vist fleksibilitet
og følgt opp Stortinget. I dag er det første møtet i rovviltnemnda
i Oppland. Eg har tru på eit arbeid der som blir godt, og eg har
tillit til at det blir gjort eit viktig regionalt arbeid i Oppland
frå og med i dag.





                

 Det er brei politisk støtte for å auka skogvernet
i Noreg og for at offentleg eigde skogareal skal brukast aktivt
i dette arbeidet. Dette blei slått fast da Stortinget i november
2003 drøfta skogvernet ved behandlinga av St.meld. nr. 25 for 2002-2003,
Regjeringens miljøvernpolitikk og rikets miljøtilstand.

For å følgja opp dette har landbruks- og matministeren og
eg i nært samarbeid sett i gang eit systematisk arbeid for skogvern
på statsgrunn. Me meiner vern på statsgrunn er viktig både for å
sikra verneverdig skog og fordi det kan redusera behovet for vern
av privat skog.

Eg håper òg representanten Korsberg ser det
som positivt om vern på statsgrunn kan redusera behovet for vern på
privat grunn.

Som eit ledd i arbeidet blei det i sommarhalvåret
2004 gjort kartleggingar av Statskog-areal m.a. i Sør-Noreg, og det
er identifisert viktige verneverdige område.

Eg understrekar at det ikkje er teke stilling
til omfanget av vernet, men at dette må avklarast gjennom den vidare saksbehandlinga.
Det skal no gjennomførast omfattande høringar der kommunar og andre
partar kan komma med innspel om sine synspunkt og interesser. Tidsfristane
for høringane vil gi godt rom for innspel frå partane.

Innspel frå høringane vil bli grundig gjennomgått
og vurderte. Mellom anna vil det ut frå verneverdiar og andre interesser
bli vurdert om det er grunnlag for å endra verneforskrifter eller
avgrensing av område, eller eventuelt å ta heile område ut av verneprosessen.

Eg kan forsikra representanten Korsberg om
at det vil skje ei forsvarleg saksbehandling i vernearbeidet når
det gjeld både tempo og kvalitet. Arbeidet har vore gjennomført
og vil bli gjennomført i tråd med gjeldande krav til saksbehandling.
Me legg vekt på å sikra innspel frå kommunar og andre partar.

Eg kan òg informera om at det er avtalt eit
møte om kort tid mellom ordføraren i Engerdal kommune og den politiske
leiinga i Miljøverndepartementet, der vernearbeidet på statsgrunn
er ei av fleire saker som vil bli drøfta.

