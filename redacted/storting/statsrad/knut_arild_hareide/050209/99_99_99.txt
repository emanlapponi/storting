  Det er riktig at Villaksutvalet i si innstilling
tok opp spørsmålet om framavling av laks med arveleg
motstand mot Gyrodactylus salaris som eit tenkjeleg alternativ til
ein aktivt strategi for nedkjemping. Utvalet fastslo likevel
at moglegheitene for å kunna utvikla
resistens og samtidig ta vare på andre
arvelege særtrekk i bestandane synest svært usikre. Vidare
fastslo utvalet at denne metoden kunne føra med
seg større risiko for smittespreiing. På bakgrunn
av dette anbefalte utvalet å halda fram med ei aktiv nedkjemping
av parasitten med rotenon kombinert med m.a. utvikling av nye kjemiske
middel retta direkte mot parasitten. Ei eventuell framavling
av resistent laks meinte utvalet måtte byggja på ein
føresetnad om at smittepresset ikkje måtte
aukast.

Villaksutvalet si innstilling på dette
området har blitt følgd opp. Den aktive nedkjempinga
av Gyrodactylus salaris er vidareført, og gjennom aktiv
og målretta innsats frå i første
rekkje NIVA er det no utvikla ein
spesifikk metode for nedkjemping av parasitten med aluminium. Dette kan
bli eit viktig gjennombrot i kampen mot Gyro, og fagetatane
legg no planar for å nytta aluminium som hovudmetode når
me seinare i år skal starta arbeidet
med å bli kvitt parasitten frå Lærdalselva.

I denne situasjonen kan prosjektet i Drammenselva vera
fagleg interessant i grunnforskingsperspektiv,
men det er ikkje mellom dei høgst prioriterte
tiltaka innan forvaltninga sitt arbeid med å nedkjempa
Gyro. Eg held derfor fast ved den praksisen at eventuell
finansiering av prosjektet bør gå via
Noregs Forskingsråd eller forskingsinstitutta.

  Eg deler den positive haldninga som Trine
Skei Grande her viser med omsyn til dei moglegheitene som me no
ser på dette området. Det er veldig spennande.
Det vil utan tvil vera veldig positivt for heilskapen
i økosystema i vassdraga dersom m.a. prosjektet Lærdalselva
blir ein suksess. Og veldig mykje tyder på det.

På spørsmålet om
eg vil ta kontakt med Forskingsrådet, kan eg svara bekreftande,
at ja, eg vil ta kontakt med Noregs Forskingsråd for å få ei
utgreiing derfrå, få deira faglege vurderingar
knytte til nettopp dei prosjekta som dei no vurderer,
og deira prioriteringar der.

Eg er òg oppteken av det folkelege
engasjementet. Det er me nøydde til å vera
med og ta vare på. Det er ein berebjelke
i alt miljøvernarbeid, og det trur eg òg me skal
sjå positivt på innanfor dette
området.

