 Det er Kongen i statsråd som har mynde
til å fatta vedtak etter naturvernlova. I særleg
viktige saker der verneinteresser og andre store samfunnsinteresser
er i konflikt, kan Regjeringa på førehand be om
råd frå Stortinget før ein tek endeleg
avgjerd. Det har ein gjort i samband med nokre tidlegare vernesaker
der kraftutbyggingsinteressene var store: Hardangervidda, Jostedalsbreen
og Saltfjellet–Svartisen. Om det vil vera aktuelt å spørja
Stortinget om råd i Hvaler-saka, har eg i dag ikkje grunnlag
for å seia noko om, så lenge saka ikkje ligg på mitt
bord.

Elles har både nasjonalparkplanen
og barskogplanen tidlegare vore lagde fram for Stortinget i eigne
meldingar utan at ein har drøfta dei einskilde, konkrete
verneframlegga i detalj. I nasjonalparkmeldinga var framlegget til vern
av Hvaler omtalt. Eg syner her til pkt. 9.4.4. i St.meld. nr. 62
for 1991-1992. Regjeringa har òg orientert Stortinget om
sitt verneplanarbeid gjennom dei årlege budsjetta.

Det er ikkje første gongen spørsmålet
om særskild stortingshandsaming av konkrete verneframlegg
har vore teke opp her i Stortinget. Ei slik drøfting hadde
ein i samband med eit Dokument nr. 8-framlegg om å leggja
verneplanen for Setesdal Vesthei–Ryfylkeheiane fram for Stortinget.
Eg syner her til Dokument nr. 8:92 for 1995-1996 og Innst. S. nr. 92
for 1996-1997. Kravet om stortingshandsaming av verneplanen blei
på generelt grunnlag da avvist av fleirtalet, da mynde
i slike saker ligg hos Kongen i statsråd. Komiteen peika
i innstillinga likevel på at verneplanprosessen burde skje
på ein god og smidig måte, slik at ein sikra eit
framtidig konstruktivt samarbeid med kommunar, fylkeskommunar og
interesser i området. Gjennomføring av gode, demokratiske
og inkluderande verneplanprosessar er òg noko Regjeringa legg
vekt på i alle slike saker.

Det er etter mitt syn ingenting nytt som har
skjedd i desse spørsmåla sidan den gongen som
skulle føra til at ein bør endra på dei
handsamings- og vedtaksprosedyrane som vi har til rådvelde
i saker etter naturvernlova.

 Denne saka har ikkje komme på mitt
bord enno. Ho er no til behandling hos fylkesmannen, og det er eit
stort arbeid. Eg veit at det òg er eit konstruktivt og
godt samarbeid med dei lokale kommunane, og det er eg glad for.
Eg har òg forstått at ein del av kommunane er
positive til det arbeidet som no blir gjort.

Dette med motorferdsel på både
sjø og land blei teke opp. Når det gjeld motorferdsel
i utmark, er det eit eige lovverk om det. I forhold til Hvaler og
Fredrikstad vil òg sjøtrafikken vera avgjerande.
Det er jo ein tradisjon knytt til kystsamfunnet og området
her for ein vesentleg båttrafikk. Det betyr at småbåttrafikken
og nyttetrafikken, slik eg ser det, i stor grad bør fortsetja
som tidlegare. Men det er klart at ein må ta omsyn til
viktige verneområde i høve til sjøfugl
og anna.

Eg vil sjå på reguleringa
her, men det er snakk om ein tradisjon, og den tradisjonen for trafikk
vil sjølvsagt fortsetja.

 For det første vil eg seia at vernearbeid
er eit viktig arbeid. Eg er ikkje einig når representanten
seier at dette arbeidet møter ein slik lokal motstand.
Det er mange som ser nettopp nytten av det.

Eg er oppteken av at me skal ha gode, demokratiske prosessar
der alle skal få lov til å bli høyrde.
Gjennom det arbeidet som fylkesmannen no gjer, som er første
delen av eit arbeid, blir det moglegheit for å få høyring
om det. Dersom statsråden grip inn på eit så tidleg
stadium, vil me nettopp leggja band på dei prosessane der
både lokalbefolkning og interesseorganisasjonar får
lov til å ta del i eit viktig demokratisk arbeid. Det ønskjer
eg å leggja til rette for.

Sjølvsagt skal det leggjast til rette
for ein del av den kulturen som er på dette området.
Eg opplever òg at fylkesmannen i sitt arbeid nettopp har
ei brei tilnærming til eit godt planarbeid som òg
er med og tek omsyn til lokale interesser.





                

  Stortinget fastsette ved behandlinga av St.meld.
nr. 15 for 2003-2004, Rovvilt i norsk natur, jf Innst. S. nr. 174
for 2003-2004, rammene for ein ny rovviltpolitikk. Stortinget la
til grunn at det skal opprettast åtte regionale rovviltnemnder som
skal ha hovudansvaret for forvaltninga av rovvilt i kvar sin region.
Nemndene skal oppnemnast av Miljøverndepartementet blant
representantar frå fylkeskommunane og Sametinget. Eg har
følgt opp dette gjennom brev av 23. juni i år,
der Miljøverndepartementet ber fylkeskommunane, Oslo kommune
og Sametinget foreslå kandidatar til dei respektive regionale
rovviltnemndene.

I eit utkast til forskrift om forvaltning av
rovvilt som vart sendt på høyring den 14. september
i år, er mandat, oppgåver, ansvar og verketida
for dei regionale nemndene nærare konkretiserte. Departementet
foreslår at nemndene får ansvaret for å utarbeida
ein forvaltningsplan for rovvilt, ansvaret for førebyggjande
og konfliktdempande virkemiddel i regionen og ansvaret for dei ulike
jakt- og fellingsregima for rovvilt i regionen innanfor ramma av fastsette
bestandsmål for kvar art, alt i tråd med Stortinget
sine føringar.

Eg er av den oppfatninga at det ikkje er noko
uklart i kva som er gjeldande rovviltpolitikk. Forvaltninga har
etter behandlinga av rovviltmeldinga lagt til grunn at Stortinget
har fastsett nasjonale bestandsmål for alle artane. Når
det gjeld ulv, har Stortinget òg fastsett eit nytt forvaltningsområde
for ynglande ulv. Dei nye nasjonale bestandsmåla og det
nye forvaltningsområdet vart gjeldande frå den
dagen det vart fastsett i Stortinget. Elles vil dagens organisering
og ansvar gjelde inntil ny forvaltning med ny forvaltningsforskrift
er på plass 1. april 2005.

Eg har merka meg at fleire grupperingar har ønskt å fella
ulv på Koppangskjølen denne sommaren. Eg vil da minna
om at det vil bli opna for lisensjakt på ulv i dette området
til vinteren dersom tilhøva ligg til rette for det. Det
er lisensjakt vinterstid som skal vera det viktigaste verkemiddelet
for å bringa forvaltninga av ulv i dette området
i samsvar med Stortinget sine føringar.

Skadefellingar på barmark i beitesesongen
skal berre nyttast der ytterlegare skadar ikkje kan førebyggjast gjennom
tiltak for å verna beitedyra. Eg har gjennom behandlinga
av ei klagesak frå Rendalen kommune nyleg gitt løyve
til felling av ein ulv i nærleik til innmark. Årsaka
til dette er at dei auka tapa i dette området ikkje kunna
førebyggjast på anna vis.

Det er mi von at alle no samlar seg om det
breie forliket som var i Stortinget om ny rovviltpolitikk. Dette
forliket vil framover gi ein politikk med lokal forankring og betre
motivasjon for iverksetjing av førebyggjande tiltak, og
dempa konfliktar.

 Det er slik at rovviltområdet er eit
vanskeleg område. Frå dag ein, da Stortinget vedtok
dette, har me lagt til grunn eit ønske om i størst
mogleg grad å følgja opp Stortinget sine intensjonar.
Det er gjort eit breitt forlik. Stortinget har lagt denne saka bak
seg. Men det er òg riktig at lisensjakt på vinterstid
har vore hovudverkemiddelet for å leggja til rette for
den politikken som Stortinget har vedteke.

Eg hadde i sommar til vurdering ei moglegheit.
Eg fann ut at det ikkje var grunnlag for den moglegheita på det
tidspunktet. Så har det skjedd fleire ting som har gjort det
nødvendig, og eg gav altså fredag i førre
veke løyve til felling av ulv for å følgja
opp Stortinget sine intensjonar.

 Som representanten Enger òg legg vekt
på, ligg vi i rute i forhold til å nå fristen
1. april 2005. Departementet gjer alt for å følgja opp
dette på best mogleg måte.

I høve til spørsmålet
om økonomi er det m.a. mogleg å søkja
fylkesmannen om økonomisk støtte. I forhold til det
fellingsløyvet me no har gitt, kan ein altså søkja
fylkesmannen om økonomisk bidrag på inntil 10 000 kr
til dekking av direkte kostnader i samband med fellingsforsøket.
Dette gjeld i utgangspunktet òg her, og kommunane står
fritt til å søkja fylkesmannen om slike midlar. Fylkesmannen
vil sjølvsagt behandla ein slik søknad på ordinær
måte.

