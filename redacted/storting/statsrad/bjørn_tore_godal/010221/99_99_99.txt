  Jeg har nå tre ganger i Stortingets
spørretime redegjort for ulike sider ved sjøovervåkingen,
og ønsker ikke ved denne anledning å gjenta meg
selv eller det andre statsråder har sagt om dette, men
viser til diverse svar på diverse spørsmål.

Som representanten Bastesen er kjent med, vil
Regjeringen vurdere mulighetene for og konsekvenser av å utvide
sjøterritoriet. Dette tiltaket vil kunne bidra til å styrke
beredskapen langs kysten hvis det kombineres med andre tiltak. Overvåking
vil naturligvis være ett element i denne sammenhengen.
Et annet vil være å flytte påbudte seilingsleder
lenger ut fra kysten.

En utvidelse av territorialfarvannet vil kunne
gi bedre reaksjonstid overfor fartøyer som er på vei
inn i, eller som er i transitt i, norsk farvann. En effektiv suverenitetshevdelse
forutsetter at Forsvaret har tilstrekkelig tilstedeværelse
og systemer for å kunne overvåke aktiviteten.
Hvilke konsekvenser et slikt tiltak vil få for Forsvaret, er
under utredning.

  Det gleder meg at representanten Bastesen
har kommet langt i å lese St.prp. nr. 45. Det er et meget
solid dokument, og jeg er glad for referansene til det.

Jeg har svart på spørsmålet
om kystradarkjeden før. Den har en viktig rolle, uavhengig
av hva som står, og hva som ikke står, i proposisjonen,
og det har ikke skjedd noe nytt der i forhold til de svar jeg har
avlevert i Stortinget tidligere.

Det som er problemet, er at mens kjeden i nord
er i god stand, så er kjeden i sør ikke i så god
stand. Og vi kan ikke påregne store midler fra NATOs infrastrukturmidler,
og dermed har vi et økonomisk problem når det gjelder
denne delen av kystradarkjeden, som jeg tidligere har nevnt. Så det
må vi altså komme tilbake til i en budsjettmessig
sammenheng. Det er dessverre ikke mulig nå å forskuttere
det.

  Ja, det er jo alltid på tide å fremme
en anbefalt løsning, men det er altså ikke så mange
ukene siden miljøvernministeren tok initiativet til et
møte med berørte statsråder, som er fulgt
bra opp internt i Regjeringen, og der Regjeringen selvsagt har vært
i kontakt med de mange – jeg understreker mange – underliggende
etater, slik at vi får en best mulig helhetlig håndtering
av de spørsmålene som representanten Bastesen med
rette er opptatt av. Og det er altså ikke mulig for meg,
som én av mange berørte fagstatsråder, å gi
svaret her og nå, men det ligger i det initiativet som
Regjeringen har tatt, og som miljøvernministeren koordinerer,
at det samlede svar representanten er ute etter, kommer.





                

