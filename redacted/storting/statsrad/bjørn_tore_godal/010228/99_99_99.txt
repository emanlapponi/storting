 Jeg svarte som jeg gjorde i Stortingets spontanspørretime
sist onsdag fordi jeg stilte meg uforstående til både
premisser og vinkling i representanten Rises spørsmål.

Jeg er selvsagt fullt på det rene
med at jeg ikke har hatt samtaler med de forsvarspolitiske talsmenn
enkeltvis, langt mindre fått forsikringer om at de vil
sikre flertall bak forslagene i proposisjonen.

Derimot har jeg møtt forsvarskomiteen,
der de forsvarspolitiske talsmenn – med unntak for SV – sitter.
I møtene som fant sted 28. september, 30. november og 
  7. februar, redegjorde jeg for en del hovedspørsmål
knyttet til arbeidet med proposisjonen. Jeg følte det var
til gjensidig nytte, men en slik kontakt forplikter selvsagt verken Regjeringen
eller komiteen.

Jeg har etter å ha sett representantens
spørsmål, hørt et opptak fra min pressekonferanse
16. februar.

En bestemt setning kan klart utlegges som at
jeg har hatt individuelle møter med de forsvarspolitiske
talsmenn, altså utenfor komiteens ramme. Det sier jeg meg lei
for. Men det var den kontakt jeg nå har referert til, som
var mitt anliggende.

Derimot sa jeg om den konkrete støtten
til proposisjonen: 

«De» – altså de
forsvarspolitiske talsmenn – «kan selvfølgelig
ikke gi blankofullmakt i forhold til en proposisjon de ikke har
sett.» 

Så føyde jeg til: 

«Men vi gjør ikke noe annet
nå enn det som ligger i håndgrepene fra Forsvarsstudien
2000 og Forsvarspolitisk utvalg med tverrpolitisk representasjon
fra alle partier». 

Og på det grunnlag er jeg fortsatt
ikke pessimist, som var min innledende setning på denne
pressekonferansen på det punkt.

