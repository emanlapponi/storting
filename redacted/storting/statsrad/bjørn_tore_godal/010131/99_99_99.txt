  Kystovervåking er og vil forbli en
sentral oppgave for Forsvaret.

Overvåkingen av våre meget
store maritime interesseområder er meget krevende. Til
dette bruker Forsvaret betydelige ressurser. Tilstedeværelse
med fartøyer fra hele Sjøforsvaret spiller en
viktig rolle i denne sammenhengen. Luftforsvarets maritime patruljefly,
helikoptre om bord i kystvaktfartøyer og innleide fly for
Kystvakten bidrar også i betydelig grad til å gi
en oversikt over aktiviteten i våre havområder
og langs kysten. Videre får forsvarskommandoene viktig
informasjon fra radaranlegg og satellittbilder. 

I tillegg til de nevnte virkemidlene har vi
en mer passiv overvåking gjennom Forsvarets kystovervåkingssystem,
COSS, som bl.a. baserer seg på meldinger fra fartøyer
og annen egenrapportering. Kystradaren er med andre ord bare ett
element i overvåkingen. Til sammen bidrar disse kildene
til at forsvarskommandoene kan etablere et oversiktsbilde av aktiviteten
i sjøterritoriet og utover, og på dette grunnlaget
utføre sine overordnede oppgaver innenfor suverenitetshevdelse
og krisehåndtering.

Som jeg sa i svaret mitt i spørretimen
17. januar, nærmer kystradarkjeden i Sør-Norge
seg slutten av sin levealder, mens kjeden i nord er i langt bedre
stand. Det vil derfor være nødvendig å vurdere
en fornyelse av radarsystemene. Kystradarene ble etablert i en tid
med helt andre sikkerhetspolitiske rammebetingelser. NATO har også bidratt
betydelig til finansiering av radarene. I dagens sikkerhetspolitiske
situasjon er det militære operative behovet for denne typen
overvåking redusert. Investeringer i ny kystradarkjede
må naturligvis vurderes opp mot andre operative behov og
mot de andre elementene som også bidrar til overvåking
av havområdene, samt hvordan disse eventuelt kan utnyttes
bedre.

Forsvarets evne til å håndtere
suverenitet og drive krisehåndtering vil i framtiden
være minst like viktig som i dag. En god maritim overvåking
og ikke minst hensiktsmessige varslingssystemer i forbindelse med
ulykker står nå i fokus for det samordningsarbeidet
som miljøvernministeren nylig har tatt initiativet til,
og der flere departementer nå er engasjert, noe hun for øvrig
også berørte i sitt svar på et spørsmål
i spørretimen tidligere i dag.

  Nei, det tror jeg ikke. Jeg har iallfall ikke
noe grunnlag for å si ja til det. Det jeg svarte på,
var at det faktum at en lokal offiser i Forsvaret sier hva han kan
bruke sin kapasitet til, ikke nødvendigvis betyr at han
skal bruke sin kapasitet til det. Han er underlagt en kommandokjede
i Forsvaret som består i at det ikke er han selv som beskriver
sine arbeidsoppgaver. Det er andre som bestemmer det. Jeg tar et visst
forbehold i retning av å si at fordi Sjøforsvaret
har mye befal og fordi Kystvakten har mye befal, kan de settes inn
akkurat der hvor vedkommende kaptein ønsker å sette
dem inn. De må være del i et system, og i denne sammenhengen
må også kystovervåkningen finne sin plass
blant Sjøforsvarets øvrige oppgaver. Ikke noe
av det han har sagt, er galt, men beskrivelsen av offiserenes oppgaver
totalt sett i Forsvaret er ikke overlatt til den enkelte kaptein.

  Jeg skjønner ikke helt hva representanten
mener med tilleggsspørsmålet. Men det er selvsagt
slik at det er et veldig bredt behov når det gjelder kystovervåkning,
hvor mange departementer og mange etater må bidra. Gjennom
de møtene jeg har hatt med statsråder som håndterer
beslektede områder, har vi ikke funnet noe grunnlag for
noen misforståelser eller sprikende forklaringer. Det er
snakk om å samordne eksisterende ressurser bedre for å få mer
ut av det. Noe mer konflikt og krise enn det er det ikke. Det er
ikke noen sprikende oppfatninger på dette området,
men det er spørsmål om å samordne ressursene
bedre ut fra de ressurser som vi har. Så enkelt er det.
Det er ingen mystikk, det er ikke noe som skal oppklares. Det er
snakk om et spatak for å få en bedre utnyttelse
av ressursene.





                

  Opplysningene som er framkommet den seineste
tid, er alarmerende, og Forsvaret vil gjøre sitt ytterste
for å bringe de faktiske forhold på det rene.
Jeg kan forsikre at Forsvaret ønsker å komme til
bunns i denne saken og gjøre alt som er nødvendig for å sikre
et godt og trygt arbeidsmiljø i framtiden.

Sjøforsvaret er nå i full
gang med å granske de konkrete sakene ved Rødbergodden
og Meløyvær fort. Arbeidet med å skaffe
alle nødvendige data og kvalitetssikre disse
vil imidlertid ta noe tid. Det er i en sak som denne viktig å forsikre
seg om at man får fram alle opplysninger av betydning før
det trekkes konklusjoner. Det vil også være nødvendig å trekke
på ekstern og habil kompetanse. De etterlatte vil få melding
om det arbeidet som nå er igangsatt.

Sjøforsvaret vil også igangsette
et større pilotprosjekt som består av en arbeidsmiljøkartlegging,
for å framskaffe tilstrekkelige datamengder til å belyse
en eventuell sammenheng mellom arbeidsmiljø og sykdom.
Denne undersøkelsen vil ikke bare dreie seg om kreft, men
skal også fange opp andre helseproblemer som ansatte i
Sjøforsvaret kan ha pådratt seg som følge
av tjenesten. Både Kreftregisteret og Seksjon for arbeidsmedisin
ved Universitetet i Bergen har sagt seg villig til å delta
i dette arbeidet.

Hvilke tiltak som deretter vil bli igangsatt,
er avhengig av hva undersøkelsene vil avdekke. Forslag
til hvorledes saken skal håndteres når de faktiske
forhold er brakt på det rene, er til løpende vurdering.
Jeg kan derfor ikke nå gi et mer konkret svar med hensyn
til hva slags oppfølging som kan bli aktuelt. Men det bør
ikke herske noen tvil om at Forsvaret ønsker full åpenhet
i saken, og at berørt personell vil få nødvendig
informasjon når fakta foreligger.

Per Ove Width hadde
her overtatt presidentplassen.

  Ja, det finner jeg naturlig. Jeg er glad for
at representanten er fornøyd med svaret så langt.
Det er klart at veldig mye nå ligger i den videre oppfølging.
Jeg har god grunn til å tro at Sjøforsvaret, som
også representanten med rette gav komplimenter for håndteringen
så langt, sammen med berørte faginstanser,
medisinsk og ellers, har et seriøst arbeid på gang
som vil fungere etter hensikten, slik at vi får kartlagt
denne situasjonen best mulig.

