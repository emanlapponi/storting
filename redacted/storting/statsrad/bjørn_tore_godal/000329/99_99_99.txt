  Et av målene for omstillingsprosessen
i Forsvaret er å samordne utdanningen på tvers
av forsvarsgrenene der dette er hensiktsmessig. Der det er mulig,
bør sivile høyskole- og universitetsmiljøer
danne basis for den kompetanseoppbygging som skal skje, framfor å bygge
opp egne kompetansemiljøer i Forsvaret. Forsvarsgrenenes
utdanningsordninger skal så langt mulig bygges over samme
lest og etter de retningslinjer som er nedfelt i St.meld. nr. 22
for 1992-93 og St.prp. nr. 38 for 1995-96.

I dag foregår som kjent forvaltningsutdanningen
i Forsvaret ved Hærens forvaltningsskole i Halden, Luftforsvarets
skoler Stavern og ved KNM «Tordenskjold» i Bergen.
Utdanningen er parallell og til dels overlappende.

Som et ledd i arbeidet med å finne
løsninger på Forsvarets omfattende organisatoriske
og økonomiske utfordringer er det utarbeidet og fremmet
elleve konkrete tiltak som skal utredes i løpet av våren.
Et av disse er samordning av forvaltningsutdanningen. Forslag til
gjennomføring skal foreligge innen 1. juli 2000.

Samordning av forvaltningsutdanningen har bl.a.
til hensikt å sørge for rasjonelle og kostnadseffektive
løsninger som ivaretar Forsvarets helhetlige behov, herunder å opprette
en ny karriereorientert og fagrettet utdanningsplattform på tvers
av forsvarsgrenene. I denne sammenheng skal det bl.a. vurderes større
bruk av fjernundervisning, bruk av sivile kursplasser,
regionale kurs, modulbasert utdanningsopplegg m.m.

Utdanningsmodellen vil være en grunnleggende
premiss for anbefaling om lokalisering av skolevirksomheten. Lokaliseringsspørsmålene
er derfor helt åpne, og det er på det nåværende
tidspunkt for tidlig å ta standpunkt til alternativer.
Jeg har merket meg at Forvaltningsskolen i Halden har et godt og
konstruktivt samarbeid med Østfold distriktshøyskole. Dette
forhold vil bli tatt med i vurderingen vedrørende en eventuell
framtidig samordning av forvaltningsutdanningen i Forsvaret og lokaliseringen
av denne.

Forsvarssjefen skal utrede de relevante alternativ
og gi sin anbefaling til departementet. Så vil departementet gjennomgå og
vurdere anbefalingen innenfor en helhetlig forsvarspolitisk ramme
hvor også Forsvarets framtidige tilstedeværelse
på Fredriksten festning i Halden vil være et av
mange viktige elementer.

  Prosedyren i denne saken er slik jeg sa i
mitt første svar, og meg bekjent har ikke forsvarssjefen
fremmet noen endelig anbefaling. Jeg vil vurdere saken i lys av
de momentene som jeg la fram i mitt første svar. 

Det er klart at den enkleste ting i verden
for en forsvarsminister som fort vil bli populær, er å svare «ja» på 165
spørsmål fra samtlige representanter i denne sal
på alt som kan være av mulige viktige spørsmål,
men da ville Stortinget sannsynligvis endt opp med en fasit som
ingen i Stortinget egentlig liker. Jeg er også pålagt
av tidligere stortingsvedtak og andre forpliktelser å gå gjennom en
lang rekke strukturelle spørsmål for å sørge
for at vi har en rasjonell bruk av de pengene som Stortinget er
så vennlig å bevilge, og denne sammenhengen må alle spørsmål
dessverre ses i, men det tror jeg også representanten er
fullstendig på det rene med.

  Nei, jeg har selvfølgelig ingen problemer
med å skjønne de beveggrunner som bringer representanten
til å stille det spørsmålet, og jeg har
i mitt svar gitt en del – iallfall et par – vurderinger som
i seg selv i alle fall ikke burde gi grunnlag for å si
at jeg ikke er klar over de mange sterke sider som ligger ved Halden-alternativet,
men det ville altså bære galt av sted om vi gav
fasiten i alle slike spørsmål nå. Det
betyr ikke at ikke de spørsmål som er brakt fram,
vil bli vektlagt på en sterk og betimelig måte.





                

 Jo, svært mye taler for det.

Når Forsvarsdepartementet 14. mars
mottok forsvarssjefens anbefaling vedrørende Hærens
styrkeproduksjon, var bakgrunnen følgende:

En av de grunnleggende premisser for utredningene
i Forsvarsstudien 2000 og i Det forsvarspolitiske utvalg er at oppdragene
til H M Kongens Garde skal videreføres uavhengig av struktur.
Innføring av gjennomgående tjeneste kan derfor
i prinsippet sees uavhengig av de pågående utredninger
og uavhengig av framtidige endringer i Hæren.

Anbefalingen fra forsvarssjefen gjelder innføring
av gjennomgående tjeneste ved Garden og flytting av utdanningen
av hjelpemannskaper til andre utdanningsavdelinger med ledig kapasitet.
Som en konsekvens av dette foreslår forsvarssjefen nedleggelse
av utdanningsavdelingen ved Agder regiment på Evjemoen.
Gjennomgående tjeneste innebærer at befal og mannskaper
blir satt sammen i avdelinger fra første dag og kan starte
målrettet utdanning mot sin operative funksjon tidligere
enn ved gjennomføring av en isolert rekruttutdanning. Slik tjeneste
er gjennomført ved de fleste av Hærens øvrige avdelinger
med positive resultater.

Sentralt i beslutningsgrunnlaget om gjennomgående tjeneste
for Garden ligger imidlertid også Evjemoens framtid og
den rolle leiren skal ha i utdanningen av soldater.

Forsvarsstudien 2000 og Forsvarspolitisk utvalg
skal gi anbefalinger om Forsvarets omfang og organisering. Anbefalingene
vil være viktige grunnlagsfaktorer når Regjeringen
skal utarbeide ny langtidsmelding for Forsvaret.

Tilpasning av styrkeproduksjonen i fredsstrukturen mot
de krav krigsstrukturen setter, vil få konsekvenser for
mange – ja kanskje alle – garnisoner rundt omkring
i landet. Ingen militærleir i hele landet er garantert å ha
det samme innhold som den har nå. Samordning av felles virksomhet
på tvers av forsvarsgrenene og Heimevernet, landforsvarets
regionale og territorielle organisasjon og Forsvarets øverste
ledelse er blant de elementer som skal vurderes for å skape
en funksjonell og kostnadseffektiv forsvarsorganisasjon. Og jeg
understreker: Her gjelder det også toppen og ikke bare
bunnen i systemet. 

I arbeidet med langtidsmeldingen vil Evjemoen
bli vurdert innenfor en helhetlig forsvarspolitisk ramme. Til denne
helhetlige ramme hører også ønsket om å gi
landforsvaret en geografisk forankring i alle landsdeler. 

Jeg viser i denne sammenheng til forsvarskomiteens merknad
til langtidsplanen for inneværende periode, der det som
kjent heter: 

«Men
det er etter komiteens mening nødvendig å opprettholde
en tilknytning for landforsvaret på Sør-Vestlandet,
og finner det naturlig at Evjemoen opprettholdes og videreføres
som sentrum for en slik tilknytning til denne landsdelen.»

Enhver forsvarsminister bør legge
betydelig vekt på dette hensynet. 

Både Evjemoen og andre militære
forlegninger må til sjuende og sist vurderes i det helhetsperspektiv
representanten Halvorsen tar opp i sitt spørsmål.

  Med forbehold om at ikke alle signaler er
filtrert fram til statsråden, tror jeg svaret på det
er ja. Det er en forutsetning å ha et tempo og en fortgang
i dette arbeidet som gjør at vi får tingene på plass
på det utredningsmessige planet, slik at mitt grunnlag
for å fremme en ny langtidsmelding for Stortinget er så godt
som mulig. Det tilsier at vi forsøker å holde timeplanen
i dette arbeidet, og det har jeg tillit til at vil skje.

Øyvind Korsberg hadde
her overtatt presidentplassen. 





                

