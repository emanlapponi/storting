  Jeg viser til spørretimen onsdag
29. mars hvor representanten Odd Holten stilte meg tilsvarende spørsmål
om framtiden til Forvaltningsskolen i Halden.

Et av målene med omstillingsprosessen
i Forsvaret er å samordne utdanningen på tvers
av forsvarsgrenene der dette er hensiktsmessig. Der det er mulig,
bør sivile høyskole- og universitetsmiljøer
danne basis for kompetanseoppbygging framfor å bygge opp
egne kompetansemiljøer i Forsvaret. Forsvarsgrenenes utdanningsordninger skal
så langt mulig bygges over samme lest og etter de retningslinjer
som er nedfelt i St. meld. nr. 22 for 1992-93 og St.prp. nr. 38
for 1995-96.

I dag foregår forvaltningsutdanningen
i Forsvaret ved Hærens forvaltningsskole i Halden, Luftforsvarets
skoler Stavern og ved KNM «Tordenskjold» i Bergen.
Utdanningen er til dels parallell og overlappende. 

Som et ledd i arbeidet med å finne
løsninger på Forsvarets omfattende organisatoriske
og økonomiske utfordringer, har departementet i samarbeid
med forsvarssjefen fremmet en rekke konkrete tiltak for utredning.
Et av disse er samordning av forvaltningsutdanningen. 

Samordning av forvaltningsutdanningen innebærer ikke
sentralisering av eksisterende ordninger. Hensikten er å finne
effektive løsninger som ivaretar Forsvarets helhetlige
behov, herunder å opprette en ny karriere- og fagrettet
utdanningsplattform på tvers av forsvarsgrenene. I denne
sammenheng skal det bl.a. vurderes større bruk av fjernundervisning,
bruk av sivile kursplasser, regionale kurs, modulbasert utdanningsopplegg
m.m. 

Den nye utdanningsmodellen vil være
et grunnleggende premiss for anbefaling om lokalisering av skolevirksomheten.
Lokaliseringsspørsmålet er derfor helt åpent, og
det er på det nåværende tidspunkt for
tidlig å ta standpunkt til alternativer. 

Jeg kan legge til at for to år siden
leverte Sannes-utvalget sin innstilling vedrørende framtidig
forvaltningsutdanning i Forsvaret. Både Halden, Stavern,
Bergen og Oslo ble den gang vurdert som mulige lokaliseringssteder.
Den utredning forsvarssjefen nå har satt i gang, har Sannes-utvalgets
innstilling som plattform.

Tilpasning av styrkeproduksjonen i fredsstrukturen mot
de krav krigsstrukturen stiller, vil få konsekvenser for
mange av garnisonene rundt omkring i landet. Ingen militærleir
er garantert å ha det samme innhold som nå. Når
det gjelder framtidig forvaltningsutdanning i Forsvaret, skal forsvarssjefen
utrede alle relevante alternativer og gi sin anbefaling til departementet.
Departementet vil deretter gjennomgå og vurdere anbefalingen
for at beslutningsgrunnlaget skal være så godt
som mulig. 

Både Fredriksten festning i Halden
og alle andre militære forlegninger må til sjuende
og sist bli vurdert i et helhetsperspektiv. Enhver forsvarsminister
har et ansvar for å legge betydelig vekt på dette
hensynet.

  Jeg er enig i at det er om å gjøre å få fram
alternative måter å løse oppgavene på,
og det er grunnlaget for at jeg viste til Sannes-utvalgets innstilling
vedrørende framtidig forvaltningsutdanning. Der drøfter
og vurderer en både Halden, Stavern, Bergen og Oslo som
mulige lokaliseringssteder, og det er denne utredningen som nå bl.a.
ligger til grunn for forsvarssjefens innstilling til meg når
den kommer. Jeg har ingen informasjoner som tilsier at han ikke
gjør det jeg sier, nemlig legger denne utvalgsinnstillingen
til grunn, hvor en vel å merke har et veldig bredt tilfang
av både pro og kontra, både for og mot for de
ulike alternativer som her presenteres. Noen særlig annen
måte å gjøre det på kan jeg
ikke se det er grunnlag for.





                

  Jeg ser problemene med den arbeidsfordeling
vi nå har ved to systemer for å regulere lønningene.
Det er ingen ny problemstilling. Den er kjent i Forsvaret over lengre
tid. Vi er i tillegg inne i en forhandlingssituasjon knyttet til
statsoppgjøret som har betydning, og hvor disse problemstillingene igjen
kommer opp. 

Vi har en hovedtariffavtale på den
ene side som regulerer lønningene for de aller fleste i
Forsvaret. Samtidig har vi overenskomster med lønn etter
verkstedsoverenskomsten for Forsvaret. Det er også riktig,
som representanten Bredvold signaliserer, at det over tid har utviklet seg
en lønnsforskjell mellom disse to tariffområdene,
og at overenskomstlønte i Forsvaret er høyere
avlønnet enn tilsvarende regulativlønte mekanikere.
Det er imidlertid ikke riktig hvis spørsmålsstilleren
med første del av spørsmålet mener at
det ved de navngitte tekniske verkstedene er ulike hovedtariffavtaler.
Alle arbeidstakerne ved de verksteder som er nevnt i spørsmålet,
lønnes i henhold til Hovedtariffavtalen i staten, i likhet
med den alt overveiende del av Forsvarets sivile og militære
personell for øvrig.

Det som er vel verdt å merke seg her,
er at overenskomstavlønning etter mønster fra
privat sektor har en lang tradisjon i Forsvaret. Verkstedoverenskomsten
for Forsvaret har røtter tilbake til 1922. Mens andre grupper i
Forsvaret og staten generelt er overført til Hovedtariffavtalen
i staten, har de ansatte i Forsvaret som primært er sysselsatt
med verksteddrift, forblitt overenskomstlønte. Vi har rundt
1 800 på den kontoen. 

Vi nedsatte på statlig basis i 1988 – eller
før – en lønnskomite som skulle gå nærmere
inn i det statlige avlønningssystemet. Staten ønsket
gjennom den utredningen og oppfølgingen av den å samle
alle arbeidstakergrupper under samme regelverk, dvs. Hovedtariffavtalen i
staten. Med bakgrunn i de verkstedene som er nevnt i spørsmålet,
er spørsmålet om utlikning av lønnsforskjeller
reist, og en partssammensatt gruppe utredet denne problemstillingen
foran tariffoppgjøret i 1998. En lyktes dessverre ikke
i å komme fram til omforente anbefalinger. Verken Hovedtariffavtalen
eller departementets generelle fullmakter som part i Verkstedoverenskomsten for
Forsvaret gir adgang til å føre forhandlinger
lokalt med sikte på å overføre grupper
av arbeidstakere mellom de ulike tariffområdene. Dette
reguleres av avtaleverket og forholdet mellom partene i et slikt
historisk perspektiv. 

Derimot har det vært gjort forsøk
på å heve dem som lå dårligst
an, og i forbindelse med oppgjør som ligger bak oss, har
vi tatt noen skritt på det området. Men det er fortsatt
en god del som gjenstår. 

Forsvaret står nå midt oppe
i to hovedtariffoppgjør. Som kjent pågår
det mekling i hovedtariffoppgjøret mellom staten og hovedsammenslutningene
og Norsk Lærerlag om ny hovedtariffavtale fra 1. mai 2000.
For noen dager siden brøt forhandlingene om en ny verkstedoverenskomst
sammen, og vi står foran mekling for å få på plass en
revidert verkstedsoverenskomst fra 1. april i år. Den problemstillingen
representanten Bredvold med rette reiser, er blitt tatt opp også i
forbindelse med disse forhandlingene. Utover det jeg nå har
sagt, tilsier ikke situasjonen at jeg kan komme nærmere
inn på disse problemstillingene utover det jeg har gjort.
Det er partene i oppgjøret som nå håndterer
saken. 

  Det ligger i det jeg sa, at vi er interessert
i å følge opp dette. Men det ligger altså begrensninger
i at vi har to typer avtaleverk. Vi kan ikke plutselig si nei til
det ene og ja til det andre. Vi må ha en løsning
i forhold til begge problemstillinger. I påvente av det
fikk vi f.eks. et lønnsmessig løft for den svakest
stilte gruppe i forbindelse med oppgjøret i 1996. Så får
vi se hva det er mulig å få til gjennom det oppgjøret
vi nå er inne i. Uansett er det klart at det er prinsipielt ønskelig å få en
samlet løsning for sivilt og militært ansatte
i Forsvaret, noenlunde i samsvar med det jeg la til grunn i mitt svar.
Men jeg kan forsikre om at dette står på dagsordenen
i departementet og vil gjøre det også framover. 

