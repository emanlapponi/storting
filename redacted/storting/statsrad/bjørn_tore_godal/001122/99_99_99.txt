  Jeg er selvsagt for en uavhengig revisjonsvirksomhet
i Forsvaret. Økonomireglementet legger til grunn at internrevisjon
skal ha nødvendig integritet.

Det er grunn til å understreke at
det er Riksrevisjonen som har revisjonsansvaret for statsregnskapet,
og som er Stortingets kontrollorgan. Det konstitusjonelle kontrollansvaret
for Forsvaret tilligger meg som statsråd. Forsvarsdepartementet
er som regjeringskontor ansvarlig for overordnet styring og kontroll
med underlagte etaters virksomhet. Som en del av den utøvende
statsmakt fører Forsvarsdepartementet tilsyn med etatenes
virksomhet. Departementet har etablert en controllerenhet som fører overordnet
kontroll med virksomheten.

Forsvarssjefen er som etatsleder ansvarlig
for at Forsvarets militære organisasjon har effektive og
hensiktsmessige styringssystemer og rutiner. Det er linjelederne under
forsvarssjefen som har det daglige ansvar for etablering,
gjennomføring og oppfølging av økonomiforvaltningen.
Internrevisjonens oppgaver er å se etter om den etablerte
styring og kontroll er tilstrekkelig og fungerer etter sin hensikt. 

For store og sammensatte virksomheter som Forsvarets
militære organisasjon legger økonomireglementet opp
til at det er aktuelt å ha etablert en internrevisjon som er
en del av etatslederens, altså forsvarssjefens, verktøy for
oppfølging. Internrevisjonens integritet oppnås
ved at den ikke pålegges å utføre kontrolloppgaver
som ligger i linjeansvaret.

Jeg viser til omtalen av endringsbehovet ved
Forsvarets overkommando i St.prp. nr. 1 for 2000-2001. Eventuelle
endringer i Forsvarets internrevisjon vil bli besluttet som del
av dette arbeidet.

Forsvarsdepartementet har denne høsten
startet et utredningsarbeid om den framtidige organiseringen av
departementet og kommandoapparatet under departementet. Fastsettelse
av en endelig revisjonsstruktur for Forsvaret må ses i
sammenheng med dette arbeidet.

  Vi vil selvsagt vektlegge synspunkter fra
de ansatte i denne prosessen. Jeg tror ikke forsvarssjefen kan sies å være
kjent som en mann som vil unngå kritikk, han er tvert imot
meget vant til kritikk, og han vil som etatsleder gjerne ha et system
under seg som så effektivt som mulig kan gjøre
ham i stand til å kontrollere at det som er politiske og
militære vedtak i ledelsen, følges opp i Forsvarets
organisasjon. Det er det som er internrevisjonens oppgave i dag.
En får kanskje inntrykk av at en tror internrevisjonen
er Stortingets verktøy for kontroll. Det er det langt ifra,
det er forsvarssjefens eget organ, og jeg har et litt avslappet
forhold til hvordan han prioriterer der, forutsatt at han lever
opp til politiske vedtak i storting og regjering. Men alle de innspill
som kommer både fra ansatte og fra andre, skal vi ta med.
Og det å trekke på eksterne konsulenter er ikke fremmed
for offentlige etater, det kan selvfølgelig også være
aktuelt. 





                

  Kortversjonen er: nei, ikke helt enig. Jeg
skal begrunne det. 

Pr. september 2000 er det avdekket ca. 1 100
kulturminner, og 46 pst. av det totale arealet er registrert i forbindelse
med den planlagte utbygging av Regionfelt Østlandet. 

Omfanget av registreringene etter kulturminneloven avgjøres
av vedkommende fagmyndighet, i dette tilfelle Hedmark fylkeskommune.
Kulturminneloven pålegger tiltakshaveren, altså Forsvaret, å svare
for kostnadene ved undersøkelsene. For å avklare
de faglige rammene og totalkostnadene har det vært et nært
samarbeid mellom fagmyndighet og tiltakshaver, Forsvarets Bygningstjeneste.
Riksantikvaren, Universitetets kulturhistoriske museer – Oldsaksamlingen
og planmyndigheten, Åmot kommune, har også vært
representert i dette arbeidet. I denne fasen har tiltakshaver søkt å gi
sitt bidrag til å holde kostnadene innenfor en riktig ramme. 

Arbeidet består av både registreringer
og utgravninger. Budsjettet for registreringsdelen utgjør
ca. 19 mill. kr, mens budsjettet for arkeologiske utgravninger,
som utføres av Universitetets kulturhistoriske museer – Oldsakssamlingen,
utgjør 43 mill. kr, totalt 62 mill. kr. Arbeidet forventes
utført i perioden 1999-2004, og pr. i dag er 9 mill. kr
forbrukt. 

Det er nødvendig å sikre
at kulturhistorisk kunnskap ikke går tapt, og utbyggingen
av regionfeltet må tilpasses øvrige natur- og
samfunnsmessige hensyn. For en vellykket gjennomføring
av regionfeltprosjektet er det derfor viktig at de arkeologiske
undersøkelser fortsetter i samsvar med avtalt framdrift.

Det er min oppfatning at kulturminneundersøkelsene
i regionfeltet ikke avviker vesentlig fra andre prosjekter det er
naturlig å sammenligne med. Jeg finner det derfor korrekt å holde
meg til de rammer for undersøkelsene som er avtalt mellom
tiltakshaveren, Forsvarets Bygningstjeneste, og ansvarlig fagmyndighet
i Hedmark fylkeskommune.

  Når det gjelder detaljene i hvor
langt man er kommet med å grave, må jeg nok komme
tilbake til det overfor spørreren.

Ellers vil jeg si generelt at det kan jo tenkes
at det her er noe midler å spare, men å forskuttere
det nå, det er for tidlig. Der må jeg vise til
mitt svar. 

Jeg forstår representantens utålmodighet
som går ut på å bruke disse pengene til
noe annet, hvis det er noe å bruke etter at vi har gjennomført
opplegg i samsvar med Stortingets forsett. Men det er det altså umulig å si
noe konkret om nå så tidlig i fasen.





                

  Først vil jeg gjøre oppmerksom
på at denne inndragningen av våpen og utstyr bare
berører mobiliseringsdisponert befal i Hæren.
Pr. i dag er det om lag 12 000 våpen ute blant
dette mobiliseringsbefalet.

Bakgrunnen for tiltaket har i det vesentlige
vært behovet for å få bedre kontroll,
også sikkerhetsmessig, over de våpen som er ute
blant Hærens mobiliseringsbefal. Jeg gjør i denne
forbindelse oppmerksom på at det også er en rekke
befal som ikke lenger er disponert i mobiliseringsforsvaret, men
som fortsatt innehar sitt mobiliseringsutstyr.

Jeg er derfor ikke enig med representanten
Bredvold når han omtaler den iverksatte ordning som en «avvæpning» av
landets reserveoffiserer. Jeg kan forsikre representanten Bredvold
om at også jeg ser denne gruppen offiserer som viktig for
vårt mobiliseringsforsvar. Det inndratte utstyr vil nå imidlertid
bli oppbevart på mobiliseringslager, og det befal
som fortsatt er mobili- seringsdisponert til Hærens avdelinger,
vil få sitt utstyr utlevert ved sin avdeling ved eventuell
mobilisering.

Når det gjelder eventuelle betenkeligheter
med den iverksatte ordning, gjør jeg oppmerksom på at
mobiliseringsdisponert befal i Hæren, som for andre styrker,
er forutsatt å inngå i en avdeling. De skal ikke
vanke rundt enkeltvis i terrenget. En slik avdeling vil neppe være
i stand til å løse sitt forutsatte oppdrag i en
mobiliseringssituasjon om befalet ikke er i stand til å møte
nettopp ved avdelingen. Det viktigste er derfor å sikre
at også mobiliseringsbefalet kan møte ved sin
fastsatte avdeling. Dette gjøres bl.a. ved å iverksette
mobilisering så vidt tidlig at det også muliggjør
en overføring mellom og innen landsdelene. Det innebærer
at Hærens kampkraft neppe kan måles ut fra enkeltsoldater
med håndvåpen, men må ses i lys av den
kampkraft de respektive avdelinger har etter frammøte.
På denne bakgrunn og i lys av situasjonen for øvrig
ser jeg det iverksatte tiltak fra de fagmilitære myndigheters
side som ubetenkelig. Det er tvert imot forsvarlig.

For ordens skyld gjør jeg oppmerksom
på at tiltaket ikke omfatter befal og soldater tilhørende
Heimevernets avdelinger.

  Kontingent IV til Kosovo består av
Telemarksbataljonen, som vil være i operasjonsområdet
høsten 2001. Samme høst og påfølgende
vår må ny kontingent utdannes i Norge for å overta
som kontingent VI høsten 2002.

Befalet som tilhører Telemarksbataljonen,
er derfor i tjeneste i Kosovo høsten 2001 samtidig som
de teoretisk skal kunne utdanne ny kontingent på Heistadmoen.
Som løsning på dette problemet har det vært
vurdert å beordre og tilsette ca. 140 befal som kan gjennomføre
utdanningen på Heistadmoen av kontingent VI.

Konsekvensen av å tilbeordre nødvendig
antall yrkesoffiserer til Heistadmoen vil være at Hærens øvrige
utdanningsavdelinger blir tappet for yrkesoffiserer og kompetanse,
og at disse offiserene må erstattes med engasjert befal.
Hæren mangler driftsmidler for å tilsette 140
befal på Heistadmoen neste år.

Generalinspektøren for Hæren
har som alternativ valgt å utdanne kontingent VI i Nord-Norge.
Nord-Norge gir flere fordeler. I Nord-Norge er det tilstrekkelig
kapasitet til å kunne utdanne kontingent VI som en gjennomgående
utdanning. Både infrastrukturmessig, materiellmessig og
kompetansemessig ligger forholdene godt til rette. Hæren
i Nord-Norge har lang erfaring og høy kvalitet på treningsstandarden,
og er derfor fullt ut i stand til å løse dette
oppdraget. Kostnadsmessig er løsningen god, fordi Hæren
verken har driftsmidler eller befal til å opprettholde
produksjonen på Heistadmoen når så mange
er i Kosovo.

Utdanning av styrker til Kosovo fra Nord-Norge
er ikke noe nytt. Dagens kontingent III i Kosovo er blitt utdannet
i Indre Troms. Den fagmilitære ledelse har de nødvendige
fullmakter til å beslutte utdanningsvolum og midlertidig
utdanningssted for å etablere tilfredsstillende løsninger,
kostnadsmessig og kvalitetsmessig. Jeg kan ikke se at Generalinspektøren
for Hæren har forskuttert endringer i Forsvarets framtidige
struktur. Disse endringene vil bli vurdert på et atskillig
bredere grunnlag i forbindelse med langtidsproposisjonen. Det å gi
utdanningsoppdraget til Nord-Norge for kontingent VI er
en konsekvens av at Telemarksbataljonen er deployert til Kosovo høsten
2001. Telemarksbataljonen på Heistadmoen vil ivareta våre
internasjonale forpliktelser som internasjonal utrykningsstyrke,
IRF, bl.a. i den perioden kontingent VI avslutter utdanningen i
Norge, og mens den er deployert til Kosovo.

 Når det gjelder hvorfor vi nå er
i denne situasjonen, viser jeg til svaret. Det er altså ikke
noe nytt. Det har skjedd før, ut fra en hensiktsmessighetsbetraktning.
Men jeg gjentar: Dette er ingen forskuttering av Stortingets behandling
av Regjeringens kommende langtidsproposisjon om Forsvaret, og Heistadmoen
er selvsagt med i vurderingsgrunnlaget i framtidig struktur. 

Det er riktig at forsvarssjefen har nullstilt
Heistadmoen, i betydningen gitt den en rød flekk på kartet,
men alt som er gitt en rød flekk på kartet, vurderes
og kvalitetssikres og gjennomgås på et selvstendig
grunnlag i departementets arbeid. Så her kan jeg trøste
representanten med at ingenting er avgjort i så måte.

