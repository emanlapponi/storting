  Jeg har ikke oppfattet situasjonen dit hen
at offiserskorpset er pålagt munnkurv slik at de ikke kan
ytre seg om landets forsvar. Jeg leser daglig temmelig omfattende
bunker med avisklipp som tyder på det motsatte. Det ser
jeg som positivt.

Når det gjelder forsvarssjefens forsvarsstudie
2000 spesielt, forholder det seg noe annerledes. Her har en lang
rekke ledende og lokale militære sjefer gitt sine innspill
til forsvarssjefen, som så har foretatt en samlet avveining
og sendt den til meg. Da kan de samme militære sjefer ikke
delta like friskt i debatten om sine egne tilrådinger
etter at produktet, Forsvarsstudien, foreligger. Det ville lett
ha som konsekvens at embetspersoner, i dette tilfellet militære
embetsmenn, står fritt til i det offentlige å sette
spørsmålstegn ved resultatene av en sluttet saksbehandling
der de selv har deltatt. Det er ikke tilrådelig verken
i det sivile eller i det militære embetsverk og har de
prinsipielle sider ved seg som jeg har nevnt.

Jeg gjentar at det er offiserer som i stor
utstrekning har forestått den interne og fagmilitære
utredning for forsvarssjefens anbefalinger overfor departementet.
De ansattes organisasjoner har vært med i prosessen. Som
yrkesgruppe har offiserskorpset dermed hatt rik anledning til å gi
uttrykk for synspunkter på innholdet i Forsvarsstudien
2000. Offisersorganisasjonene er dessuten fortsatt sterkt engasjert
i den offentlige debatten.

Tradisjonelt står lojalitetsbegrepet
høyt i offiserskorpset. Meg bekjent er det imidlertid ingen
rettslige skranker som spesielt begrenser offiserskorpsets rett
til å delta i den offentlige debatt også om Forsvaret.
Generelle retningslinjer i form av grenseganger i forhold til det
jeg nå har sagt, er det vanskelig å gi. Enhver
får bruke sitt eget sunne skjønn. For egen del
har jeg tiltro til at offiserskorpset deltar i samfunnsdebatten
på en konstruktiv og tjenlig måte for Forsvaret.

  Nå er det jo litt variabelt i hvilken
grad tidligere fylkesmann Willoch er en autoritet i Høyre
i alle spørsmål, men jeg har ikke store prinsipielle
motforestillinger mot det han her har ytret – jeg ser det
som riktig at offiserer deltar i en offentlig debatt om Forsvaret.
Men det er klart at når militære sjefer på høyt
plan deltar i en sluttet saksbehandling fram mot en samlet innstilling
i en helt konkret sak, eller en gruppe av konkrete saker, er det
ikke like aktuelt at de samme generalmajorer og brigaderer, hvis
de eventuelt er misfornøyd med den samlede avveining, går
ut mot forsvarssjefen. Det har jeg forståelse for. Der
er det etter min oppfatning en parallell til saker i embetsverket
for øvrig, hvor vi som statsråder ikke tar det
for gitt at byråsjefer og ekspedisjonssjefer og andre deltar
i en offentlig diskusjon. Og her er ikke skillet fullt så klart,
føler jeg, mellom departementenes politiske ledelse og
embetsverk på den ene side og forsvarssjefens og hans nærmeste
på en annen side. Det er i noen grad sammenfallende prinsipper.

Men jeg gjentar: Jeg ønsker at offiserer
på generelt grunnlag skal delta i debatten om Forsvaret.
Men det er noe annet enn å «ta livet av» forsvarssjefen
på et konkret punkt hvor man er uenig i hans avveininger.

  Jeg viser til det jeg har sagt, og jeg tror
det er ganske stort sammenfall i synspunkter her hos representanten
og undertegnede. 

Samtidig er det klart at jeg tror ingen av
oss, verken i egenskap av medlem av forsvarskomiteen, tidligere
medlem av forsvarskomiteen eller statsråd, føler
at vi ikke får tilgang på synspunkter som høye
fagmilitære har. Det er ikke det samme som at de skriver
avisartikler hver dag, men jeg føler at jeg har god tilgang
til underliggende synspunkter, på samme måte som
jeg har erfaring for at ledende offiserer i kontakt med forsvarskomiteen,
for å nevne det spesielle organet, er meget åpne
i sine synspunkter. Og det syns jeg er viktig.





                

