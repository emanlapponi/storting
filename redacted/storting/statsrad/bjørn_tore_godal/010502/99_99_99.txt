  I forhold til den helt aktuelle saken, som
representanten ikke direkte spør om, tok vedkommende kaptein
raskt affære. Tillitsmannsutvalget for Forsvaret har beklaget
det inntrufne i forhold til en publikasjon som departementet sitter
med ansvaret for. Jeg er glad for at vi her er helt på linje
både med befalsorganisasjonene og andre som har bedt om
en kraftig og klar reaksjon. 

Jeg er selvsagt opptatt av at Forsvaret skal
være en attraktiv arbeidsplass for kvinner. I forbindelse
med markeringen av den internasjonale kvinnedagen 8. mars tok jeg
initiativ til et samråd om hvorfor kvinner slutter i Forsvaret,
og hvordan vi kan rekruttere og beholde kvinnene. Samrådet
viste at det er et betydelig engasjement og ønske om å bedre
kvinners stilling og karrieremuligheter i Forsvaret, både
blant de ansatte og i Forsvarets militære ledelse. Arbeidet
for likestilling i Forsvaret har pågått i lengre
tid, og det er utarbeidet en strategisk plan for likestilling og
en handlingsplan for økt kvinneandel i Forsvaret. 

Gjennom likestillingsloven er arbeidsgiver
pålagt å forebygge seksuell trakassering. Å fjerne
nakenbilder fra veggen kan være et relevant tiltak. I henhold
til gjeldende bestemmelser for utsmykning av forlegningsrom er det er
krav at bilder, foto og plakater ikke skal virke støtende eller
provoserende, slik det åpenbart gjorde i det tilfellet som
er nevnt innledningsvis. Det foreligger ikke noe generelt forbud
mot nakenhet, men utuktige bilder er ikke tillatt. 

Disse bestemmelsene er nå under revisjon.
De nye bestemmelsene og praktiseringen av disse har som overordnet
mål at Forsvaret skal ha et trivelig og godt arbeidsmiljø for
alle kategorier personell, selvsagt uavhengig av kjønn.
Jeg vil imidlertid vurdere alle sider av denne saken, bl.a. ved å innhente
bakgrunnsmateriale og erfaringer fra Sverige. 

Lodve Solholm hadde
her teke over presidentplassen. 

 I St.meld. nr. 11 for 1998-99 under beskrivelsen
av Forsvarets behov og bruk illustreres Forsvarets virksomhet i
regionfeltet med toppbelastningene gjennom året – en
plansje som er vel kjent for forsvarskomiteen fra den tids drøftinger.
I sine merknader viser forsvarskomiteen nettopp til dette, og flertallet
går inn for at det innføres en virksomhetsfri
periode på til sammen tre måneder innenfor tidsrommet
fra sankthans til 1. november, slik at sommermånedene og høsten
skjermes i større grad enn det legges opp til i selve stortingsmeldingen.
Forsvarsdepartementet har i sitt iverksettingsbrev bedt om at dette
blir tatt inn som en del av planforutsetningene for prosjektet Regionfelt
Østlandet. 

I arbeidet med viktige planspørsmål
i det forestående arbeidet med kommunedelplan for Regionfelt
Østlandet har Forsvaret lagt fram et eksempel på virksomhetsplan innenfor
ovennevnte forutsetninger. Med begrepet  «virksomhetsfri
periode» forstår jeg et tidsrom hvor det ikke
drives øvelser i feltet. Det har imidlertid hele tiden vært
forutsetningen at det skal kunne drives rydding, vedlikehold og
utvikling av feltet, herunder fjerning av blindgjengere og oppgradering
av baner og veier. 

For å imøtekomme forutsetningen
om tre virksomhetsfrie måneder har prosjektorganisasjonen
for regionfeltet foreslått at bruken av feltet og det øvingsfrie
tidsrom tilpasses de lokale hovedinteresser. Man har derfor foreslått
at feltet skal være øvelsesfritt i hele juli og
første uken i august. Deretter blir feltet øvelsesfritt
i én uke i forbindelse med småviltjakten, og i
to uker i forbindelse med elgjakten i september/oktober.
De resterende fire uker settes opp i den årlige aktivitetsplanen
basert på samarbeid i et samarbeidsråd. Til orientering
kan jeg nevne at det for Hjerkinn skytefelt har vært etablert
et slikt samarbeidsråd med lokale interesser, kalt Hjerkinnrådet. 

Multiconsult, som er Forsvarets bygningstjenestes støyutreder,
beskriver i sin oppdragsdefinisjon ordningen på følgende
måte – og dette er et fullstendig sitat i motsetning
til representantens:

  «Det
kommer til å bli stor aktivitet i gul og grønn sone
hele året innenfor rammen av Eksempel på aktivitetsplan.»

Jeg understreker: innenfor rammen av Eksempel
på aktivitetsplan. Det innebærer at aktiviteten
vil falle innenfor Stortingets forutsetning om virksomhetsfrie måneder,
noe som da i praksis betyr at det i betydelige deler av året
ikke vil være stor aktivitet. 

Etter mitt skjønn har prosjektorganisasjonen
i samråd med lokale interesser funnet fram til en fornuftig
løsning, ved å vektlegge så vel de tidsrom
hvor feltet i utgangspunktet er mest brukt, og ved å overlate
til et samarbeidsråd å fastlegge resten av den øvingsfrie
perioden. 

  Det er et spørsmål som jeg
ikke er forberedt på å svare på nå,
men vi gjennomgår selvsagt de ulike sider ved støyproblematikken
ved regionfeltet løpende. Vi er ikke blitt forelagt noe
endelig materiale fra Forsvarets overkommando eller fra andre på det
punkt. Vi må derfor komme tilbake til det. Det jeg kan
forsikre om, er at vi skal opptre i samsvar med både Stortingets
vedtak og Stortingets intensjoner på dette viktige punktet.

  Vi har ikke lagt spesielle føringer
til grunn fra departementet når det gjelder sammensetningen
av dette samarbeidsrådet, bortsett fra at vi har erfaring
for at det har fungert og fungerer bra på Hjerkinn. Det
er en tilsvarende modell som prosjektorganisasjonen for regionfeltet
har lagt til grunn, og jeg har grunn til å tro at den har
slått bra an lokalt så langt, iallfall har ikke
jeg fått signaler om det motsatte. Det er klart at det
er viktig i et problemfylt kompleks som dette å ha et samarbeidsorgan
opp mot lokale interesser, både kommunale og eventuelt
andre.

Når det gjelder kost-nytteeffekten
av dette feltet, hadde vi selvfølgelig mange debatter om
det i Stortinget i sin tid, og vi la til grunn det som imøtekom
Forsvarets behov for et stort regionalt skyte- og øvingsfelt
i det sørlige Norge, men gitt de aktivitetene var det altså ikke
umulig å forene det med en virksomhetsplan som også store
deler av lokalsamfunnet iallfall så fornuften med, selv
om de ikke var fornøyd med den, og det faktum at vi nå samarbeider
om å følge opp formuleringen i innstillingen på dette
området, er et tegn på det samme. Men jeg er selvfølgelig
fullstendig klar over at representanten Gløtvold helst
ikke vil ha dette feltet, og med det utgangspunktet er det jo mye
som er galt uansett.





                

