 Jeg deler representanten Ingvald Godals bekymring
etter at forsvarssjefen i løpet av et snaut år
har funnet det nødvendig to ganger å kansellere
norsk deltakelse i NATOs stående minerydderstyrke. 

Jeg finner likevel grunn til å presisere
følgende: I den offentlige debatt framstilles det enkelte
ganger slik at all internasjonal tjeneste forutsetter frivillighet.
Dette er – jeg hadde nær sagt heldigvis – ikke
riktig. 

Tjenestegjøring i NATOs stående
styrker og eventuell bruk av norsk militært personell i
operasjoner med basis i NATO-traktatens artikkel 5, kollektivt selvforsvar,
krever ikke frivillighet. Tjenestegjøring i internasjonale fredsoperasjoner
forutsetter imidlertid som hovedregel frivillighet. Når
forsvarssjefen har valgt å kansellere deltakelse med KNM «Hinnøy»,
skyldes dette at mannskapet ikke har ønsket å inngå kontrakt
om tjenestegjøring i internasjonale fredsoperasjoner dersom
dette skulle bli aktuelt under den periode fartøyet var
forutsatt avgitt til NATOs minerydderstyrke. Jeg stiller meg fullt
ut bak forsvarssjefens avgjørelse om på dette
grunnlaget å kansellere KNM «Hinnøy»s
deltakelse i NATOs stående minerydderstyrke. 

Episodene med KNM «Hinnøy» i år
og med KNM «Karmøy» i fjor bør
imidlertid nyanseres. Jeg kan nevne at Sjøforsvaret i løpet
av dette året har ytterligere tre avgivelser av fartøyer
til stående NATO-styrker. Jeg er orientert om at fregatten
KNM «Trondheim», ubåten KNM «Utvær» og
minerydderen KNM «Karmøy» skal delta
i slik tjeneste senere i år, og at kontraktene her er i
orden. Noe av problemet nå er, etter det jeg forstår,
også at vi hittil bare har hatt to operative mineryddere.
I løpet av året vil imidlertid en tredje minerydder
bli operativ, og dette vil også bidra til å bedre
situasjonen. 

Jeg viser ellers til St. meld. nr. 38 for 1998-99
som ligger til behandling i komiteen. Etter at denne regjeringen
har stilt seg bak meldingen, avventer vi nå Stortingets
behandling. Selv om en utvidelse i beordringsadgangen for befal
ikke direkte omtales i meldingen, tyder debatten omkring meldingen
på at dette vil bli et meget sentralt tema under selve
behandlingen. Jeg tror en utvidelse av beordringsadgangen er helt
nødvendig om Norge i framtiden skal kunne ivareta våre
internasjonale forpliktelser. 

I medieoppslag er det særlig vist
til utilfredstillende forsikrings- og erstatningsordninger. La meg
presisere noe jeg tror alle vet, at dette personellet har avtalefestede forsikringsordninger
som er atskillig bedre enn for statsansatte for øvrig – det
skulle selvfølgelig også bare mangle. Men like
fullt er det bred enighet om behovet for ytterligere forbedringer.
Stortingsmeldingen peker på en rekke tiltak for å styrke
rekrutteringen til internasjonale operasjoner for ulike grupper
personell, herunder også selvfølgelig i forbindelse
med forsikringsordningene. Jeg har registret bred støtte
til disse forslagene i min tid i forsvarskomiteen, om det er tillatt å vise
til den, og jeg regner med at det ikke har snudd seg i løpet
av et par uker. Deler av disse tiltakene er under nærmere
utredning, oppfølgingen av andre tiltak avventes i påvente
av Stortingets behandling. Vi tar sikte på at nåværende
avtale som regulerer tjenestegjøring i internasjonale operasjoner,
reforhandles i løpet av våren, og forsikringsordningene
blir en del av dette. 

Gunnar Breimo hadde
her overtatt presidentplassen. 

  Jeg setter selvfølgelig pris på min
navnebrors offensive tone, men det er veldig sjelden at en representant
ber statsråden sette i gang før innstillingen
er avgitt. Jeg vil gjerne se innstillingen, og ber om en viss forståelse
for det. Men hvis komiteen er rask, kan det omtrent gå ut
på det samme. 

Når det gjelder det andre poenget,
skal jeg gjerne bringe med meg til forsvarssjefen representanten
Ingvald Godals faglige råd når det gjelder mulighetene
for å løse dette på andre måter,
bl.a. på den måten han antyder. 

Jeg finner det ikke formålstjenlig å stå her
og fortelle forsvarssjefen nøyaktig hvordan dette skal
gjøres, jeg går ut fra at det vurderes. Men jeg
skal iallfall sørge for at denne antydningen ikke blir
underslått. 

 Vårt forsvarspolitiske samarbeid med
Sverige er blitt betydelig styrket de siste 10 år. Dette
er blitt mulig ikke minst som følge av Sveriges økende
deltakelse i de europeiske sikkerhetsstrukturene, herunder Partnerskap
for fred. Regjeringen vil fortsette å utdype og videreutvikle
dette samarbeidet, så vel tosidig som i en flernasjonal
ramme.

Det flernasjonale samarbeidet finner sted både
innenfor den nordiske rammen og i en bredere europeisk sammenheng.
Det nordiske samarbeidet er i stor grad bygd opp i forbindelse med
en videreutvikling av vårt felles styrkeregister for fredsoperasjoner,
det såkalte NORDCAPS. Hensikten er å styrke de
nordiske lands kapasitet til å operere sammen ved deltakelse
i fredsoperasjoner i regi av FN, NATO, OSSE og eventuelt også EU.
Det er følgelig tale om et videre siktemål enn
bare rene FN-operasjoner. Målet er på sikt å kunne
sette opp en felles nordisk enhet opp til brigadestørrelse.
Det vellykkede nordisk-polske samarbeidet under NATO-kommando i
Bosnia var et eksempel på et slikt samarbeid. De nordiske land
gjennomfører årlig øvelsesserien Nordic
Peace, som er øvelser for fredsoperasjoner tilknyttet Partnerskap
for fred. Nordic Peace vil for annen gang avholdes i Norge i 2001.

Innenfor det tosidige samarbeidet med Sverige
ble det høsten 1999 vedtatt å styrke det operative
samvirket innen fredsbevarende virksomhet, særlig gjennom
felles trenings- og øvelsesaktiviteter. Slike aktiviteter
vil eksempelvis omfatte stabs- og sambandsøvelser, flyovervåking,
spanings- samt ledelses- og basevirksomhet på luftsiden.
I tillegg vil det finne sted embargo-, eskorte- og mineryddingsøvelser
for de to lands sjøstridskrefter.

Jeg tror derfor jeg kan fastslå at
det forsvarspolitiske samarbeidet mellom Norge og Sverige er godt
og i kontinuerlig utvikling. Det tjener så vel norsk som
nordisk sikkerhet og utgjør dermed et verdifullt supplement
til, men selvsagt ingen erstatning for f.eks. øvingssamarbeidet
innenfor NATO-rammen.

  Det synes jeg av naturlige grunner ikke, og
jeg føler at blandingsforholdet mellom det ene og det andre
er godt i det svaret jeg nettopp gav. Men jeg er enig med representanten
Langeland, noe Ole Brumm-preg blir det ikke mye snakk om i Forsvaret heretter,
hvis det noen gang har vært det. Vi må selvfølgelig
velge. Men når det gjelder FN-komponenten av mitt svar,
sier det seg selv at hvis vi nå plutselig skulle si til
svenskene at nå er det Sverige og Norge det dreier seg om – etter å ha
utviklet over år et NORDCAPS-konsept som bygger på at
også de andre nordiske land skal trekkes med i fredsbevarende
og fredsopprettende operasjoner etter en nordisk lest – ville
det kanskje bli misforstått både i Finland og
i Danmark. Jeg sier ikke det for å undervurdere betydningen
av det bilaterale svensk-norske samarbeidet, men jeg tror min finske
og min danske kollega ville bli overrasket om jeg gikk på lufta
og sa at nå er det samarbeidet langs Kjølen mellom
de to gamle partene i unionen som er det viktigste, mens Danmark
og Finland kommer i annen rekke. Jeg har her muligens misforstått
representanten, men dette kan vi altså ikke gjøre.

  Det synes jeg var et godt spørsmål.
Hensikten med det arbeidet som nå er i gang, både
i det forsvarspolitiske utvalg nedsatt av den forrige regjering,
forsvarssjefens arbeid med Forsvarsstudien 2000 og andre prosesser,
er at det skal legge grunnlag for en bred behandling i Stortinget
i forbindelse med Regjeringens langtidsprogram for Forsvaret i neste periode.
Så alle de store spørsmål som representanten med
rette tar opp, vil altså bli forelagt Stortinget i form av
en melding av langtidsprogramkarakter. Planen er at den skal foreligge
i løpet av året, og mest sannsynlig rundt juletider
pluss/minus. Det vil være en forutsetning for
den brede og helt nødvendige gjennomgang som vi står
overfor. 

Men jeg vil som en parentes og som en kommentar
til det lille som ble sagt om substansen i akkurat dette, si at hvis
vi bare skal være opptatt av å bevare Forsvaret
sånn som det er med x antall arbeidsplasser over hele landet, uten
syn på Forsvarets operative evne, da kommer vi helt galt
av sted.





                

