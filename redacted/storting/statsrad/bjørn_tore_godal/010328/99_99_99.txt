 På spørsmålet fra
representanten Bastesen om årsaken til at nominasjonen
av kontreadmiralen ble trukket, vil jeg presisere, som departementets
pressetalsperson gjorde i Aftenposten samme dag, at Regjeringen
av prinsipp ikke kommenterer disponeringen av offiserer i Forsvaret
offentlig.

Når det gjelder ytringsfrihet for
offiserer, viser jeg til det jeg sa i Stortingets spørretime
10. januar i år. Det finnes ikke rettslige skranker som
særlig begrenser offiserskorpsets rett til å delta
i den offentlige debatten. Tvert imot ser Regjeringen det som verdifullt
at innsiktsfulle offiserer deltar i diskusjonen om generelle forsvarsspørsmål,
herunder selvsagt også Sjøforsvaret. Det må imidlertid
forventes at enhver utøver skjønn. Jo nærmere
en f.eks. kommer beslutningstakeren i en sluttet saksbehandling,
jo mer varsomhet bør den enkelte utvise med hensyn til å ytre
seg offentlig om beslutninger som er tatt. Dette er vanlig embetsførsel
i staten, og jeg viser igjen til mine tidligere svar i spørretimen
om dette, og for så vidt også til statsministerens
svar på spørsmål om en tilsvarende problemstilling.

Når det særskilt gjelder
Forsvarsstudien 2000 fra forsvarssjefen, minner jeg om at det i
stor utstrekning er offiserer fra alle forsvarsgrener som har deltatt
i den interne og fagmilitære utredningen forut for forsvarssjefens
anbefalinger overfor departementet. De samme militære sjefer
er selvsagt tilgjengelige for forsvarskomiteen, uavhengig av om
de er blitt «bønnhørt» i Forsvarsstudien eller
i proposisjonen eller ikke, slik det ble presisert i går i
forbindelse med en ordinær høring i komiteen.
Og jeg viser her til uttalelsene fra komiteens leder etter høringen.

  Nei, det finnes ingen munnkurv. Jeg har daglige
avisutklipp – både fra pensjonerte og stadig tjenestegjørende
offiserer – i store mengder. Og jeg tror ikke noen kan
si at en savner opplysninger om at f.eks. Sjøforsvaret
mener at MTB-våpenet er sterkt prioritert framover og har
sine særlige begrunnelser for det – som det står
all respekt av – og det samme gjelder alle andre forsvarsgreiner.
Jeg har ikke inntrykk av at det her er noen som underslår
informasjon fordi man så å si ikke er tillatt å informere.
Tvert imot, vi er avhengige av at innsiktsfulle offiserer deltar
i debatten. Det er det jeg har sagt om dette. I tillegg vil jeg
vise til hovedsvaret. 

  Det er svært vanskelig å kommentere
forklaringer fra representanten Bastesens anonyme kilder. Jeg har
sagt offentlig hva jeg mener om dette flere ganger, og jeg har gjentatt
det her i dag. Noen særlig mer offentlig talerstol enn
denne kan jeg ikke se at det finnes, så jeg tror det behovet
må sies å være ivaretatt. Jeg vil igjen
vise til strømmen av avisutklipp og avisinnlegg
fra stadig tjenestegjørende offiserer og fra pensjonerte
offiserer, som tyder på at vi har en flora av meget nyttige
debatter om innretningen på det framtidige forsvar, herunder
luftforsvar, sjøforsvar, landforsvar, heimevern og det
hele. 





                

  Forsvaret mottar hvert år en rekke
henvendelser fra stiftelser og organisasjoner som ønsker å overta
overskuddsmateriell. Forsvaret har som retningslinje å samarbeide
med de største humanitære organisasjonene. Det
er for å sikre oss at donasjoner av overskuddsmateriell
fra Forsvaret ses i en større sammenheng og prioriteres
til områder der nøden er størst. Pr.
i dag samarbeider Forsvaret med Norges Røde Kors, Norsk
Folkehjelp, Redd Barna, Frelsesarmeen og Kirkens Nødhjelp. 

Det er i dag ingen humanitære organisasjoner – heller ikke
de ovenfor nevnte – som har direkte tilgang til Forsvarets
overskuddslagre. Ved store humanitære katastrofer i inn-
og utland vil Forsvaret kunne bidra med materiell. Støtte
blir da kanalisert gjennom de humanitære organisasjonene
etter behandling i det såkalte Katastrofeutvalget, som
ledes av Utenriksdepartementet. Sist gang slik humanitær
bistand ble gitt, var i forbindelse med konfliktene i Kosovo. 

I brevet fra Forsvarets overkommando, som det
henvises til, beskrives denne praksis. Det har ikke vært
noen omlegging av rutinene, slik det antydes i spørsmålet. Dette
er ikke til hinder for at det i enkelte tilfeller blir gitt dispensasjon
fra bestemmelsene. Forsvarsdepartementet vil kunne gi dette etter
konkret anmodning om bistand til et bestemt formål. Det
er slik Forsvaret tidligere har donert materiell til Y s Men s Clubs
arbeid på Kolahalvøya – som jeg for min
del ser positivt på. En forutsetning for at Forsvarsdepartementet
skal imøtekomme en slik henvendelse, er at det klart framgår
hva slags materiell det er behov for, og at Forsvaret har overskudd
av de aktuelle materiellkategorier.

  Jeg må nesten vise til mitt første
svar. Vi oppfatter det altså ikke slik fra departementets
side at det her er noen nye retningslinjer. Det    er med bakgrunn
i konkrete anmodninger om bistand til bestemte formål – og
dem vil det jo være mange av over tid – at departementet
og Forsvaret svarer på dette. Det betyr da at hver enkelt
henvendelse må vurderes særskilt, det ligger ikke
noen andre begrensninger i dette enn det. 

Jeg kan på departementets vegne si:
Det er ingen nye begrensninger nå når det gjelder
Y s Men s Clubs muligheter til å få gjennomslag
for fortsatt bistand og støtte. Hver enkelt henvendelse
må vurderes for seg. Koblingen til Kirkens Nødhjelp
og andre organisasjoner er jeg i denne sammenheng ukjent med, og
jeg skal gjerne bidra til en oppklaring av det hvis det er ting
departementet her ikke er klar over. 

 Jeg mottar gjerne kopier av det materialet
som representanten Rise måtte sitte inne med, slik at vi
kan få belyst denne problemstillingen. 

Jeg gjentar: Jeg er ikke kjent med nye og byråkratiske, negative
retningslinjer i forhold til det man har praktisert tidligere. Vi
vil vurdere hver enkelt søknad på vanlig måte.
Men sakens forhistorie – representanten sier han har papirer
som kan belyse den – er jeg interessert i å studere.





                

