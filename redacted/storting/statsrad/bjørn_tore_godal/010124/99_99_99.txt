 Forsvaret har gjennom mange år vist
stor interesse for å holde Fredrikstads festning i Gamlebyen
i presentabel stand. Et stort løft ble tatt i årene
1991-1994, hvor planering av vollene, legging av gangstier, sikring
av vannfronten i vollgraven og vegetasjonsbehandling i denne forbindelse
ble gjennomført. Dette ble gjort for å få fram
de rette profiler og konturer, som etter hvert var blitt utvisket.
Arbeidet var et større felles prosjekt mellom Fredrikstad
kommune, Miljøverndepartementet og Forsvarsdepartementet.
Fra statens side ble det bevilget 27 mill. kr til prosjektet. Resultatet
ble meget bra, og jeg er enig med representanten Stang i at Gamlebyen
er en historisk perle.

I forbindelse med den omstilling som nå er
i gang i Forsvaret, vil en rekke kommuner og militære enheter over
hele landet bli berørt. Forsvarssjefen har fremmet sitt
forslag til Forsvarsdepartementet. I departementet arbeider vi nå intensivt
med å utforme en langtidsproposisjon som vi har
til hensikt å fremme for Stortinget i neste måned.
Jeg finner det derfor i dag ikke riktig å gå inn
på de konkrete organisasjonsendringer som vil bli foreslått.

I proposisjonen vil det uansett være
naturlig å komme inn på retningslinjer for håndtering
av alle typer eiendommer, bygg og anlegg som Forsvaret ikke lenger
vil ha behov for. Dette gjelder ikke minst gamle festningsverker av
nasjonal betydning, der staten har et klart ansvar.

  Jeg er en hyppigere gjest i Gamlebyen i Fredrikstad
enn det representanten kanskje er klar over, og jeg er derfor helt
enig i det som nettopp nå er sagt, og i det representanten
anlegger som grunnlag for sitt spørsmål. 

Gamlebyen i Fredrikstad er en perle som vi
må ta vare på. Hvilke tiltak som skal treffes,
er jo avhengig av hvilke vedtak Stortinget kommer til å treffe
om Gamlebyens og Fredrikstads plass i den framtidige militære
struktur. Det er det for tidlig for meg å uttale meg om
på Regjeringens vegne, og sannsynligvis for tidlig for
Stortinget å uttale seg om før man har sett innholdet
i proposisjonen. Men uansett må det være slik
at det finnes en nasjonal myndighet som har som ansvar å forvalte
de kulturverdier som ligger i nasjonale festningsverk, enten de
er i militær bruk eller ikke. Og på en eller annen
måte må det håndteres i den proposisjonen
som etter planen legges fram midt i februar, slik at vi kan ivareta
de viktige behov som representanten peker på. 

  Det er tillatt å spørre – dette
er jo en spørretime – men det er også tillatt å la være å svare.
Jeg gir ikke noen svar om substansen i den langtidsproposisjonen
som vil bli lagt fram for Stortinget, etter planen den 16. februar,
verken når det gjelder Fredrikstad eller noe annet sted
i landet. Det ville bære galt av sted om jeg så å si
skulle dele ut biter av svarene uten å stå for
en helhet som Regjeringen stiller seg bak i en samlet proposisjon.
Så jeg må dessverre skuffe representanten på det
punkt – men det var han kanskje klar over.





                

