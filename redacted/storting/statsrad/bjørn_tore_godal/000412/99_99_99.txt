  Sjøforsvaret har naturlig nok en
omfattende virksomhet til sjøs, og det er dessverre ikke
til å unngå at dette kan føre til skade
på fiskeredskaper. Så langt jeg vet, har det forekommet
to brukskollisjoner mellom snurpenotfartøy og Sjøforsvarets
fartøyer de siste tre-fire år. Det er ikke noe
oppsiktsvekkende høyt tall, men vi må selvfølgelig
forsøke å få det ned. Jeg er helt enig
i at det økonomiske oppgjøret for skader bør skje
raskt. Utgangspunktet for all erstatning er at skadelidte skal ha
dekket det fulle økonomiske tapet som følger av
skaden. I de tilfeller som er nevnt i spørsmålet, fastsetter
saltvannsfiskeloven § 42 et objektivt ansvar for skadevolder
for skade påført fiskeredskaper og tapt fangst.
I de saker hvor Forsvaret er ansvarlig for skaden, tilstreber en
at de skadelidte skal tilbys rask utbetaling for å sikre
at tapene som oppstår hos fiskerne, blir så begrenset
som mulig. Dette vil normalt være forskuddsutbetalinger
som er ment å dekke f.eks. reparasjonsutgifter. Etter min
mening er derfor de nødvendige rutiner til stede for å ivareta
et raskt og riktig økonomisk oppgjør i slike saker.
Årsaken til at oppgjøret i enkelte tilfeller kan trekke
ut, er at det kan være uenighet om de faktiske forhold
og det økonomiske tapet og størrelsen på det
som følge av skaden.

Når det gjelder Forsvarets rutiner
for å unngå slike hendelser, vil jeg understreke
at de sjømilitære myndigheter tilstreber en god
dialog med fiskerne for å unngå konflikter. Og
det er mange tiltak som iverksettes for å få til
det. Jeg nevner kort de viktigste: Hvert år sammenkalles
fiskeri- og oppdrettsorganisasjonene til et orienteringsmøte
for å få informasjon om Marinens årlige øvelsesaktivitet.
Dette gjøres for at fiskernes egne organisasjoner kan informeres
om øvelsesaktiviteten, slik at konflikter mellom fiskerne
og Marinen kan unngås. I forkant av hver øvelse
gis det ut informasjon til marinefartøyene om fiskeriaktiviteten
i de områdene der Marinen skal øve. Fiskeriopplysningene
blir hentet inn fra Kystvakten/bruksvakten og fiskernes
egne organisasjoner ikke minst. Det vil også gå ut
ny informasjon i løpet av øvelsen dersom det oppstår
endringer i fiskeriaktiviteten i det aktuelle området.
I tillegg gis det muntlig orientering om fiskeriaktiviteten
i forkant av øvelsene. 

Det følger av denne korte katalogen
at det er mange tiltak med sikte på å unngå disse
uheldige episodene, som jeg går ut fra at både
representanten Bastesen og jeg er enig om bør komme ned
i null så fort som mulig.

  De strafferettslige momentene er jo ikke tatt
opp i det opprinnelige spørsmålet, og jeg er ukjent
med at det har vært noen viktig problemstilling i de sakene
jeg har fått en kort oversikt over. Poenget er selvsagt
at de som har krav på erstatning etter loven, har krav
på erstatning etter loven. Og i den grad rettsinstanser,
om de skulle komme inn i bildet, treffer beslutninger som har avgjørende
betydning for det, er det en sak for seg. Så her må vi
skille det ene fra det andre. Det som ligger i mitt svar, er det
sentrale i forhold til det representanten Bastesen spurte om.

  Nå har vel representanten Bastesen
vært mer på havet enn jeg har vært, men
jeg er litt usikker på hvor langt et generelt direktiv
om å bruke fornuft når ut, og det gjelder i grunnen
på begge sider i forhold til denne problemstillingen. Det
må helt opplagt ligge til grunn for hvordan disse tingene
håndteres. I det store og hele mener jeg vi har et godt
samarbeid mellom fiskeriorganisasjonene og fiskernes organisasjoner
og Forsvaret. Det må være forklaringen på at
det meg bekjent faktisk bare er to innrapporterte tilfeller de siste
tre-fire år av konflikter av dette slaget. Men jeg skal
gjerne medvirke til å følge opp denne sektoren
og være obs på de problemstillinger som representanten
tar opp i sitt tilleggsspørsmål.





                

