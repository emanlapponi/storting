 Det er kanskje noe uvanlig å si seg glad for kritikk, men jeg må si at jeg setter stor pris på den jobben Riksrevisjonen her har gjort, og følgelig også på komiteens innstilling, som gir en balansert og korrekt framstilling av Riksrevisjonens undersøkelse og departementets merknader til denne. Framfor alt understreker dette betydningen av å skape politisk enighet om hvordan det nye Forsvaret skal drives, og for det formålet la Regjeringen som kjent fram en ny langtidsproposisjon for hele sektoren basert på andre og langt mer overordnede og dyptgripende grep enn det vi har gjort i forhold til tidligere omstillingsprosesser. Vi bygger på den erkjennelse at omstilling i ordets rette forstand forutsetter gjennomgripende endringer i Forsvarets struktur.




Jeg viser til at det er enighet mellom Riksrevisjonen og departementet når det gjelder måloppnåelsen. Vi har ikke nådd målene på 1990-tallet. Og det er enighet om at de virkemidlene som må tas i bruk, må vi nå innskjerpe for å sikre at omstillingsprosessen blir vellykket denne gang. Modernisering av Forsvarets ledelse og kommandoapparat er et viktig tiltak i så måte.




Jeg viser til noe jeg tror jeg har sagt i denne sal før: Noe av det første jeg oppdaget som forsvarsminister for snart halvannet år siden, var at de 10-12 milliardene vi trengte for å modernisere kampflyflåten, ikke var der, og jeg måtte gå til Stortinget med klar beskjed om at det prosjektet måtte kanselleres, eller iallfall utsettes i flere år. Så vil mange si i denne sal – iallfall ganske mange – og de har på sett og vis rett i det: Her står vi overfor et gigantisk økonomisk problem. Ja, jeg vil si: Jo, det også. Men framfor alt står vi overfor et styringsproblem når den type beslutninger må tas uforberedt og raskt. Blant annet derfor foreslår Regjeringen reformer i Forsvarets øverste ledelse. Ledelsen av Forsvaret – Forsvarsdepartementet og Forsvarets overkommando – er altfor stor og ressurskrevende sammenlignet med Forsvaret for øvrig og har ikke tilpasset seg størrelsen på styrkestrukturen gjennom 1990-tallet. Samtidig er de to enhetene ikke godt nok organisert for å løse sine strategiske oppgaver, som langtidsplanlegging for Forsvaret, krisehåndtering og internasjonalt samarbeid. Regjeringen anbefaler derfor at avstanden blir kortest mulig mellom de politiske beslutninger, utøvelsen av dem og det som skal reorganiseres. Derfor anbefaler Regjeringen at Forsvarets overkommando legges ned, og at forsvarssjefen integreres i Forsvarsdepartementet. Samtidig skal forsvarssjefen være en godt synlig etatssjef for Forsvaret. Dette grepet vil styrke forsvarsledelsens strategiske fokus, og også styrke den militære fagkompetanse i nærheten av den faktiske politiske ledelse. 




Organiseringen av Forsvaret vil følgelig være et prioritert arbeid for Regjeringen i tida framover, med basis i Stortingets endelige vedtak på dette området. Vi vet at her vil det sannsynligvis være ulikt syn på modellene, men sannsynligvis ikke ulikt syn på betydningen av å gjøre dette mye bedre enn før.




Innføring av såkalt horisontal samhandel har vist seg å være en omfattende og krevende prosess i en så stor organisme som Forsvaret, men det vil være i fokus i arbeidet med å etablere f.eks. en felles logistikkorganisasjon for Forsvaret, kalt Forsvarets logistikkorganisasjon, som Stortinget gav sin tilslutning til for forholdsvis få måneder tilbake.




Oppsummert: Jeg ser Riksrevisjonens dokument som et viktig og solid bidrag i arbeidet for bedret styring av det norske forsvaret.




