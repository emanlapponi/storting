  Representanten Sanner har rett i at EØS-land ikke
er tatt med på listen over land som ikke skal
anses som lavskatteland. Det skyldes at listen over lavskatteland
som legges til grunn etter NOKUS-reglene, er den samme
som anvendes etter den såkalte fritaksmetoden.
Denne metoden ble innført i 2004 og innebærer
at aksjeselskap og likestilte selskap er fritatt for beskatning
av gevinster og utbytte fra aksjer i andre
selskap. Fritaket gjelder ikke aksjeinntekter fra selskap
hjemmehørende i lavskatteland
utenfor EØS-området.

Da fritaksmetoden ble innført, ble
det også gitt forskriftsbestemmelser med lister
over land som skal anses som lavskatteland
og land som ikke skal anses som lavskatteland. For inntektsårene
2004 og 2005 gjaldt listen bare fritaksmetoden. Siden
fritaksmetoden omfatter selskapers inntekter fra aksjer hjemmehørende
i EØS-land uavhengig av skattenivået i selskapets
hjemland, ble EØS-land ikke tatt med i listene.

NOKUS-reglene som representanten viser til,
er regler om skattlegging av eiere av norskkontrollerte selskaper mv.
hjemmehørende i lavskatteland.

Definisjonen av lavskatteland
i fritaksmetoden og etter NOKUS-reglene er sammenfallende.
Det ble ansett som hensiktsmessig å la listene over land
som skal anses som lavskatteland, og land som ikke skal
det, gjelde også for NOKUS-reglene. Fra 1. januar
2006 gjelder listene derfor også ved vurderingen
av om et land skal anses som lavskatteland
i forhold til NOKUS-reglene. I forbindelse med denne revisjonen
av listene ble EØS-land ikke tatt inn på listene.

For selskap hjemmehørende i land som ikke
er inntatt på listene, vil anvendelse av NOKUS-reglene
bero på en konkret sammenligning av skattenivået
i Norge og i selskapets hjemland. Dette vil også gjelde
for EØS-land, og er i tråd med tidligere praksis.

Jeg er imidlertid enig i at hensynet til forutsigbarhet
og forutberegnelighet for skattyterne tilsier at også EØS-land som ikke
anses som lavskatteland, tas med på listen over ikke-lavskatteland.
Dersom EØS-land tas inn på listene, vil dette bare
ha betydning for anvendelsen av NOKUS-reglene.

Det er forutsatt at listene skal revideres årlig.
Det vil derfor være naturlig å vurdere
hvilke EØS-land som bør tas inn på listen
over land som ikke skal anses som lavskatteland, i forbindelse
med neste revisjon av listen, altså neste år.

