 Nei, jeg har ingen planer om å gi
flere slike unntak, rett og slett fordi vi hadde gode
overgangsordninger da denne engangsavgiften på lette lastebiler
ble innført.

Da det ble innført engangsavgift på lastebiler
med tillatt totalvekt mellom 3,5 tonn og 7,5 tonn, ble
det også gitt overgangsordninger for å ivareta
de hensyn som representanten Hoksrud påpeker. Etter
overgangsordningen kunne lette lastebiler innført fra 1.
januar 2006 registreres uten engangsavgift fram til 1. mars 2006.
Dersom bilen var bestilt før 10. november 2005, som var
det tidspunktet forslaget ble gjort kjent, var fristen for registrering
uten engangsavgift satt til 1. april 2006. Dette gjaldt også biler innført etter
1. januar 2006.

Sammenlignet med tidligere innskjerpelser i
engangsavgiften er den overgangsordningen som ble gitt ved innføringen
av engangsavgift på lette lastebiler, veldig lempelig.
Det er ikke aktuelt å gi ytterligere generelle
dispensasjoner fra engangsavgiften for lette lastebiler, siden jeg har
vært så fleksibel ved denne overgangen.

