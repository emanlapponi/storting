 Representanten Sanner har forstått
svaret helt riktig, men en liten forklaring på hvorfor
det ble slik, var vel også på sin plass.





                

  De endringene denne regjeringen har gjort
i formuesskatten, har styrket fordelingsprofilen i skattesystemet.
Dette gjelder også fordelingen blant pensjonister.
Pensjonister og andre trygdede kommer til å betale
35 pst. av all formuesskatt i 2006. I 2005 var
denne andelen høyere, på 37 pst. Vi har altså gjort
endringer i formuesskatten som kommer pensjonistene til gode.

De fleste av pensjonistene som betaler formuesskatt, har
fått denne redusert som følge av økte
bunnfradrag. Men enkelte pensjonister som kommer inn under den såkalte
skattebegrensningsregelen, kan ha fått en viss økning
i formuestillegget i skattebegrensningsregelen, og dermed i skatt,
pga. økte ligningsverdier.

Skattebegrensningsregelen er en særregel
som skal redusere skatten for trygdede med liten skatteevne. Det
er altså bakgrunnen og utgangspunktet for denne regelen.

Regelen gir i praksis skattefritak for inntekter
under 125 400 kr i 2006. Her tas det også hensyn
til at formue gir skatteevne, ved at 2 pst. av nettoformuen over
200 000 kr legges til inntekten. Inntekter over en skattefri nettoinntekt
og dette formuestillegget skattlegges med 55 pst. Dersom det ikke
lønner seg for skattyteren å skattlegges etter
skattebegrensningsregelen, benyttes de ordinære skattereglene.
Her kan altså skattyter velge. Enkelte pensjonister
kan få en svært høy effektiv marginalskatt
på f.eks. bankinnskudd, både fordi renteinntekter
inngår i nettoinntekten, på grunn av formuestillegget
i skattebegrensningsregelen og på grunn av formuesskatten.

Regjeringen vil fortsette å arbeide
med fordelingsprofilen på formuesskatten. I den forbindelse
vil jeg også se nærmere på det
formuestillegget i skattebegrensningsregelen som representanten
Flåtten tar opp.

 Representanten Sanner har rett i at vi har
hatt en runde i Stortinget om dette spørsmålet
tidligere. La meg innledningsvis bare si at SVs engasjement
på dette feltet i utgangspunktet ikke dreier
seg om Høyres forslag, nemlig at dette er et formål som
burde ha egne skattesubsidier, men om andre
typer tiltak.

Gjennom arbeidsmiljøloven har de ansatte
fått innflytelse og formell representasjon i bedriftenes
organer. At arbeid, ikke bare kapital, skal være
grunnlag for innflytelse, er en viktig del av den norske
velferdsmodellen, som denne regjeringen forsvarer og vil videreutvikle.
At det nå vokser fram flere bedrifter hvor de ansatte også får
innflytelse gjennom medeierskap, er positivt, men jeg er skeptisk
til at samfunnet skal stimulere til dette gjennom skattesubsidier,
som både bryter med skattereformen og har uheldige fordelingsvirkninger.

Det er overraskende for meg at Høyre
nå kommer med forslag om å gjøre skattereglene
for ansattes kjøp av aksjer gunstigere. Det er jo stikk
i strid med sentrale mål i den reformen som Høyres
tidligere finansminister Per-Kristian Foss selv satte i gang. Regjeringen
Bondevik II gjennomførte en rekke innstramminger
i skattleggingen av naturalytelser, med bl.a. den begrunnelse at
disse bidrog til å uthule skattegrunnlagene i skattesystemet.
Forslag som nå fremmes av bl.a. representanten Sanner,
bryter med disse prinsippene og åpner igjen for å avlønne
en avgrenset gruppe arbeidstakere med skattemessig gunstige ordninger.

Jeg vil bare minne om at hensikten
med skattereformen har vært å sikre
større grad av skattemessig likebehandling av personer
på samme inntekstnivå, uavhengig av kilden, av
hvordan inntekten er opptjent. Forslagene fra Høyre vil
bryte med dette prinsippet og føre til at arbeidstakere
med ellers lik lønn betaler forskjellig skatt. Gunstige
skatteregler for ansattes kjøp av aksjer kan føre til
omfattende forskjellsbehandling når det gjelder skatteytere
som får tilbud om slik avlønning, og de som ikke gjør
det. Det er først og fremst høytlønte
som har store økonomiske fordeler knyttet til opsjoner
og aksjer i arbeidsforhold. En lempeligere beskatning av slike ytelser vil
derfor gi størst lettelse til denne gruppen. Det vil dermed også ha
fordelingsvirkninger.

Som jeg har gjort rede for i svar
av 16. mars, er det allerede i dag en viss stimulans i skattesystemet
for at ansatte kan erverve aksjer i egen bedrift, ved at den skattepliktige
fordelen kan reduseres med inntil 1 500 kr pr. år. Det er etter
mitt syn liten grunn til å tro at bruken av aksjer og opsjoner
blir for lav når skattereglene i stor grad likebehandler
denne formen for avlønning med lønn. Etter
mitt syn illustreres da også dette i redegjørelsen
for bakgrunnen for forslaget som framsettes i Dokument nr. 8:28, hvor
det bl.a. pekes på at i bedriftene der «de ansatte
har fått tilbud om å kjøpe aksjer (...),
er de ansattes eierandel over 50 pst. i nær
en tredjedel av virksomhetene». Dette er altså noe
som pågår i stort omfang uten skattestimulanser.

Jeg vil også minne om at
aksjer og omfattende opsjonsprogrammer kan ha negative virkninger.
Bedriftsledelsen – og dermed også ansatte – kan
få for sterke motiver til å fokusere på kortsiktig
verdistigning av selskapets aksjer, både
gjennom økonomiske disposisjoner og i regnskapsføringen.
En skal ikke gå så langt tilbake i tid
før en kan finne eksempler på nettopp
dette.

Jeg er åpen for at medeierskap kan
ha så positive virkninger både for demokrati
og for verdiskaping at det likevel
kan være riktig å vurdere en sterkere
offentlig tilrettelegging, men altså ikke gjennom
ytterligere skattesubsidiering av aksjer og opsjoner.

