 Norges sparing er høy i et internasjonalt perspektiv. I perioden
2000-2007 lå sparingen på rundt 35 pst. av BNP. Blant OECD-landene
er det bare Sveits og Korea som sparer tilnærmelsesvis så mye
av BNP som Norge. Husholdningenes sparing har imidlertid falt de siste årene
og ligger nå på det laveste nivået siden midten av 1980-tallet.
Nedgangen i husholdningenes sparing må bl.a. ses i sammenheng med
at renten har vært svært lav over flere år. Det er grunn
til å tro at en normalisering av rentenivået også vil
bidra til at sparingen tar seg opp. 

Løpende statistikk tyder
på at den sterke veksten i forbruket gjennom de siste årene
nå er i ferd med å dempes. Finansdepartementet anslår
i Nasjonalbudsjettet 2008 en oppgang i husholdningenes sparerate fra 2007
til 2008. Finansdepartementet vil legge fram nye anslag for utviklingen
i norsk økonomi i revidert nasjonalbudsjett, som legges fram 15. mai.
I Økonomisk utsyn over året 2007 anslår Statistisk sentralbyrå
en økning i husholdningenes sparerate på vel 4 prosentpoeng
fra 2007 til 2010. 

For husholdninger med gjeld trekker høyere
rente entydig i retning av høyere sparing. Både økonomisk
teori og tidligere erfaringer kan derimot tilsi at skattestimulering av
bestemte spareprodukter først og fremst påvirker sammensetningen
av sparingen og ikke samlet sparing. En grunn er bl.a. at slike ordninger
særlig benyttes av personer med relativt høy inntekt eller
formue. Som virkemiddel for å få økt pensjonssparing
er derfor slike ordninger lite effektive. Slike ordninger har også
dårlige fordelingsvirkninger, noe bl.a. erfaringene med IPA viser.
En mer effektiv måte å øke pensjonssparingen på
er f.eks. innføring av obligatorisk tjenestepensjon. Fordelingseffektene
av slike ordninger er også langt bedre. 

