 Det kan jo ikke være noen
overraskelse for representanten Flåtten at et unormalt lavt rentenivå,
langt under det som er et normalt rentenivå, også kan ha påvirkning
på sparing. Det er ikke akkurat noen stimulans for folk til å
spare. Det betyr at et mer normalt rentenivå også kan ha den
virkningen at sparingen tar seg opp. Men det er selvfølgelig en viktig
utfordring for vår regjering at vi klarer å holde både
et historisk høyt sysselsettingsnivå og en historisk lav arbeidsløshet
samtidig som ikke renten øker utover det som Norges Bank nå
har lagt fram i sin rentebane. 

Når det gjelder den totale sammensetningen
av skattepolitikken, er det viktigste i den forbindelse å sikre en
mest mulig rettferdig fordeling. 

 Når det gjelder formuesskatten,
er den totale virkningen av det som Regjeringen har gjort - det er ganske
riktig som representanten Flåtten sier - en skjerpelse av beskatningen
av aksjeformue. Det har en veldig klar fordelingsvirkning, fordi vi vet
at aksjeformue er skjevt fordelt. Men de pengene har vi brukt til å
øke bunnfradragene, og det har ført til at mange vanlige mennesker
med veldig små formuer har fått økt stimulans til sparing.
Så jeg tror at representanten Flåtten bør ha et mye mer
nyansert syn på spareeffekten av de omleggingene i formuesskatten
som Regjeringen har foretatt. 

Når det gjelder hvordan skatteforslagene
fra Regjeringen kommer til å se ut for neste år, vet representanten
utmerket godt at det kommer jeg ikke til å gå inn på.
Men vi jobber hele veien for å få til et stadig mer rettferdig
skattesystem. 





                

