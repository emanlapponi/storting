  Handlingsregelens utgangspunkt er at det er
en plan for en jevn og gradvis økning i bruken av oljeinntekter
over statsbudsjettet. Da regjeringen Stoltenberg I la
fram de budsjettpolitiske retningslinjene i St.meld. nr. 29 for
2000-2001, understreket den at vurderingen av hvor raskt petroleumsinntektene
skal tas inn i norsk økonomi, må bygge på en avveining
av flere hensyn. Jeg tenkte jeg skulle gå gjennom det som
var utgangspunktet for at man lagde disse reglene.

1.	Hensynet til en jevn utvikling i
det offentlige tjenestetilbudet tilsier isolert sett at man er tilbakeholden
i bruken av oljeinntekter de nærmeste to tiårene.
De oppsparte oljeinntektene kan da benyttes til å dekke økte
framtidige utgifter som følge av en aldrende befolkning.
Dette er en utfordring som alle de
vestlige land har både i de pensjonsrettighetene
som en aldrende befolkning vil ha, og også i
det tjenestetilbudet som vil bli nødvendig når
befolkningen stadig blir eldre.

2.	Hensynet til å oppnå en stabil utvikling
i økonomien over tid trekker i retning av en forholdsvis
jevn innfasing av oljeinntektene. Jo mer en øker bruken
av petroleumsinntektene det nærmeste tiåret, dess
større blir behovet for at en på et senere tidspunkt
må sette i verk tiltak for å styrke de offentlige
budsjettene for å oppnå en jevn utvikling i tjenestetilbudet.
Det henger jo sammen med det første hensynet.

3.	Hensynet til konkurranseutsatt sektor må tillegges
stor vekt. Økt bruk av oljeinntekter vil kunne øke
aktiviteten i økonomien. I en situasjon med høy
kapasitetsutnyttelse, som vi jo nå har, vil dette kunne føre
til en svekkelse av det konkurranseutsatte næringslivet.
Vi opplevde jo det nettopp i perioden 2002–2003,
fordi kronekursen styrket seg så klart.

4.	Hensynet  til  usikkerhet  om  framtidige  oljeinntekter – vi
ser jo at oljeinntektene veksler og varierer stort. Det
er ingen garanti for at de holder det samme høye nivået
framover, og det betyr at man må ha en stor grad av forsiktighet
i bruken.

5.	En skulle ikke basere den økonomiske
politikken på et stadig høyere skatte- og avgiftsnivå.

Handlingsregelen sier at vi skal
bruke forventet realavkastning av kapitalen i Statens
pensjonsfond – Utland. Den er altså anslått
til 4 pst., som Tybring-Gjedde er inne på i sitt
spørsmål. Den faktiske årlige realavkastningen
av kapitalen i Statens pensjonsfond – Utland har variert
betydelig over tid, fra minus 6,6 pst. i 2002 til pluss 11 pst. i
2003. For perioden første kvartal 1997 til andre
kvartal 2006 sett under ett har Norges Bank beregnet gjennomsnittlig årlig
realavkastning av Statens pensjonsfond – Utland til 4,1
pst. Avkastningen er målt i utenlandsk valuta, som er det
relevante målet for avkastning når en skal måle utviklingen
i fondets internasjonale kjøpekraft.

Alaskas Permanent Fund har de siste fem årene
hatt en høyere avkastning på kapitalen enn Statens
pensjonsfond – Utland. Forskjellen skyldes ulik aktivaklasse-
og regionsammensetning, altså valutaeksponering.
Blant annet har Alaskas Permanent Fund en høyere eksponering
mot aksjer enn det norske pensjonsfondet har.
Fondet er også investert i eiendom. De siste
fem årene har dette gitt god uttelling. Dersom vi hadde
sammenliknet andre tidsperioder, ville bildet kunnet se
annerledes ut. Styret i Alaskas Permanent Fund legger selv til grunn
en betydelig lavere avkastning i årene framover
enn det som er oppnådd de siste fem årene.

Den betydelige usikkerheten som er knyttet
til avkastningen i internasjonale finansmarkeder, tilsier at vi også for årene
framover må regne med store variasjoner i årlig fondsavkastning.
Denne usikkerheten innebærer at fondsavkastningen vil kunne
avvike fra 4 pst. over flere år uten at det i seg selv
tilsier at anslaget bør endres. Anslaget for forventet
avkastning må bygge på grundige vurderinger av
hva som er normalavkastning over en lengre tidsperiode
i de aktivaklassene fondet er investert i.

Eirin Faldet hadde
her overtatt presidentplassen.

