 For å bekjempe skatteunngåelse
har Storbritannia regler om «Controlled Foreign Companies»,
såkalte CFC-regler. Etter disse reglene skal overskudd
i et utenlandsk datterselskap som er kontrollert fra Storbritannia,
på visse vilkår inkluderes i skattegrunnlaget
for morselskapet som er hjemmehørende i Storbritannia.
Dette gjelder selv om overskuddet ikke overføres
som utbytte eller lignende til morselskapet.

Mange EØS-land har tilsvarende regelverk.
En variant er de norske reglene om skattlegging av norske
eiere av norskkontrollerte selskaper mv. hjemmehørende
i lavskatteland, NOKUS-reglene.

I Cadbury Schweppes-dommen, avsagt 12. september 2006,
slo EF-domstolen fast at de britiske CFC-reglene kun kan anvendes
dersom en del nærmere angitte vilkår er oppfylt.

Myndighetene i alle EU/EØS-land
med CFC-regelverk må nå vurdere hvilke følger
denne domspraksisen skal ha for de nasjonale CFC-reglene. Departementet
er i startfasen av en bred gjennomgang av de norske NOKUS-reglene,
hvor vurderingen av virkningen av EF-domstolens avgjørelse
i nettopp denne saken er gitt prioritet. Dersom det etter
en slik vurdering avdekkes behov for å endre gjeldende
rett for fortsatt å kunne ivareta våre
EØS-forpliktelser på dette feltet, vil departementet
så snart som mulig komme tilbake til Stortinget med forslag
om nødvendige lovendringer.

