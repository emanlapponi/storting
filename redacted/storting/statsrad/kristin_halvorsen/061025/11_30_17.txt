 For det første har Regjeringen
aldri lagt skjul på at 4 pst. er forventet avkastning,
altså et estimat. Det er ikke noen
lek med tall eller ordspill som ligger bak det,
men en forventet realavkastning over tid, og den henger selvfølgelig
nært sammen med hva slags risikoeksponering man har i forhold
til hvordan fondet investeres. Dette er også tema
i nasjonalbudsjettet, f.eks. hvor stor andel Statens pensjonsfond – Utland
skal kunne investere i aksjer.

Så er representanten Tybring-Gjedde inne
på at det ikke er noen eksakt vitenskap
akkurat hvilket nivå for oljepengebruk man legger
seg på. Men det man må ta hensyn til, er realøkonomien.
Tybring-Gjedde beskriver en virkelighet som ikke stemmer,
når han sier at Regjeringen foreslår å bruke
betydelig mer oljepenger i 2007 i forhold til 2006. Beløpet
ligger 6 milliarder kr over, og det er omtrent 4 pst. Det betyr
altså at vi faser oss inn mot 4 pst., og vi sier også at
det for de neste årene kan være at vi
må ligge under 4 pst. Men det er realøkonomien
pluss disse andre hensynene i forbindelse med handlingsregelen
som til syvende og sist avgjør hva som er det anbefalte
nivået.

