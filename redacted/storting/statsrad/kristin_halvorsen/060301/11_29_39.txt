  Utgangspunktet i skatteloven er at formue,
herunder fast eiendom, skal fastsettes til omsetningsverdi pr. 1.
januar i ligningsåret. Med fast eiendom menes
bygninger og tomteareal. Verdien av bolig- og fritidseiendommer
kan etter skatteloven settes lavere enn omsetningsverdien,
og etter gjeldende regler skal ligningsverdien på bolig-
og fritidseiendommer ikke settes høyere enn 30
pst. av markedsverdien.

Formuesbeskatningen ved tomtefeste blir noe
forskjellig avhengig av om festeavtalen anses som tidsbegrenset eller
varig, dvs. lenger varighet en 99 år. Jeg går ikke
nærmere inn på varige festerettigheter, fordi
jeg mener at spørsmålet må leses
slik at det først og fremst dreier seg om de
tidsbegrensede festeavtalene.

Ved tidsbegrenset tomtefeste skal hele
tomteverdien inngå i grunneierens skattepliktige formue,
og for huseieren bare verdien av bygningen.
Grunneieren får ikke fradrag for verdien
av den heftelsen som festeavtalen representerer, og blir ikke
skattlagt for den kapitaliserte verdien av fordring
på årlig festeavgift. Huseieren skal tilsvarende ikke
formueslignes for verdien av festeretten, og vedkommende
får heller ikke fradrag for den kapitaliserte verdien
av forpliktelsen til å svare festeavgift. Fordi bare bygningen
inngår i beboerens formue når tomten er festet, vil
dennes boligformue ofte være lavere
enn ved selveie også av tomten.

Etter skattelovens system for formuesverdsettelse
er det ikke til å unngå at fastsetting
av separat ligningsverdi for festetomt og bygning på festetomt ofte
må bygge på skjønnsmessige vurderinger,
i likhet med tilsvarende fastsetting for tomter og bygninger ellers.
Skattemyndighetene har opplyst at man ikke har et erfaringsmateriale
som tilsier at verdsettelsen av bolig på festet tomt har
reist særlige problemer i så måte.
I praksis må det vurderes konkret hvilken betydning
en festeavtale har for eiendommens omsetningsverdi. Ifølge
Lignings-ABC for 2005, kan en som et hjelpemiddel for å komme
fram til formuesverdien av det bortfestede arealet kapitalisere
de årlige festeavgiftene ved bruk av en netto kapitaliseringsfaktor på 8.
På dette området bidrar disse retningslinjene
til en mer enhetlig praksis.

I samfunnet er det blitt mye mer oppmerksomhet
om festerettens betydning for eiendommens verdi, og det er også utgangspunktet
for spørrerens spørsmål. Delvis skyldes
det antakelig de nye lovreguleringene, som spørreren viser
til, om regulering av festeavtaler og om innløsning av
dem, og kanskje ikke minst at mange festeavgifter har økt
betydelig og man dermed ser at det er stor forskjell på en
selveiertomt og en festetomt. En slik oppmerksomhet kan man etter
hvert regne med vil påvirke det som er omsetningsverdiene,
som igjen kan påvirke ligningstakstene. Men jeg
ser ikke for meg at vi kan gå inn med brå forandringer
i ligningstakstene på grunn av dette.

Hvordan vi kan oppnå en mer enhetlig
og rettferdig verdsettelse av alle typer fast eiendom
for skatteformål, er en av de sakene som jeg tar sikte
på å arbeide nøye med framover.
I den forbindelse vil jeg også se nærmere
på reglene og praksis for verdsettelse av festetomter og
bygning på festetomt.

