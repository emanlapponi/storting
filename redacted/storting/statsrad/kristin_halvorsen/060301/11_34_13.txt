 Jeg synes at representanten Flåtten
nå skal legge godsiden til. Jeg kjenner mange tomtefestere
og er opptatt av disse spørsmålene. Jeg ser at
det er mange som har fått betydelige endringer etter
at den forrige regjeringen endret tomtefesteloven.
I de eksemplene jeg kan vise til i praksis, har boliger
på selveiertomt og boliger på festet tomt i samme
boligområde tidligere hatt omtrent lik markedsverdi, men fordi
tomtefesteloven har forandret muligheten til å innkreve
festeavgift, har det blitt tydelig i hele nabolaget at den
ene huseieren eier bare huset og ikke
tomten, og at det har stor betydning for hvordan man ser på verdien
av huset. Hvor stor betydning det har, og hvor store utslag det gir
for markedsverdien ved salg av det ene huset i forhold til
det andre, er jeg ikke i stand til å si i dag.
Men vi må følge veldig nøye
med på dette, slik at det er mest mulig korrekte verdier
som legges til grunn for skattleggingen.

