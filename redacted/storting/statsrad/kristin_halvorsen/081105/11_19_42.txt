 Jeg takker for denne ukentlige muligheten til å møte representanten Flåtten og presidenten, og jeg vil gjerne svare på spørsmålet.


Regjeringen har vært opptatt av å styrke arbeidet mot skatteunndragelser og økonomisk kriminalitet fra dag én. Derfor har vi styrket skatteetaten økonomisk, vi har satt av penger til å ansette egne skatterevisorer ved politikamrene, og vi har gjort det enklere å opptre lovlydig – for å nevne noe.


Men arbeidet med å redusere omfanget av skatte‑ og avgiftskriminalitet er veldig sammensatt og utfordrende. Det dreier seg om å finne riktig balanse mellom hvor mye som skal kontrolleres og hvordan, slik at ressursene benyttes på en best mulig måte. Det dreier seg også om å fordele begrensede ressurser mellom direkte kontrollarbeid og mer indirekte og forebyggende arbeid i form av informasjon og veiledning.


Det gjøres mye bra arbeid allerede. Både Riksrevisjonens Dokument nr. 1 for 2008–2009 for regnskapsåret 2007 og Skattedirektoratets årsrapport for 2007 gir etter min mening et mer nyansert bilde enn spørsmålet kan gi inntrykk av. Tallet på kontrollerte næringsdrivende har gått noe ned, men det er særlig andelen kontrollerte som har gått klart ned. Det skyldes at det har vært en kraftig vekst i antallet nye næringsdrivende, spesielt i 2007. Det henger jo sammen med en kraftig høykonjunktur. Det er dessuten slik at det er mengden av de relativt enkle ligningskontrollene som er redusert mest, ikke i nevneverdig grad antallet tyngre bokettersyn.


Men jeg vil ikke unnslå at det har vært krevende for skatteetaten å følge opp i en høykonjunktur. Skatteetatens kontrollarbeid er erfaringsmessig mest utsatt i tider med et stramt arbeidsmarked og høy turnover i de viktige stillingsgruppene som utgjør kontrollekspertisen. 2007 var et slikt år, og utviklingen i etatens kontrollresultater bør etter mitt skjønn også vurderes i lys av det.


Jeg vil avslutningsvis framheve at arbeidet med å redusere omfanget av svart økonomi og skatteunndragelser fortsatt er et av skatteetatens viktigste satsingsområder. Derfor sluttet Stortinget seg til et forslag fra Regjeringen om å bevilge 50 mill. kr ekstra til dette formålet i forbindelse med revidert nasjonalbudsjett for 2008, og derfor foreslår Regjeringen å styrke innsatsen på dette området med nesten 100 mill. kr i 2009. Denne siste storsatsingen er nærmere beskrevet i den framlagte budsjettproposisjonen for Finansdepartementet, og skal særlig styrke det kompliserte kontrollarbeidet.


