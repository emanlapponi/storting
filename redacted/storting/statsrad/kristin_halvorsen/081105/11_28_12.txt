 Vi har i Norge lagt stor vekt på at kapitaldekningsreglene for banker og andre finansinstitusjoner skal sørge for at disse har en god og tilstrekkelig soliditet.


Lovendringer og ny kapitalkravsforskrift som gjennomfører de såkalte Basel II‑reglene og de oppfølgende EØS‑reglene, direktivene 2006/48/EF (CRD) og 2006/48/EF (CAD), trådte i kraft 1. januar 2007. Lovreglene, som inneholder generelle og overordnede bestemmelser om kapitaldekning, ble vedtatt av Stortinget i juni 2006. Detaljerte regler som fastsetter regler for beregningsgrunnlaget knyttet til kapitalkravet, herunder krav til vekting av lån til kommunene, ble fastsatt av Finansdepartementet i forskrift 14. desember 2006 nr. 1506 om kapitalkrav for forretningsbanker, sparebanker, finansieringsforetak, holdingselskaper i finanskonsern, verdipapirforetak og forvaltningsselskaper for verdipapirfond mv., kapitalkravsforskriften.


Finansdepartementet sendte 14. juni 2006 ut høringsbrev om «nytt kapitaldekningsregelverk–utkast til forskrifter». Høringsnotatet og forslaget til ny kapitalkravsforskrift som var vedlagt høringsbrevet, var utarbeidet av Kredittilsynet. Av høringsnotatet framgår det at Kredittilsynet vurderer risikoen ved engasjementer med en kommune eller fylkeskommune som høyere enn risikoen ved tilsvarende engasjementer med den norske stat.


Finansdepartementet er enig i Kredittilsynets vurdering om at utlån til norske kommuner og fylkeskommuner har høyere risiko enn utlån til den norske stat.


Det framgår av direktiv 2006/48/EF bilag VI del 1 punkt 2 nummer 9 første ledd:


«Engagementer med regionale regeringer og lokale myndigheder behandles som engagementer med centralregeringen i det pågældende land, hvis der ikke er nogen forskel i risiko mellem disse engagementer, fordi de førstnævnte instanser har beføjelser til at inddrive midler, og hvis der findes særlige instutionelle bestemmelser, som reducerer risikoen for, at de misligholder deres forpligtelser.»


Dette er en dansk oversettelse.


Etter departementets vurdering gir ovennevnte direktiv ikke adgang til å fastsette en risikovekt på lån til norske kommuner og fylkeskommuner som svarer til risikovekten på lån til den norske stat. Laveste mulige risikovekt på lån til kommuner er derfor i henhold til direktivet 20 pst. På denne bakgrunn er risikovekt for utlån til kommuner satt til 20 pst. Risikovekten ved utlån til kommuner ble for øvrig ikke endret i forhold til de tidligere reglene i kapitalkravsforskriften fastsatt 14. desember 2006.


Kenneth Svendsen hadde her overtatt presidentplassen.


