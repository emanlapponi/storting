 Vi har jo undersøkelser blant befolkningen om hva slags tillit man har til skatteetaten der skatteetaten når veldig høyt opp, og folk er veldig godt fornøyd med den servicen de får. Det er utrolig viktig, og det er ganske godt gjort også. Folk skal selvfølgelig betale sin skatt og sine avgifter med forståelse, men det kan jo likevel være sånn at man ikke i utgangspunktet skulle tro at skatteetaten var blant dem som rangerte høyt på tillitsbarometeret. Men jeg er helt enig med Flåtten i at det også krever  at man har for øye hele tiden både i den virksomheten som gjennomføres når det gjelder kontroller, at folk ser at man ikke slipper unna med skatteunndragelser, og også generelt sett med hensyn til hvordan man behandler personopplysninger, og at man er profesjonell i forhold til grensen mellom Skattedirektoratet og skatteetaten og private bedrifter, som er leverandører til samme etat.


Jeg er enig i at vi må fokusere på dette hele veien. Men Skattedirektoratet og skatteetaten har lyktes godt så langt. Det er ikke gjort av seg selv. Det må man fortsette å jobbe med for å opprettholde tilliten.






                

