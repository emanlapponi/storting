 Først bare en liten kommentar til spørsmålsstillingen.


Det er ikke langt færre næringsdrivende som er kontrollert, men det er andelen kontrollerte som man ikke har klart å opprettholde i en situasjon med høykonjunktur. Men jeg er enig med representanten Flåtten i hvor viktig dette arbeidet er, fordi det handler om seriøsitet for alle næringsdrivende, respekt for at man skal følge de skattereglene som er. Det har også å gjøre med seriøsiteten når det gjelder ting som ikke direkte angår skatte‑ eller avgiftsinnbetalinger, men ting som angår arbeidsforhold, altså en generell sjekk av seriøsiteten i bransjen. Det er derfor vi nå både i forbindelse med revidert og i forbindelse med statsbudsjettet har foreslått for Stortinget å styrke denne innsatsen.


Så bare en kort kommentar til de andre spørsmålene som ble tatt opp.


Det er flere krevende saker som Skattedirektoratet har hatt å håndtere. Spørsmålet om personnumrene ble det umiddelbart tatt affære på. Den saken tok både Skattedirektoratet og Finansdepartementet kraftig tak i.


Det andre spørsmålet som ble tatt opp, har jeg ikke noen ytterligere kommentarer til nå, bortsett fra å si at i rutinene for det som gjelder for framtiden, er det strammet kraftig inn med hensyn til hva som anses som akseptabelt i forhold til forretningsvirksomhet opp mot Skattedirektoratet.


