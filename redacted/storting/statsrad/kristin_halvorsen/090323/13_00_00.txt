 Det er en viktig rapport som Riksrevisjonen har kommet med, om noe av det som er
                  avgjørende for at folk skal ha trygghet for at vi alle er med på å bidra til
                  spleiselaget, og at ingen skal lure seg unna. Det er nettopp det man driver med i
                  skatteetaten og i toll- og avgiftsetaten. 

Jeg mener selv at dette er et veldig viktig område å prioritere, og vi har
                  fokusert veldig sterkt på skatte- og avgiftsunndragelser i denne perioden. Også
                  internasjonalt er det nå et helt annet fokus på å bekjempe skatteparadiser. Det
                  har kommet i kjølvannet av finanskrisen. Temaer som det tidligere ikke var mulig å
                  få noe gehør for, f.eks. samordning av sanksjoner mot land som ikke åpner for
                  informasjon, har man nå en helt annen forståelse for. 

Jeg tror at Odd Einar Dørum var inne på noe som er veldig viktig. Jeg vil gjerne
                  si noe om det først, for når man går gjennom eventuelle svakheter, er det utrolig
                  viktig at det ikke tegner det generelle bildet av det arbeidet som gjøres. Vi har
                  en effektiv skatteetat og en effektiv toll- og avgiftsetat, først og fremst fordi
                  de etatene består av kompetente mennesker som vet hva de holder på med – for dette
                  er et krevende område, der det man har av erfaring og innsikt, kommer veldig godt
                  med. Det gjøres et utrolig viktig arbeid på dette området. 

Vi har styrket innsatsen betydelig når det gjelder disse etatene, i løpet av denne
                  perioden – 140 mill. kr som et engangsbeløp og 240 mill. kr totalt som en
                  opptrapping når det gjelder ressurser. Riksrevisjonen peker på svakheter – under
                  to overskrifter. For det første påpeker de at skatteetatens og toll- og
                  avgiftsetatens bokettersyn og virksomhetskontroller har gått ned i den perioden de
                  har vurdert, fra 2004 til 2007. Riksrevisjonen har konkludert med at dette ikke er
                  i tråd med forutsetningene, nemlig økt innsats i den perioden. For det andre viser
                  undersøkelsen at det er for store regionale variasjoner i det arbeidet som gjøres. 

La meg så gå igjennom ankepunktene og fortelle Stortinget hva vi har tenkt å gjøre
                  med det. Vi har en veldig klar oppfatning av at nedgangen i kontroller i den
                  perioden som Riksrevisjonen påpeker, er av midlertidig karakter. Det er en følge
                  av krevende omstillinger i forbindelse med reorganisering av skatteetaten og av
                  mange utskiftninger i stillingene knyttet til kontrollarbeid. Da er vi tilbake til
                  det at det er viktig med kompetanse. Derfor har vi nå, etter hvert som den store
                  omorganiseringen begynner å nærme seg slutten, og etter hvert som vi satte i gang
                  tiltak i forbindelse med revidert nasjonalbudsjett i 2008 og styrket etaten, tatt
                  tak i det problemet som Riksrevisjonen påpeker. Jeg vil selvfølgelig her følge
                  nøye med på at vi har gode resultater videre. 

Så til det som Riksrevisjonen påpeker, at det er en uakseptabelt stor variasjon
                  fylkene imellom med hensyn til hvem som kontrolleres. Vi har allerede tatt opp
                  dette med de etatene dette gjelder. Vi har tatt opp dette i styringsdialogen med
                  Skattedirektoratet, og det er fulgt opp helt konkret i styringsbrevet til
                  Skattedirektoratet for 2009 på bakgrunn av den kritikken som kommer fra
                  Riksrevisjonen. 

Riksrevisjonen har også påpekt at antall anmeldelser fra skatteetaten til politi-
                  og påtalemyndigheten har gått ned i perioden, og at om lag en tredjedel av
                  fylkesskattekontorene ikke har fulgt anbefalingene i anmeldelsesinstruksen. Vi har
                  allerede bedt Skattedirektoratet om å presisere overfor skattekontorene at denne
                  gjeldende anmeldelsesinstruksen skal etterleves. Det ble gjort i brev den 21.
                  november 2008. Vi har sett det som nødvendig at Skattedirektoratet går igjennom
                  denne anmeldelsesinstruksen – og det arbeidet har Skattedirektoratet gått i gang
                  med. 

Så over til toll- og avgiftsetaten: Der har vi det samme bildet, ikke at det er
                  nedgang, men at antall kontroller ikke har økt. Det påpekes av Riksrevisjonen. Vi
                  er enig med komiteen i at dette ikke er en heldig utvikling. Men vi vil gjerne
                  understreke veldig klart at toll- og avgiftsvirksomheten har fått mye bedre
                  resultater, og at de har avdekket mange alvorlige overtredelser. Dette er noe som
                  har økt betydelig i perioden. Når det gjelder Toll- og avgiftsdirektoratets
                  område, viser Riksrevisjonen til at det anmeldes forholdsvis få saker til
                  politiet, og at det her er en betydelig variasjon regionalt. Toll- og
                  avgiftsetaten har utarbeidet veiledende retningslinjer til bruk i denne type
                  saker. Vi har også tatt opp med Toll- og avgiftsdirektoratet at vi ønsker at det
                  presiseres overfor tollregionene at hensynet til likebehandling av de toll- og
                  avgiftspliktige skal ivaretas når det gjelder anmeldelser. Og vi har i samme brev
                  uttalt at retningslinjene for anmeldelser bør ha samme formelle status i toll- og
                  avgiftsetaten som i skatteetaten. Det lave antallet formelle anmeldelser til
                  politi- og påtalemyndighet må selvfølgelig ses i sammenheng med tollmyndighetenes
                  praksis med forenklet forelegg i de mindre smuglersakene. Men arbeidet med en
                  formell instruks rundt dette er nå satt i gang i Toll- og avgiftsdirektoratet. 

Det siste punktet jeg har tenkt å kommentere, dreier seg om behovet for større
                  grad av samordning mellom etatene i dette veldig viktige kontrollarbeidet. Fra
                  Finansdepartementets side har vi i Ot.prp. nr. 31 for 2007–2008 – som vi la fram
                  for et års tid siden – lempet på adgangen til å gi opplysninger til politi- og
                  påtalemyndighet om antatte lovbrudd som går ut over de områdene vi har ansvaret
                  for. Det er et bidrag til bedre samordning og bedre kontroll på dette området.
               

