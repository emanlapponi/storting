  Det er et veldig viktig spørsmål
som representanten Syversen tar opp, for kjøp av bolig
er den største og viktigste
investeringen for de aller fleste. Desto viktigere er det at vi
kan være trygge på de opplysningene som gis i
salgsoppgaven. Eiendomsmegleren har lovpålagt undersøkelsesplikt når
det gjelder opplysninger som kan gis, og kan også bli erstatningsansvarlig
dersom det er feil eller mangler i salgsoppgaven.
Spørsmålet er om dette er tilstrekkelig.

En offentlig utredning
om endring i eiendomsmeglingsloven ble sendt
på høring i januar – NOU 2006:1. Den
ble sendt ut den 27. januar, og den har høringsfrist den
2. mai 2006. Her vurderes det bl.a. å pålegge
eiendomsmeglere et strengere ansvar for opplysninger som gis, nettopp
for å sikre kjøpers rettigheter.

I dag er det slik at eiendomsmegleren har plikt
til å gi kjøperen en skriftlig salgsoppgave før
det gjøres avtale om kjøp av eiendommen. Denne
plikten følger av eiendomsmeglingsloven § 3-6.
Bestemmelsen stiller opp visse minstekrav til hvilke opplysninger
som skal framgå av salgsoppgaven.

Meglerens undersøkelsesplikt er regulert
i lovens § 3-7. Denne bestemmelsen krever at megleren så langt
det synes rimelig, innhenter og kontrollerer nødvendige
opplysninger om eiendommen. Også lovens § 3-1,
om meglerens omsorgsplikt overfor selger og kjøper, har
betydning når en skal fastlegge meglers plikter til å framlegge
opplysninger om eiendommen.

Når det gjelder meglerens erstatningsansvar,
hefter eiendomsmegleren etter ulovfestede regler
om erstatningsansvar – det såkalte profesjonsansvaret.
Denne regelen om erstatningsansvar følger av rettspraksis
og innebærer et særlig strengt krav
til meglerens aktsomhet for at hun eller han ikke
skal bli erstatningsansvarlig for manglende eller
feilaktig informasjon gitt til kjøper.

Utvalget som har gjennomgått eiendomsmeglingsloven
med sikte på lovendring, har bl.a. tatt opp spørsmålene
om endring og tydeliggjøring av meglerens ansvar
for opplysningene i salgsoppgaven.

I det videre lovarbeidet vil spørsmålet
om megler skal pålegges et strengere ansvar for ivaretakelse
av sin opplysningsplikt bli vurdert. Utvalget har foreslått
at det i eiendomsmeglingsloven tas inn en henvisning til
at megleren hefter på skyldgrunnlag etter
alminnelige erstatningsregler.

I tillegg vil departementet vurdere nærmere
om meglerens opplysningsplikt skal presiseres i større
grad enn det som følger av gjeldende rett. Utvalget antar
at slik presisering vil kunne bidra til å få fram
flere opplysninger om eiendommen og gjøre det enklere for
kjøper å holde megleren ansvarlig
ved eventuelle senere avdekkede mangler. I denne sammenheng vil også lovens
krav til hvilke opplysninger som skal gis i salgsoppgaven, bli vurdert.

