 Først vil jeg gjerne takke representanten
Svein Flåtten fordi han er en meget ivrig spørrer
overfor finansministeren, og vi har et slags fast møtetidspunkt
her hver onsdag. Finansdepartementet har et stort ansvarsområde,
og jeg er veldig glad for den interessen som vises fra Stortinget.

Som kjent ble det fra 1. juli 2001
innført en ordning med redusert merverdiavgift på næringsmidler.
Den reduserte satsen er i dag på 13 pst. Næringsmidler
som inngår i omsetning av serveringstjenester, anses imidlertid ikke som
omsetning av næringsmidler og skal dermed belastes med
merverdiavgift på 25 pst., som er full sats.

Ordningen med ulik sats ved omsetning av næringsmidler
og serveringstjenester har nå eksistert
i flere år. Tilsvarende system gjelder også i
en del andre land, f.eks. i Sverige. Avgiftsmyndighetene
har gitt flere tolkningsuttalelser på dette området.
Bransjen burde derfor være godt kjent med regelverket
og den nærmere praktiseringen.

Jeg vil imidlertid framheve at det er et grunnleggende prinsipp
at merverdiavgiften i minst mulig grad skal virke konkurransevridende,
og at omsetning av like varer og tjenester skal behandles
likt. Vi har for kort tid tilbake fått innspill fra reiselivsnæringen
om at det kan være problemstillinger på det
området som representanten Flåtten viser til.
Departementet har bl.a. på grunnlag av dette tatt opp saken
med Skattedirektoratet og bedt direktoratet vurdere den nærmere
utforming og praktisering av regelverket. Direktoratet er også bedt
om å vurdere om det kan være hensiktsmessig å iverksette
kontrolltiltak for å sikre etterlevelse av regelverket
og konkurransenøytralitet.

