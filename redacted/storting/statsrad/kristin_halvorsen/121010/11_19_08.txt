 Det er Universitetet i Tromsø som bestemmer hvilke faglige satsinger og prioriteringer det vil foreta innenfor sine økonomiske rammer, og universitetet bestemmer selv hvilke utdanninger det skal tilby. Det handler om universitetets autonomi.


Universitetet har valgt å opprette en mastergrad i medisinske laboratoriefag. I tråd med den lovfestede akademiske friheten bestemmer universitetet selv læreinnholdet i undervisningen og innholdet i forskningen.


Når det gjelder de særskilte bevilgninger til Rettsgenetisk senter ved Universitetet i Tromsø, er disse gitt over Justis- og beredskapsdepartementets budsjett. For spørsmål om bevilgninger må jeg derfor vise til justis- og beredskapsministeren.


Jeg viser også til at justis- og beredskapsministeren den siste måneden har besvart to spørsmål til skriftlig besvarelse fra stortingsrepresentant Elisabeth Aspaker i denne saken.


