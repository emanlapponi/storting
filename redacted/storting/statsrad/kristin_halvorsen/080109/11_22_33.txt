  Jeg tror at hovedproblemstillingen her ikke nødvendigvis er at reiseutgiftene til en deltidsarbeidende kan være mye forskjellig fra det som er reiseutgiftene til en heltidsarbeidende. Hvis man f.eks. jobber halv dag og har reiseutgifter fram og tilbake hver dag, er det ikke stillingsprosenten som avgjør, men antall dager man faktisk jobber, og antall dager man faktisk har reiseutgifter.

Derfor er det veldig krevende å klare å få til en ordning som uansett ville oppfattes rettferdig. For det representanten Flåtten beskriver, er et system som tar utgangspunkt i én bestemt måte å jobbe deltid på, nemlig f.eks. å jobbe annen hver dag. Da er det mye rimeligere at man ser på de grensene som faktisk gjelder for utgifter til reise. Jeg ser ikke at representanten Flåtten har noe forslag til hvordan dette kan gjøres som ville bli sett på som rettferdig av alle.

