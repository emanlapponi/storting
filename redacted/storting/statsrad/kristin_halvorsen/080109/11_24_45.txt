  I skattepolitikken tror jeg at det er viktig å velge virkemidler ut fra det man ønsker å oppnå. Hvis man ønsker å oppnå skattelette for deltidsarbeidende, fins det mange andre, mer effektive måter å gjennomføre det på, f.eks. ved å lette beskatningen på de lavere inntektene. Det ville dermed være knyttet til hva deltidsarbeidende har i arbeidsinntekt, og uavhengig av hva de har av arbeidsreiser, fordi deltidsarbeidende kan organisere arbeidstiden sin på veldig forskjellige måter. En deltidsarbeidende kan ha like store reisekostnader som en heltidsarbeidende.

Jeg prøver å legge meg i selen for å ta alle utfordringene fra representanten Flåtten på alvor, for det kan være små og store skattesaker som kan virke enten urimelige eller irriterende eller urettferdige. Men det er ikke alltid de virkemidlene som Flåtten foreslår, er de som er mest effektive i forhold til det som er problemstillingen for denne gruppen. Jeg tror det er mye mer effektivt - og det vet vi også i forhold til å påvirke arbeidstilbudet f.eks. - hvis man retter innsatsen inn mot (presidenten klubber) en omfordeling som dreier seg om at hvis man skal gi skattelettelser, skal de gis til dem med de laveste inntektene.

