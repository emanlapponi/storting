 Etter kreditttilsynsloven skal
Kredittilsynet føre tilsyn med de institusjonene som er underlagt
tilsyn. Finansdepartementet er overordnet myndighet for Kredittilsynet og
gir overordnede føringer for Kredittilsynets prioriteringer i styringsdialogen.
Departementet legger vekt på at Kredittilsynet innen disse overordnede
rammene har et selvstendig ansvar for å prioritere sine tilsynsressurser.

Det har vært redegjort for Kredittilsynets tilsynsarbeid i
budsjettene og i de årlige meldinger til Stortinget, senest i Kredittmeldingen
for 2007, som ble lagt fram sist fredag, der Kredittilsynets årsmelding
fulgte med som utrykt vedlegg. 

På finansområdet rettes
en betydelig del av tilsynsarbeidet mot de største finansinstitusjoner,
der eventuelle økonomiske problemer kan få størst betydning
for finansiell stabilitet, og det er eksempler på at store aktører
har fått kritiske merknader fra Kredittilsynet. 

På verdipapirområdet
trådte ny verdipapirhandellov i kraft 1. november i fjor, noe som
bl.a. innebar at investeringsrådgivere må ha konsesjon som verdipapirforetak.
Loven inneholder også en rekke konkrete investorbeskyttelsesregler
som rådgiverne må forholde seg til. Over 60 nye foretak har
fått konsesjon som verdipapirforetak, og tilsynet med disse aktørene
er prioritert i Kredittilsynets virksomhetsplan for 2008. 

Kredittilsynet
har opplyst at det i forbindelse med behandlingen av konsesjonssøknadene
bl.a. er avslørt svak produktkunnskap hos en rekke ledere og ansatte
i de nye foretakene, samt mangel på den erfaring og normforståelse
som en finner hos de mer etablerte aktørene. Det har vært eksempler
på salg av kompliserte produkter direkte til vanlige sparekunder,
til dels med uforholdsmessig høye provisjoner og med et stort innslag
av lånefinansiering. Kredittilsynet varslet derfor i ett tilfelle
tilbakekall av konsesjonen, og dette foretaket valgte å levere inn
sin konsesjon som verdipapirforetak. Dette foretaket var størrelsesmessig
nummer to eller tre i denne delen av sparemarkedet. 

Vi har også
fått opplyst at Kredittilsynet har hentet inn materiale fra de verdipapirforetakene
som i størst utstrekning driver investeringsrådgivning overfor
vanlige sparekunder. Foreløpige undersøkelser har avdekket
forhold som Kredittilsynet må se nærmere på. Kredittilsynet
vil også følge opp de store bankenes virksomhet på disse
områdene. 

 Jeg må si jeg undres over at representanten
Flåtten drar synspunkter på hvordan Kredittilsynet prioriterer,
så langt som han gjør i dette oppfølgingsspørsmålet.
Det er ikke størrelsen det kommer an på. Men for de nye, som
tidligere ikke har hatt lovverk og oppfølging fra Kredittilsynet,
er det selvfølgelig slik at det er behov for å gjøre
klart hva som er regelverket, og hvordan ting skal følges opp, for
å forsikre seg om at man holder en høy standard. Derfor kan
selvfølgelig ikke jeg si hvordan Kredittilsynets ressurser fordeles
mellom store og små institusjoner. Det jeg kan si, er at man må
gå på de institusjonene der man frykter at standarden ikke holder
mål, og så må man følge opp overfor det. Da er
det ikke så rart om man må konsentrere seg mer om nye enn om
etablerte institusjoner som man kjenner fra før av, og som man fra
før av vet er klar over hva slags regelverk man skal forholde seg
til. 





                

