 Jeg tror ikke vi skal kimse av hekkende fugl og gytende bestander når vi måler bærekraft.




Jeg oppfatter at temaet her i dag er å prøve å finne ut hva slags indikatorer vi eventuelt kan utvide med/erstatte, og få inn for å få et bedre målesystem knyttet til livskvalitet og oppfatning av verdier som i utgangspunktet ikke oppnås ved hjelp av penger eller økt forbruk.




Jeg kan ikke love at vi i denne utgaven av høringsutkastet om bærekraftig utvikling kommer til å ha en systematisk gjennomgang av de indikatorene som fins, men problemstillingen kommer opp. Det er et tema som det må jobbes videre med. Min erfaring med Finansdepartementet er at der er ønsket og viljen enormt stor når det gjelder å bidra med faglig gode råd om hvordan man kan få dette til. Jeg oppfatter at det kan være bred enighet om intensjonen. Det man egentlig trenger, er avveininger og diskusjoner på ekspertnivå om hva som er hensiktsmessig å ta inn i et sett indikatorer, som uansett må være begrenset. Med det utgangspunktet kan man gå videre i denne diskusjonen.




Så er det selvfølgelig slik at summen av disse indikatorene ikke må bli et kapittel for seg i nasjonalbudsjettet. Det må være et styringsinstrument. Bakgrunnen for at jeg heiser mitt ansvar med hensyn til bærekraftig utvikling så høyt, er nettopp at det ikke er før vi får det som en integrert del av måten å tenke på i den økonomiske politikken, at det virkelig får betydning for hva slags prioriteringer vi gjør framover. Hvis vi f.eks. har litt livslykke som vi klasker på toppen ett sted, og litt miljø og bærekraft som vi klasker på toppen et annet sted, men for øvrig holder på som før, klarer vi ikke å få til de endringene og de perspektivforskyvningene vi trenger for samfunnsdebatten.




Nå kan det være mye av livskvalitet det er vanskelig å vedta over budsjetter. La oss ta eksemplet med ekteskap, som kan bety mye mer for livslykke enn en fordobling av inntekt. Det er begrenset hva staten kan ha av oppdrag her. Men jeg tror bare perspektivet i debatten og verdiinnfallsvinkelen i debatten treffer noe som mange ønsker å ha mer oppmerksomhet på.




Representanten Høybråten foreslår at vi skal sette ned et utvalg om dette, men han legger ikke mye prestisje i at det akkurat er slik det skal gjøres. Jeg vil foreslå at vi nå starter med å ta diskusjonen rundt høringen om bærekraftig utvikling, og se hvor langt vi kommer i forbindelse med nasjonalbudsjettet for 2008. Jeg tror ikke det nødvendigvis er et bredt utvalg med representanter fra ulike NGO-er som er de som på dette feltet kan spisse mest ved utvelgelse av enkeltindikatorer, men de kan komme med premisser for hva vi kan lete etter for å få et riktig bilde.




