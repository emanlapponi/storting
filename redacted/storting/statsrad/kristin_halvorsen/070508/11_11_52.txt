 For det første er vi veldig glad for den gjennomgangen som Riksrevisjonen har foretatt av tolletaten og de påpekningene av svakheter som det vises til. Det gir tolletaten en mulighet til å bli enda bedre enn det den er i dag.




Jeg er også glad for at komiteen er grundig i sin gjennomgang av det som har vært Riksrevisjonens anmerkninger.




Det gjøres en meget bra jobb over hele landet i tolletaten. Mange av de argumentene som kommer både fra Riksrevisjonen og fra Stortinget, er gode innlegg for finansministeren i kampen om neste års statsbudsjett, for det er klart at det er alltid et spørsmål om ressurser og hvordan man prioriterer ressursene. Det er ikke slik at finansministere som regel er først i køen når det gjelder å be om økninger til sine områder. Jeg tar derfor med meg denne støtten fra Stortinget til de rundene.




Men man kan jo aldri skylde bare på ressursspørsmål. Det handler også om på hvilken måte man organiserer en tjeneste. Jeg har merket meg det som dreier seg om å samle og systematisere tidligere avgjørelser, slik at det blir klarere hva som er bakgrunnen, og slik at en kan sikre en større grad av likebehandling.




Så har jeg merket meg klagesaksbehandlingstiden. Jeg er helt enig med representanten Hagen i at sju måneders klagesaksbehandlingstid i direktoratet er for lang tid, og at det er et stort ønske om å få organisert arbeidet bedre og satt inn ressurser, slik at man kan sørge for at klagesaksbehandlingen skjer raskere.




Til slutt til det forslaget som Fremskrittspartiet for egen kjøl kommer med, nemlig at hvis klagesaksbehandlingstiden er for lang, skal man sørge for at avgiften settes ned, noe som skulle være et godt incentiv. Nå er det jo ikke slik at tolletaten eller andre offentlige etater som inndriver skatter og avgifter, har noen form for provisjon, så jeg er ikke helt sikker på om dette ville være et supert incentiv i så måte, bortsett fra at statskassen ville lide under det.




Jeg synes det er veldig gledelig at saksordfører Hagen er så opptatt av tolletaten, for så vidt jeg kan huske fra forrige års budsjett, var jo ikke tolletaten blant de etater som Fremskrittspartiets alternative statsbudsjett foreslo å styrke. Det var tvert imot slik at med Fremskrittspartiets alternative statsbudsjett ville vi hatt mye mindre mulighet til å drive denne kontrollen og likebehandlingen. Så jeg ser fram til ytterligere støtte fra Fremskrittspartiet i neste statsbudsjettsrunde.




