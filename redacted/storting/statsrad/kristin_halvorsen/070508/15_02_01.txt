 Jeg synes dette har vært en debatt som har verdi i seg selv, for jeg tror at en diskusjon rundt verdispørsmål også er en viktig del av oppmerksomheten vi har rundt det. Det er riktig som flere har vært inne på i diskusjonen: Vi har en forbruksvekst og et privat forbruk – og for så vidt et offentlig forbruk – som ligger skyhøyt over det det gjorde bare for noen få år siden.




Så er spørsmålet: Hva gjør det med oss? Er det noe man måler i lykke? Hvis jeg tar utgangspunkt i min egen selvopplevde post, Finansdepartementet, som er et sted hvor vi til tider bare får grader av kjeft, så er det veldig merkelig å se at nesten alle henvendelsene kommer fra folk som det ikke er noe spesielt synd på ut fra et materielt synspunkt, eller som det er begått noen stor urett mot. Noen få henvendelser kommer fra folk som er i en fortvilet situasjon. I veldig stor grad tror jeg at en diskusjon om verdier og hva slags samfunn vi lever i, også kan bevisstgjøre oss mer på at vi er blant de aller heldigste i hele verden, og at det viktigste vi kan fylle livene våre med, må være noe konstruktivt, og ikke det å sitte og irritere seg over de små tingene som likevel ikke fungerer. Det tror jeg faktisk også er en del av den diskusjonen.




Så er det mange tankekors i debatten. Hvis man f.eks. spør en unge ved slutten av sommerferien: Hva er det morsomste du har opplevd? – Si at det er en unge som har vært i Disneyland – likevel kan man få som svar: Det var den dagen pappa og jeg fant en padde. Det er noe med alle opplevelsene som vi ikke på noe vis måler eller fanger opp, men som vi bør prøve å finne ut av hvordan vi kan klare å fokusere på. Men det må ikke føre til at det blir en avpolitisert debatt. Det er klart at vi må gjøre noen viktige veivalg her. Tar vi miljø og bærekraftig utvikling på alvor, vel, så må vi gjøre noen viktige veivalg. Tar vi noen av disse spørsmålene på alvor, så må vi også gjøre noen veivalg. Men jeg oppfatter at målsettingen med å sette dette på dagsordenen, er at vi ikke bare skal dure fram som noen forbruksmonstre og tro at det er lykken i livet. Da vil vi selvfølgelig ha en høyreakse og en venstreakse, men vi vil også ha en akse med mer materialisme og mindre materialisme.




Jeg synes dette er veldig spennende. Jeg tror ikke vi kommer helt i mål til nasjonalbudsjettet for 2008 i forhold til hvordan vi skal gjøre det, men jeg tror at vi kan ta dette med oss til en videre diskusjon om hvordan vi kan ha flere innfallsvinkler når vi diskuterer økonomisk politikk enn det som lettest lar seg måle og telle.




