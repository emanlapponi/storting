 Raftostiftelsen gjør en viktig innsats i arbeidet for å fremme menneskerettighetene, både gjennom utdelingen av Raftoprisen og på andre måter. Det er positivt at Raftostiftelsen de siste årene også har arbeidet for å styrke sitt formidlings- og undervisningsarbeid.


Hos Raftostiftelsen får elevene en mulighet til å komme tett på enkeltmennesker som opplever grove brudd på sine rettigheter. Temaene i stiftelsens undervisning berører også emner i læreplanen i flere ulike fag, og stiftelsen ønsker å stimulere elevene til innlevelse, innsikt og engasjement.


Raftoprisen, som siden 1987 har gått til kandidater som kjemper for menneskerettigheter i et ikke-voldelig perspektiv, løfter fram prismottakerne som forbilder og inspirasjonskilder, og deres sterke historier gir liv og nerve til budskapet.


Jeg har merket meg at det er et engasjement i kirke-, utdannings- og forskningskomiteen om menneskerettighetsarbeidet generelt og arbeidet til de ulike freds- og menneskerettighetssentrene, noe som kommer fram i budsjettinnstillingene.


Kunnskapsdepartementet har tidligere mottatt søknader fra Raftostiftelsen om finansiell støtte over statsbudsjettene for 2009 og 2010. Kunnskapsdepartementet støttet Raftostiftelsen med 500 000 kr i 2009 over kapittel 226, Kvalitetsutvikling i grunnopplæringen. Jeg vil støtte arbeidet til Raftostiftelsen for undervisning i menneskerettigheter med 500 000 kr også i 2010, på samme måte som i 2009.


Årsaken til økningen på ca. 5,8 mill. kr over kapittel 255 i årets budsjett – det er altså et annet kapittel under Kunnskapsdepartementets budsjett – er en generell prisstigning, en økning på 500 000 kr til Narviksenteret for å styrke grunnlaget for driften av det nye senteret, og en økning på 3,7 mill. kr til Norsk Fredssenter, som skal slås sammen med Nansen Dialog ved Nansenskolen.


I en rapport til FNs menneskerettighetsråd framlagt høsten 2009 om status på menneskerettighetsområdet i Norge går Regjeringen inn for å styrke oversikten over norsk menneskerettighetsopplæring, og har tatt initiativet til en utredning. Utredningen vil ta sikte på å gi kunnskap om menneskerettighetsundervisning i grunnopplæringen og i høyere utdanning. Departementet har allerede bedt Norsk senter for menneskerettigheter ved Universitetet i Oslo om å ta ansvaret for utredningen i forhold til høyere utdanning; tilsvarende vil Utdanningsdirektoratet se på situasjonen i grunnopplæringen. Departementet vil på grunnlag av resultatet av disse utredninger vurdere behovet for koordinering og ytterligere styrking på området.


Raftostiftelsen får altså – dvs. det offentliggjør jeg her nå – 500 000 kr i tilskudd i år, som de fikk i fjor, men altså over et annet kapittel og en annen post enn det spørreren knytter det til.


