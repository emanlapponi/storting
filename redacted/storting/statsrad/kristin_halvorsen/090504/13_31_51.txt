 Først må jeg si at den skråsikkerheten som representanten Sanner prøver å påføre deler av de rød-grønne, kjenner ikke jeg igjen ut fra den debatten som har vært her i dag, for det er stor usikkerhet. Vi har hele tiden lagt vekt på at det er betydelig usikkerhet. Det er det som gjør det så krevende å håndtere en slik krise som dette, som ingen i vår generasjon tidligere har håndtert. Det er det som har gjort det krevende å komme med riktige tiltak på riktig tidspunkt. Jeg tror at vi har tatt riktige grep med tanke på det som har vært utfordringene, men vi må være åpne for at det kan komme andre forhold som vi i dag ikke overskuer, og være på plass. 




Situasjonen når det gjelder utdanningssektoren og andre typer opplæringstiltak, er noe av det som vi omtalte i tiltakspakken. Men som vi sa: Vi tror vi ser bedre hva slags situasjon vi egentlig skal håndtere, når fristen for samordnet opptak, 15. april, er ute. 




Det er riktig, som representanten Sponheim sier, at det har vært en kraftig økning i søknader til studier. På lærerutdanningene har økningen vært 35 pst. Generelt sett er den over 10 pst. Det er også et tydelig tegn på hvordan det ser ut på arbeidsmarkedet, at mange ungdommer nå har funnet tiden inne for kanskje å realisere den utdanningsdrømmen de har hatt lenge. Et usikkert arbeidsmarked gjør at de søker seg til utdanningsinstitusjoner. Hvordan vi skal møte det på best mulig måte, er et spørsmål som er tema for revidert nasjonalbudsjett. 




Samtidig er det mange grupper som ikke treffes av høyere utdanning og universitetssektoren. Det kan være bedriftsintern opplæring, og det kan være andre måter å gjennomføre arbeidsmarkedstiltak på, der vi også hele tiden må være på hugget for å komme med gode forslag, som gjør at folk som nå midlertidig rammes av arbeidsløshet eller permitteringer, kan bruke den tiden til å fylle på med kompetanse. 




Så til skattedebatten: Hvis man setter likhetstegn mellom å beskatte rikdom og beskatte næringer eller næringsdrivende, er jeg dundrende uenig i det. Jeg mener at de grepene som vi har tatt for å omfordele når det gjelder formuesskatt og arveavgift, er til det beste for næringslivet i en krisesituasjon, ikke bare fordi mange småbedrifter faktisk direkte har tjent på det i kroner og øre, f.eks. på grunn av de endringene vi har gjort når det gjelder arveavgiften, men også fordi at noe av det som har hindret kraftfulle tiltak i mange andre land, er en skrikende urettferdig fordelingspolitikk, og det er bonussystemer. Mange enkeltmennesker har sett at noen på toppen har lurt seg unna. Derfor er rettferdig fordeling en viktig del av krisehåndteringen. 




