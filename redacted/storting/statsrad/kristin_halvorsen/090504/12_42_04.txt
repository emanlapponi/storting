 Først noen ord om hvordan det økonomiske bildet nå ser ut i Norge. Jeg skal komme tilbake til det også når vi legger fram revidert nasjonalbudsjett. 




Virkningen av rentenedgangen så langt har, hvis vi skulle omsatt det til skattelette, vært i størrelsesordenen 25 milliarder kr. Det hjelper enkeltpersoner, og det hjelper bedrifter. Det er en veldig kraftig stimulans. Vi ser at fordi så mange ikke har bundet renten over mange år, virker det også veldig direkte og veldig raskt inn i norsk økonomi, i motsetning til mange andre land. Det betyr at vi ser at det private forbruket nå er i ferd med å flate ut. Det betyr at vi ser at på boligmarkedet er det enkelte tegn til mer stabile forhold. Det er litt tidlig å felle dommen over det. Men det betyr jo også at i forhold til det generelle bildet når det gjelder husholdinger og når det gjelder næringslivet, er effekten av rentenedgangen langt kraftigere enn det vi kan oppnå gjennom å bruke skattevirkemidlene. Det er derfor vi har konsentrert oss om en slik innretting av tiltakspakker som vi har gjort, og at vi holder fast på det. 




Så tror ikke jeg at representanten Sanner hadde forventet at det nå kommer helt nye forslag fordi han har fremmet en interpellasjon i Stortinget. Men la meg si meg veldig enig i mange av de perspektivene som representanten Sanner har når det gjelder hvordan vi nå må sørge for at vi har fokus på det som skal vare gjennom krisen og bygge oss robuste til nye utfordringer. Det dreier seg om forskning. Det dreier seg om bevilgninger til forskning. Men det dreier seg også om kvaliteten på og innrettingen av forskning, og om hvordan vi konsentrerer den forskningsinnsatsen vi har, videre framover. Jeg er helt enig i at spørsmål rundt klima og spørsmål om hvordan man kan utvikle flere gode og effektive virkemidler – for å begrense utslipp, f.eks., som i neste omgang kan bli produksjon, er en veldig viktig del av det. Jeg er også helt enig i alt som dreier seg om kunnskapsopprustning. Da vil jeg gjerne begynne med barnehagen. Det er klart det største kunnskapsløftet som er gjennomført i Norge på veldig mange år, er den voldsomme satsingen på barnehagen fordi vi har fått mer og mer kunnskap om hvor viktig tidlig innsats er. Å sørge for at vi ruster opp hele skole- og utdanningsløpet er utrolig viktig for hvordan vi kommer til å klare oss, ikke bare i de nærmeste årene, men også videre inn i framtiden. For uansett hvordan vi ser på Norge, er det kunnskap og folk som er vår viktigste formue. 




