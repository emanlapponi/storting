 Forslaget om offentliggjøring av navn
på skattytere som har blitt ilagt tilleggsskatt, kom opp
under en paneldebatt på et seminar om skatte- og regnskapskriminalitet.
Seminaret ble arrangert av Oslo ligningskontor i august
i år. Spørsmålet om innføring
av en slik ordning var ett av flere tiltak som ble diskutert, i
lys av behovet for å bekjempe skatteunndragelser blant
store næringslivsaktører.

Under paneldebatten uttalte jeg at jeg ikke
vil utelukke at en slik offentliggjøring kan være
et virkningsfullt tiltak for å bekjempe skatte- og avgiftskriminalitet.
Skattemoralen i samfunnet er i stor grad avhengig av at vi klarer å avsløre
og begrense flere av de virkelig store unndragelsene som begås
av store selskaper og personer i viktige samfunnsposisjoner. For
slike skattytere vil tap av omdømme ved en offentlig avsløring
kunne være en konsekvens som virker mer preventivt enn
faren for å bli ilagt tilleggsskatt i all stillhet.

Samtidig ser jeg at et tiltak som dette reiser
prinsipielle motforestillinger. I utgangspunktet er skatteetatens
behandling av den enkelte skattyters ligning og eventuell ileggelse
av tilleggsskatt underlagt streng taushetsplikt. I en ordning med
offentliggjøring av ilagt tilleggsskatt av en viss størrelse
vil man derfor måtte gjøre unntak fra denne hovedregelen.
Her vil også hensynet til personvernet veie tungt.
Det må også tas hensyn til at klagebehandling
kan føre til oppretting av feil ved ileggelse av tilleggsskatt
under den ordinære ligningsbehandling.

I tillegg oppstår det en god del avgrensningsproblemer ved
en slik eventuell ordning. For eksempel
er det slik at tilfeller hvor det ilegges ordinær tilleggsskatt
på grunn av opplysningsfeil, uten krav til skyld, står
i en annen stilling enn forhøyet tilleggsskatt ved forsettelig eller
grovt uaktsom unndragelse. Jeg ser også at det
er betydelig forskjell mellom private skattytere og virksomheter,
samt at det også vil være
store forskjeller på overtredelsenes grovhet.

Skatteetaten er under omstilling, i det såkalte
ROS-prosjektet. Som ledd i dette opprettes kompetente og spesialiserte
skattekrimenheter i etaten. Både de grovere tilleggsskattesaker
og de enda grovere som bør anmeldes til politiet,
vil være naturlige arbeidsområder for disse spesialiserte
enhetene. Kvaliteten på bl.a. avgjørelser om ileggelse
av tilleggsskatt kan da sikres bedre enn i dag.

En ordning med offentliggjøring av
navn på personer som får tilleggsskatt, er foreløpig bare
på idéstadiet. Dette er et komplisert tema
med behov for grundige vurderinger. Et slikt arbeid vil ta tid.
Det er derfor altfor tidlig å konkludere i spørsmålet
om ordningen bør innføres eller ikke,
og hvordan den i tilfelle bør utformes.

