  Frivillige organisasjoner kan være
pliktige til å beregne merverdiavgift dersom de driver
næringsvirksomhet med omsetning av avgiftspliktige varer
og tjenester. Dette er regler som skal sikre næringsdrivende
som omsetter tilsvarende varer og tjenester, like vilkår.

Samtidig må vi ta vare på frivillig
sektors rolle i samfunnet. Derfor har vi en rekke unntak for frivillige
organisasjoner, slik at det skal være mulig for
dem å skaffe penger til sine aktiviteter. For
eksempel er registreringsgrensen 140 000 kr
for disse mot 50 000 kr for ordinære næringsdrivende.

Mye av den innsatsen som legges ned i frivillig
sektor, skjer i form av dugnad, som regel for å løse
arbeidsoppgaver i den aktuelle organisasjonen – male
klubbhuset, vedlikehold av idrettsanlegg e.l. Noen ganger
arrangeres det også dugnad for andre – utenfor
organisasjonen. Hvis dette gjøres nå og da og ikke
har et varig og profesjonelt preg, kan det ikke kalles
næringsvirksomhet. Den form for dugnad vil heller ikke
komme i veien for ordinære næringsdrivendes
virksomhet. I praksis tror jeg det er forholdsvis greit å identifisere
hva som er næringsvirksomhet, men det fins sikkert grensetilfeller,
og da må man jo vurdere de tilfellene enkeltvis.

Betales det for varer eller tjenester
med annet enn vanlige betalingsmidler, f.eks. ved byttehandel, regnes
dette avgiftsmessig som to salg der utgangspunktet er at det skal
beregnes avgift av prisen på den leverte ytelse. Normalt
vil det tilsvare omsetningsverdien av tilsvarende ytelser. Formålet
er å sikre at staten ikke taper merverdiavgift
ved at avgiftsgrunnlaget reduseres.

Den byttehandelen som representanten Slåtten
viser til, har verken departementet eller Skattedirektoratet
hatt til vurdering. Jeg ber derfor om forståelse for at
det er vanskelig for meg å vurdere
dette spørsmålet ut fra de opplysningene som jeg
har så langt. Jeg vil imidlertid be Skattedirektoratet
se nærmere på denne problemstillingen, herunder
om de hensyn som ligger bak reglene, tilsier en slik fortolkning.

