  Heldigvis for arbeidet med å få til
en mer miljøvennlig bilpark har det vært et regjeringsskifte,
for jeg har umiddelbart etter at vi startet, satt i gang
med å få til dette arbeidet over et bredt spekter.
Det dreier seg om de generelle avgiftsendringene i engangsavgiften,
det dreier seg om det vi skal gjøre når det
gjelder årsavgift i forhold til lokale
utslipp – som også er varslet – og
det dreier seg om alt dette arbeidet for å få til
større bruk av flexifuel-biler eller mye større
bruk av bioetanol.

Hybridbilene er identifiserbare i motorvognregisteret
i dag. Den jobben vi skal gjøre nå, er å få biodrivstoffbilene identifiserbare.
Det kan gå fortere enn det vi trodde da vi la fram budsjettet.
Jeg har høyt trykk på dette arbeidet, fordi
det er et sterkt ønske fra denne regjeringen å få opp det
markedet som gjør at det er interessant å kjøpe
seg en bil som kan gå på E85, samtidig
som vi får fortgang i arbeidet med å få opp
pumpene. Men det er forskjell når det gjelder avgiftssystemet
ut fra ulike modeller, slik at det bildet representanten Skovholt
Gitmark tegner av avgiftsforskjellene når det gjelder flexifuel-biler,
blir litt for generelt.





                

