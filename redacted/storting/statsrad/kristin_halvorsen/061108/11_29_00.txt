 Jeg er fornøyd med at vi
i forbindelse med statsbudsjettet for 2007 har kommet i gang med
en omlegging av bilavgiftene i mer miljøvennlig retning.
Vi foreslår altså et system som premierer biler
med lavt CO

2

-utslipp. Det er et viktig signal til både
forbrukere og produsenter.

I det nye systemet vil engangsavgiften beregnes
på bakgrunn av kjøretøyets vekt, effekt
og utslipp av CO

2

. Dersom det ikke finnes opplysninger
om utslipp av CO

2

, brukes isteden bilens slagvolum.
Opplysningene om vekt, effekt og CO

2

-utslipp vil hentes
fra motorvognregisteret. Motorvognregisteret baserer seg igjen på data
fra typegodkjenning. Verken motorvognregisteret eller
typegodkjenningen inneholder pr. i dag opplysninger om hvilke biler
som kan bruke bioetanol. Det er heller ikke
satt faste kriterier for hvilke kjøretøy som skal
anses som bioetanolbiler. Alle bensindrevne kjøretøy
vil i utgangspunktet kunne kjøres på drivstoff
innblandet en større eller mindre grad
av etanol. Andelen vil kunne økes, alt etter
hvilke modifikasjoner som gjøres med bilene.

Som påpekt i budsjettforslaget, er
det derfor ikke nå mulig å innpasse
en særlig avgiftsmessig behandling av slike kjøretøy
i den ordinære avgiftsfastsettelsen. Dette gjelder i utgangspunktet
uansett hvordan en lettelse i engangsavgiften skal gjennomføres.
Jeg har imidlertid allerede gitt Toll- og avgiftsdirektoratet i
oppdrag å se nærmere på disse problemstillingene.
Det er selvfølgelig på bakgrunn av den problemstillingen
som representanten tar opp i sitt spørsmål. På bakgrunn
av de tilbakemeldingene jeg får fra direktoratet, vil jeg
vurdere hvordan avgiftshåndteringen av bioetanolbiler best
kan tilpasses engangsavgiftssystemet.

