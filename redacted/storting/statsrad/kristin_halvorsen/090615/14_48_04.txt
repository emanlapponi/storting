 Jeg har ikke så mye å legge til i selve debatten. 

Jeg er enig med representanten Høybråten i at dette var et lite pusterom i en
                  ellers lang rekke saker i stortingssalen i dag, for det er en mye mer søkende tone
                  over det oppdraget som ligger som en oppfølging av dette Dokument nr. 8-forslaget
                  fra representantene fra Kristelig Folkeparti. Det er ikke så rart, for det er ikke
                  noe fiks ferdig måleinstrument vi nå bare kan lempe inn og si at nå vil vi gjerne
                  vurdere nasjonal lykke. Men det er ingen grunn til å bruke det som en unnskyldning
                  for ikke å søke etter slike instrumenter. 

Vi har gjort et viktig nybrottsarbeid når det gjelder de indikatorene vi har for
                  bærekraftig utvikling. Det har noe av det samme perspektivet, for det er begrenset
                  hva man kan måle gjennom et bruttonasjonalprodukt. Man kan f.eks. ikke måle hva
                  man tærer på at naturverdier, og som man ikke er i stand til å viderebringe på
                  samme måte til neste generasjon. Man priser ikke det som et tap på vei til
                  utviklingen. 

Vi kommer til å følge veldig nøye med på det som nå foregår i den internasjonale
                  debatten rundt dette. Vi tar det oppdraget som en samlet finanskomité ønsker at vi
                  skal jobbe videre med. Så vil jeg være litt forsiktig med å love at vi kommer med
                  en fiks ferdig modell for måling av lykke i nasjonalbudsjettet for 2010, men vi må
                  være med på å trekke spørsmålet et hakk videre. 

Jeg er enig med dem som sier at det man måler, er i stor grad det man styrer
                  etter. Det gjelder ikke bare på dette området. Det gjelder nasjonale prøver i
                  skolen, det gjelder hva vi mener er god eldreomsorg osv. Det blir veldig fort slik
                  at det man måler, også er det man styrer etter. Derfor er det viktig at man også
                  har andre typer kvalitetsmål for hvordan man innretter politikken. 

