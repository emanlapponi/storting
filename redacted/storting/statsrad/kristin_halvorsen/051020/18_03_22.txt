Norge har fantastiske muligheter. Vi har store naturressurser, et høyt utdanningsnivå og et av verdens beste velferdssamfunn. Men det har ikke kommet av seg selv. Det har kommet fordi tidligere generasjoner har gjort viktige veivalg og prioritert fellesskapet. Nå er det vårt ansvar å foredle dette videre til kommende generasjoner.




Vi har handlingsrom i økonomien. De fleste regjeringer og finansministere i verden misunner oss. Nå skal den økonomiske debatten gå fra å dreie seg om grader av ansvarlighet og uansvarlighet og over til hva som skal prioriteres opp, og hva som skal prioriteres ned. Regjeringsskiftet betyr en klar ny prioritering. Dette skal vi først og fremst diskutere når Regjeringen legger fram sin tilleggsproposisjon til statsbudsjettet, men la meg starte med å slå fast følgende: Handlingsregelen vil ligge til grunn for budsjettpolitikken. Regjeringen legger opp til samme bruk av oljepenger i 2006 som foreslått av Bondevik II-regjeringen. Pengepolitikken ligger fast og videreføres slik den er nedfelt i gjeldende forskrift, der hensynet både til inflasjon, kronekurs og sysselsetting vektlegges. Gjennom perioden vil det samlede skatte- og avgiftsnivået fra 2004 videreføres.




Regjeringen har satt seg store og veldig krevende mål for sitt arbeid. Det aller mest ambisiøse er at vi har satt som mål å avskaffe fattigdommen i Norge. Vi vil legge fram en helhetlig plan for å gjøre dette. I dette arbeidet skal både de fattiges egne organisasjoner, de som har skoen på, og fagfolk som kan mye om dette, høres. Sosialhjelpsatsene skal økes, og det skal innføres en rett til velferdskontrakter der de som forplikter seg til opplæring og arbeid, eller til f.eks. å gjennomføre et behandlingstilbud, skal ha høyere satser, opp mot SIFOs. Andre lave trygdeytelser må også økes for at alle mennesker i Norge skal ha mulighet til å delta i det fellesskapet der folk som har penger, også er. I bunnen for dette må det ligge en rettferdig fordeling for alle.




Regjeringen har satt som mål at Norge skal bli et foregangsland i miljøpolitikken. Ingen regjering har noen gang lagt fram en mer offensiv miljøpolitikk enn det vi nå har gjort. En årelang debatt om forurensende gasskraftverk er over. Vi har sørget for at det blir CO

2

-rensing ved gasskraftverket på Kårstø, og at det for framtiden vil gjelde for alle nye gasskraftverk. Parallelt vil vi ha en satsing på ny fornybar energi og sørge for at den blir konkurransedyktig. Tiden for nye store vannkraftutbygginger er forbi, sa en herværende statsminister en gang. Det er rett. Vefsna, det siste store uberørte vassdraget, vil bli vernet. I den plattformen som er lagt på Soria Moria, ligger det en offensiv miljøpolitikk som også viser hvilke enorme muligheter man har både når det gjelder næringspolitikk og distriktspolitikk hvis man satser på framtiden gjennom en offensiv miljøpolitikk. Regjeringen slår fast at det ikke skal iverksettes petroleumsvirksomhet i de områdene som omtales som Nordland VI. For de øvrige havområdene utenfor Lofoten og Barentshavet skal den helhetlige forvaltningsplanen avventes. I arbeidet med dette skal alle interesserte parter høres.




Norsk utenrikspolitikk skal ivareta norske interesser. Det er i vår interesse å arbeide for en mer fredelig og demokratisk verdensorden. Norge har en liten stemme i verden, men den skal være klar og tydelig. Norge skal være en tydelig fredsnasjon.




Vi har allerede kompetanse og internasjonal anerkjennelse på dette området. Det vil Regjeringen bygge videre på. Vi vil styrke Norges bidrag til å forebygge, dempe og løse konflikter på fredelig vis. Vi er kjent som det landet hvor Nobels fredspris deles ut. Det gir oss et godt utgangspunkt for en aktiv rolle som fredsnasjon.




Vi vil arbeide for å styrke FN og videreutvikle folkeretten som forpliktende avtaleverk for alle nasjoner. Vi vil trappe opp den norske sivile og militære deltakelsen i FNs fredsbevarende arbeid, med særlig vekt på Afrika. Deltakelse i internasjonale militære operasjoner skal ha forankring i FN-pakten og et klart FN-mandat. I Afghanistan skal innsatsen i ISAF styrkes, mens norsk deltakelse i Operation Enduring Freedom ikke skal fornyes. Norske stabs- og opplæringsoffiserer vil bli trukket ut av Irak.




I denne debatten er det mange som har invitert opposisjonen til samarbeid. Det vil jeg gjerne gjenta, men jeg vil også gjerne invitere alle velgere og alle dem som er opptatt av og interessert i politikk, til samarbeid, for hvis vi skal klare å forvalte den arven vi overtok fra dem som gikk før oss, må vi være i tett og nær dialog med alle mennesker i Norge.




