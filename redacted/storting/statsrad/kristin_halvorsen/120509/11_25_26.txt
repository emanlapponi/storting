 Ved innføringen av Kunnskapsløftet ble både innføringstakten for det nye læreplanverket og overgangsordninger fra tidligere læreplaner til Kunnskapsløftet regulert i forskrift til opplæringsloven.


Innføringen av Kunnskapsløftet i videregående opplæring startet skoleåret 2006–2007. For å gi elever, lærlinger og praksiskandidater god tid til å avslutte fagutdanningen som var påbegynt i Reform 94, ble det utarbeidet utvidede tidsfrister for dette. Fristen for avleggelse av fag- eller svenneprøve etter Reform 94 gikk ut 31. desember 2011, jf. forskrift til opplæringsloven § 24-7 tredje ledd. Hovedregelen er at de elevene, lærlingene og praksiskandidatene som skal avlegge fag- eller svenneprøve fra 1. januar i år, må gjøre det etter Kunnskapsløftet.


Regelverket åpner likevel for å kunne gi dispensasjon fra tidsfristene, jf. forskriften § 23-1. For at slik dispensasjon skal kunne gis, må det foreligge «særskilde tilfelle». Jeg skal forsøke å si noe om hva som har vært ansett som særskilte tilfeller, men vil først og fremst fastslå at et samlet unntak for ambulanseavdelingen ved Universitetssykehuset Nord-Norge ikke kan gis. Det er krav til at de nevnte «særskilde tilfelle» må vurderes individuelt for hver enkelt person.


Det er Utdanningsdirektoratet som er gitt myndighet til å innvilge dispensasjon. Kunnskapsdepartementet er klageinstans i slike saker. Jeg må derfor være noe varsom med å si hvordan jeg vurderer muligheten for dispensasjon for de ansatte ved ambulanseavdelingen ved Universitetssykehuset Nord-Norge – jeg skal jo eventuelt vurdere klager.


Generelt er praksis at dispensasjonsbestemmelsen anses som en snever unntaksbestemmelse. Det må godgjøres at det foreligger en slik særskilt grunn som bestemmelsen krever. Eksempler på særskilte grunner som kan føre til dispensasjon, er forhold som svangerskapspermisjon, sykdom eller andre uforutsette hendelser som kandidaten ikke kan lastes for, og som har ført til at det ikke var mulig å få avlagt fagprøve før fristen. Sykdom må dokumenteres i form av erklæring fra lege. Dispensasjon kan også vurderes for kandidater som har gått opp til fag- eller svenneprøve og fått «ikke bestått». Disse har rett til å gå opp til ny prøve etter forskriften § 3-62. 


Utdanningsdirektoratet har også gitt noen dispensasjoner fra kravene til teorieksamen etter Kunnskapsløftet. Etter forskriften § 3-55 andre ledd skal praksiskandidater ha bestått en egen eksamen før de kan gå opp til fagprøve. Denne skal være etter gjeldende læreplanverk, altså Kunnskapsløftet. Denne bestemmelsen er det også gitt dispensasjon fra, da også i «særskilde tilfelle», jf. forskriften § 23-1. Utdanningsdirektoratet har gitt noen dispensasjoner der teorieksamen etter Reform 94 og etter Kunnskapsløftet ikke var endret i vesentlig grad, slik at man kunne anse kandidatene for å ha vist den kompetanse teorieksamen etter Kunnskapsløftet skulle prøve. I de sakene fikk personene gå opp til fagprøve etter Kunnskapsløftet, men med teorieksamen etter Reform 94. 


