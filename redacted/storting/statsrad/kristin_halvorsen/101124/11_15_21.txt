 Jeg tror representanten er inne på det avgjørende her: hvordan man følger opp det som er intensjonen, og den sterke oppfordringen som gjelder hvordan man behandler denne typen saker på den enkelte skole og i den enkelte kommune. For vi har nå et regelverk som er strengt. Jeg tror representanten kan være enig med meg i at bare en anmeldelse i seg selv kan vi ikke ha på en politiattest – det vil være en veldig lav terskel for å gå til en anmeldelse. En siktelse er altså ikke en fellende dom, og det vil da være, skal vi si, en oppføring av dette føre-var-prinsippet. Men vi kommer ikke særlig langt med det hvis ikke skolene selv følger opp, og hvis man ikke er ærlig når man skal gi referanse til en person som f.eks. bytter skole, bytter fylke, bytter kommune osv. Så man har et veldig alvorlig arbeidsgiveransvar når man er leder i skolen. Det ansvaret har man også i forhold til hva slags anbefalinger man gir videre om en ansatt som bytter jobb, og for faktisk å gå til anmeldelse hvis det er snakk om forhold man tror kan være overgrep mot barn. Dessverre har vi eksempler på saker som vi nesten ikke tror når vi ser dem. Så her må skolene og kommunene være mer oppmerksomme.


