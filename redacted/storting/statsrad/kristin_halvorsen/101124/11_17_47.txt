 Nå er representanten inne på noe som er en viktig og egentlig krevende avveining, nemlig hvis man f.eks. på en skole begynner å mistenke en lærer for å ha begått overgrep, men ikke har kommet så langt at man har anmeldt. Så skjønner kanskje læreren også at nå er det noe som foregår – her er det best å bytte. Skal man da varsle den nye skolen om at dette er en lærer vi har under oppsyn, eller skal man ikke – hvor tett på skal man?


Det er helt riktig som representanten Thorsen sier: Det er ingen varslingsplikt om den slags spørsmål. Men jeg vil jo si at man etisk sett har et ansvar også. Jeg skal følge opp spørsmålet om hvorvidt det er sånn at det også formelt bør innføres den typen varslingsplikt. Det synes jeg er et litt vanskelig spørsmål å avveie, men uansett er det en sak vi bør gå nærmere inn i.






                

