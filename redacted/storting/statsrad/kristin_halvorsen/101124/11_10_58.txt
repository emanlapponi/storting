 La meg bare gå litt igjennom hva som gjelder av regler på området. Det som altså er avklart, er at det er krav om politiattest for ansatte i barnehager, i grunnskolen, i videregående skole og i SFO, og det har det vært i flere år. Så har vi fra 1. august 2010 fått et krav om at det også skal gjelde for ansatte i kultur- og musikkskoler samt at det er utvidet til å gjelde for dem som jobber med leksehjelp.


I det høringsbrevet som er sendt ut inneværende høst, er dette kravet foreslått utvidet til også å gjelde skolelignende aktiviteter, f.eks. sommerskoler, fotballskoler, ballettskoler osv. Det er i samme høringsbrev foreslått utvidet til også å gjelde for andre straffbare forhold enn seksuelle overgrep, f.eks. grov vold, ran og narkotikakriminalitet. Det gjelder også for barnehager.


Vi er altså veldig opptatt av å få et regelverk på dette området som gjør at man kan registrere folk som har begått alvorlige former for kriminalitet. Men vi har selvfølgelig også en del utfordringer. For det første vil jeg si at selv om politiattesten er i orden – selv om man har en politiattest, og den er i orden – må man ikke ensidig stole på det. Det er ikke sånn at alle som forgriper seg på barn, tidligere har gjort det, eller tidligere er anmeldt eller siktet. Det påhviler også de skolene som er nær denne type saker, et stort ansvar når det gjelder å gå til anmeldelse i de tilfellene hvor man har mistanke om at det har foregått overgrep. Og det er der, etter hva jeg forstår, denne saken ligger, at en skole som burde hatt skjellig grunn til mistanke til å anmelde en person, ikke har gjort det.


Det som påhviler meg av ansvar da, er hele veien både å bevisstgjøre kommuner og skoler og oppfordre dem til å gå til anmeldelse av denne typen saker, for hvis man ikke gjør det, får ikke disse politiattestene noen særlig verdi.


Nå er det sånn at en politiattest ikke bare inneholder de sakene der man er dømt, slik som representanten tar opp i sitt spørsmål. Den inneholder ikke anmeldelser, men i det øyeblikket det er tatt ut siktelse i saken, at det er tiltalt eller pådømt, skal det være en del av politiattesten.


Så vil selvfølgelig en politiattest og en attest fra arbeidsgiver ha betydning for hvem som ansettes i en skole, en barnehage, en musikkskole osv. Men de som gir anbefalinger videre, må legge vekt på å være så ærlige som mulig, og hvis det er snakk om slike alvorlige forhold som representanten tar opp, vil jeg sterkt oppfordre skoler og kommuner til å gå til anmeldelse.


Line Henriette Hjemdal hadde her overtatt presidentplassen.


