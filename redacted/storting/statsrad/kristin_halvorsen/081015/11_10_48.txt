 Jeg er enig i at rettssikkerheten ikke kan knyttes til om enkeltpersoner lykkes i å få oppmerksomhet om sin sak i pressen eller ikke. Det er likevel sånn at når det kommer saker som blir offentlige, må de være et utgangspunkt for meg og skatteetaten for å gå igjennom dem og se om rettssikkerheten er godt nok ivaretatt. Jeg mener at vi nå har gjort mange grep som skal sikre rettssikkerheten bedre framover, sånn at vi minsker faren for denne typen eksempler.


Det som er viktig nå i den videre behandlingen av denne konkrete enkeltsaken, er om det også gis åpning for å gå lenger enn ti år tilbake i tid. Jeg har forstått at enkelte av disse forholdene kan ligge lenger tilbake i tid enn ti år. Det er et spørsmål som Skattedirektoratet må ta stilling til, og det som blir vurdert, er om saken om endring er tatt opp før fristen. Hvis den er det, er det også en mulighet til å gå lenger tilbake i tid enn de ti årene, som nå er til diskusjon.






                

