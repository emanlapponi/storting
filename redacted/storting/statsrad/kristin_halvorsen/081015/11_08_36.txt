 Som jeg viste til i mitt svar, er det gjort mange grep, ikke minst i forbindelse med reorganiseringen av arbeidet med skatt og ligning i Norge, også for å forsterke rettssikkerheten til den enkelte skattyter. Denne omleggingen, at ligningsnemnd og overligningsnemnd erstattes med fem skatteklagenemnder, betyr jo en mulighet for en større spesialisering, som Flåtten også er inne på.


Jeg skal følge nøye med på om dette systemet nå virker tilfredsstillende, for de problemstillingene som Flåtten tar opp, er jo viktige. Det dreier seg ikke bare om den kompetansen som vi nå stiller krav om at disse nye skattenemndene skal ha, og hvordan de skal settes sammen, men også om at medlemmene der har tid og mulighet til å gå inn i de sakene det gjelder. Jeg mener at summen av de grepene som er gjort når det gjelder ligningsnemnd, overligningsnemnd og disse nye skattenemndene, og det at vi forsikrer oss om at det er nye saksbehandlere som ser på klager som kommer inn, sammen med økt spesialisering, er mange skritt fram i forhold til rettssikkerheten til den enkelte skattyter.


