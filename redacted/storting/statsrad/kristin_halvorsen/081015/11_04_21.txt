 Ligningsforvaltningen er et typisk masseforvaltningsområde, hvor det treffes et stort antall vedtak i løpet av relativt kort tid. Ved dette arbeidet kan det dessverre bli gjort enkelte feil. Det er selvfølgelig beklagelig, ikke minst fordi feil fra ligningsmyndighetenes side kan få store økonomiske konsekvenser for den enkelte skattyter.


Hvis skattytere opplever å bli feillignet, er det viktig at rettssikkerheten deres blir ivaretatt på en tilfredsstillende måte. Generelt mener jeg skattyters rettssikkerhet blir godt ivaretatt, men på enkelte områder har det vært rom for forbedring.


Skattytere som oppdager feil, kan klage på ligningen. Tidligere kunne det hende at klagen ble behandlet av samme saksbehandler som traff det opprinnelige ligningsvedtaket. Årsaken til dette var hovedsakelig at ligningskontorene på de enkelte stedene var små enheter med få saksbehandlere. Dette er endret ved reorganiseringen av skatteetaten, som ble iverksatt 1. januar i år. Skatteetaten er nå organisert med større og faglig sterkere enheter. Jeg legger derfor til grunn at saksbehandlingsrutinene, at saken blir behandlet av en ny saksbehandler på ethvert trinn, nå fungerer godt. Videre blir skattyternes rettssikkerhet bedre ivaretatt nå enn tidligere ved at det har blitt en økt spesialisering i skatteetaten.


I forbindelse med reorganiseringen ble ligningsnemndene og overligningsnemndene erstattet av fem skatteklagenemnder. Det er stilt krav til kompetansen til medlemmene i skatteklagenemndene. To tredjedeler av nemndas medlemmer skal ha formell utdanning innen fagområdene regnskap, økonomi eller jus og yrkeserfaring som omfatter minst ett av disse områdene. En skattyter som er uenig i skattekontorets avgjørelse, vil dermed kunne få en fornyet vurdering av saken sin ved et godt kvalifisert klageorgan.


En gruppe skattytere som jeg mener det er særlig viktig å hjelpe, er de såkalte vanskeligstilte skattyterne. Dette er skattytere som for et kortere eller lengre tidsrom er ute av stand til å ivareta egne interesser overfor ligningsmyndighetene, og som dermed heller ikke klarer å nyttiggjøre seg av de rettssikkerhetsgarantiene som ligger i klageordningen. Årsakene til at skattytere ikke kan ivareta sine interesser, kan være personlige forhold, psykiske eller sosiale problemer, sykdom eller dødsfall i familien eller andre ting. Totalt sett er det en begrenset gruppe skattytere som faller inn under denne kategorien, men konsekvensene for den enkelte kan jo likevel være store.


Det arbeides nå med flere tiltak som kan bedre situasjonen for de vanskeligstilte skattyterne. Skattedirektoratet jobber bl.a. med å endre retningslinjene for adgangen til å endre ligning etter at klagefristen er løpt ut, slik at endringssaker i større grad skal kunne tas opp når skattyterens opplysningssvikt skyldes en vanskelig livssituasjon.


