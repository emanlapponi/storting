 Det var selvsagt ikke mitt mål med min deltakelse i denne debatten å gjøre representanten Sanner nedstemt. Selv ble jeg imidlertid ganske oppstemt, for det viser jo at det er noen betydelige forskjeller i hvordan man ser på hvordan vi skal forvalte samfunnets verdier. Og jeg er faktisk enig med representanten Sanner i at det påhviler oss et stort ansvar – vi som har en ikke-fornybar naturressurs, og vi som er i den generasjonen som har kunnskapen til å pumpe den opp, det som det har tatt naturen millioner av år å danne, og omskape det i en finansformue og benytte oss av de inntektene. 




Mye av uenigheten går på hva det er å investere i framtiden. Er det f.eks. når representantene fra Høyre sier at det er så høyverdig å gi ut skattelette? Mye av de skattelettene som Bondevik-regjeringen gav ut, gikk jo rett til økt privat forbruk til folk som hadde mer enn nok fra før. Det er jo ikke slik at alle disse skattelettene var rendyrkede næringsskatteletter. Da var altså økt privat forbruk til dem som hadde mye fra før, mer høyverdig enn diverse gode formål over statsbudsjettet. 




Jeg er dundrende uenig i, og Regjeringen er dundrende uenig i, at en kan se så snevert på hva det er å investere for framtiden som enkelte talere har vært inne på. For å investere i mennesker – vi trenger ikke ta barnehager, hvis noen i salen er lei av å snakke om barnehager som kunnskapsinvestering, men ta barnevernet, ta rusomsorgen, ta det å investere i et menneske som gjør at man kommer seg ut av rusavhengighet og kan bidra i det norske samfunnet, til beste for seg selv, og til beste for samfunnet – det er da en utrolig viktig investering som har med vekstevnen for framtiden å gjøre. 




Vårt syn er ikke at det er å kaste penger inn i et stort svart hull. Vårt syn er at det er å sørge for at man legger til rette for at vi kan benytte den viktigste verdien vi har i et samfunn, nemlig folk. 




Det er egentlig ganske mange interessante ting som har kommet fram i denne debatten, også den villfarelsen at veldig mange talere og stortingsrepresentanter tror at når skatteinntektene vokser enormt i en høykonjunktur, så er det penger som går rett inn på utgiftssiden i et statsbudsjett. Når f.eks. talere fra Høyre snakker om at vi har 135 milliarder kr mer i skatteinntekter, er det interessant hvis man gir inntrykk av at det er penger rett inn i offentlig forbruk. For det må jo bety at man har tenkt å lage statsbudsjettene på en annen måte og ikke korrigere for høykonjunkturer og lavkonjunkturer. 




Det er egentlig veldig dårlig nytt, for nå er vi på vei inn i en lavkonjunktur, og da skal vi være sjeleglade for at vi har disse stabilisatorene i måten vi lager budsjetter på, samtidig som vi har en fleksibel handlingsregel. For, hvis presidenten tillater: Handlingsregelen er fleksibel. Den tar utgangspunkt i 4 pst. realavkastning, men den sier også at i dårlige tider kan vi bruke mer og i gode tider mindre. Det er innenfor handlingsregelen. Det er ikke å bryte handlingsregelen. 




