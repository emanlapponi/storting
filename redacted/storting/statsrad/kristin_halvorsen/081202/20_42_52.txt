 La meg lese det som flertallet i finanskomiteen – til dels hele komiteen – sa: 







«Flertallet mener derfor at en økning i bruken av petroleumsinntekter bør rettes inn mot tiltak som kan øke produktiviteten, og dermed vekstevnen i resten av økonomien.» 




Det var det Arbeiderpartiet, Høyre, Venstre, Senterpartiet, Kristelig Folkeparti og Kystpartiet som skrev. 




Så skrev hele komiteen: 







«Komiteen vil peke på at skatte- og avgiftspolitikken og satsing på infrastruktur , utdanning og forskning er viktig for å få til en mer velfungerende økonomi.» 




De ordene har vi fullt ut i behold. Men det står ikke at det er 

bare

 det. Det står heller ikke definert at utdanning er høyere utdanning eller bare skole. Jeg vet ikke hva representanten Sanner snakker om når han sier at denne regjeringen har kastet penger inn i et stort, svart hull. Det må være barnehagesatsingen da, som er et stort svart hull og ikke satsing på kunnskap. 




Vi har et helt annet syn på hva som er kunnskap. Jeg mener at barnehagereformen, som har vært meget høyt prioritert av denne regjeringen, er en intens satsing på kunnskap. Den har vært viktig for vekstevnen i norsk økonomi. Den har vært utrolig viktig for hvordan vi har kunnet utnytte arbeidskraften vår. Den er fullt ut innenfor det som flertallet, og til dels hele komiteen, sa da man behandlet handlingsregelen. 




Hvis Høyre har et annet kunnskapssyn, synes jeg det er veldig interessant å få dette fram i dag. Hvis Høyre har det kunnskapssyn at kunnskap er bare noe man tilegner seg etter at man har fylt 20, har vi litt forskjellig kunnskapssyn og litt forskjellig menneskesyn. 




Så til denne villfarelsen, at vår regjering gjennom disse fire årene har hatt en helt annen økonomisk handlefrihet enn det den forrige regjeringen hadde. Nei, i forbindelse med finansinnstillingen og finansdebatten gikk vi gjennom hva vi har hatt av økonomisk handlingsrom, hva vi har hatt av vekst til fordeling til ulike gode formål. Det som viser seg, er at det handlingsrommet har vært omtrent likt, i løpet av en fireårsperiode mellom 65 milliarder kr og 70 milliarder kr for begge regjeringsperiodene. 




Bondevik-regjeringen brukte mellom 25 milliarder kr og 30 milliarder kr av det handlingsrommet til skattelette. Vi står fullt og fast bak at vi ikke har prioritert skattelette. Vi har sagt at vi skulle tilbake til 2004-nivået, for skattepolitikken, slik som den er beskrevet i forbindelse med merknadene om handlingsregelen, handler ikke bare om skattelette. Det handler også om hvordan man innretter skattepolitikken, slik at den styrker veksten og ikke hindrer vekst. Derfor er den omfordelingen som denne regjeringen har gjort gjennom fire år, og den satsingen vi har hatt på å vri til et mer grønt skatteregime, meget viktig for vekstevnen, og det er viktig for bærekraftig utvikling framover. 




