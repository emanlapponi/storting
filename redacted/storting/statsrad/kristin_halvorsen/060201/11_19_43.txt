 Jeg er veldig glad for å få dette
spørsmålet. Det er mange både
skolebarn, foreldre og lærere som lurer
på hva som skjer. Sannheten er at vi kan få til både
god miljøpolitikk og billigere skolemelk uten å lage
et generelt unntak for skolemelken. Men først har jeg lyst
til å minne om at forslaget om utvidelse av grunnlaget
for miljøavgift på drikkevareemballasje, dvs.
et bortfall av fritak for emballasje for melk og juice, ble fremmet
i budsjettforslaget fra regjeringen Bondevik, altså representanten
Sanners egen regjering. Den forrige regjeringen la ikke
fram noe forslag om et generelt unntak for skolemelk.

Miljøavgiften på drikkevareemballasje
skal prise kostnader ved at drikkevareemballasje havner som søppel
i naturen. Den skal stimulere til innsamling og retur av emballasje.
Begrunnelsen for å fjerne det tidligere unntaket for melkeprodukter
og juice osv. er rett og slett at vi nå forbruker drikkevarer
på et annet vis enn før. Vi drikker flere kartonger
med melk og juice, og det er lettere at disse havner i naturen.
Derfor er det ikke lenger grunnlag for å opprettholde
et generelt unntak for disse typene emballasje.

Det som er bra med denne avgiften, er at den
er gradert etter returandel. Det betyr at emballasje som
går inn i godkjente retursystemer, får redusert
avgiftssats ved returandel. Det betyr også at
hvis man returnerer mer enn 95 pst. av kartongene, faller avgiften
helt bort. I dag klarer vi vanlige forbrukere generelt å få returnert
ca. 65 pst. Det betyr en avgift på om lag 40 øre
pr. enhet for 2006. Men nå er det faktisk slik at skoleelever
er langt flinkere enn de fleste av oss til å brette og
returnere kartonger. De har antakelig allerede en returprosent,
som det heter, på 90–95. Når Statens
forurensningstilsyn har bekreftet at de vil behandle skolemelkordningen
som et eget retursystem, har miljøbevisste skoleelever alle
muligheter til å få til en returprosent på over
95, og dermed slippe avgift helt. Da får vi til tre ting:
Vi får billigere skolemelk, mindre søppel
og mer miljøbevisste elever. Nå er det altså opp
til Tine å organisere et godt retursystem på skolene,
slik at vi får til alle disse tre tingene.

