 Offentliggjøringen av skattelistene er viktig for å styrke den kritiske debatten om skattemessige forhold, og kan bidra til den samfunnsmessige kontrollen med ligningsmyndighetene. Hemmelighold av resultatet av ligningen kan skape grunnlag for spekulasjoner omkring ligningsarbeidet i sin alminnelighet og om fastsettingene for enkeltpersoner eller grupper av skattytere. Det er først og fremst pressen som kan bidra til kritisk debatt om uoverensstemmelser mellom virkelige og skattemessige verdier. Det er derfor viktig at pressen enkelt får tilgang til skattelisteopplysningene.




Den forrige regjeringen foretok en kraftig innstramming av regelverket for offentliggjøring av skattelistene. Etter lovendringene i juni i fjor er dette delvis reversert, og pressen har igjen tilgang til disse listene i elektronisk form. Etter min oppfatning er det viktig for å stimulere debatten om skattemessige forhold at det nettopp er slik. Informasjon om inntekts- og skatteforhold er viktig i samfunnsdebatten. 




Fra tid til annen reises det fra ulike hold spørsmål om hensiktsmessigheten av offentliggjøringen av skattelistene. Av og til reises det også spørsmål om offentliggjøringen av skattelistene er i strid med våre folkerettslige forpliktelser. Det kan være spørsmål om forholdet til EØS-reglene eller Den europeiske menneskerettskonvensjon. Det er ikke konstatert at det foreligger en slik strid. 




I betenkningen fra dr. juris Kyrre Eggen konkluderes det med at offentliggjøring av skattelister i seg selv vil kunne være i overensstemmelse med EMK artikkel 8. Det konkluderes videre med at offentliggjøring etter gjeldende regler, med vidtrekkende elektronisk publisering, vil kunne innebære en krenkelse av EMK artikkel 8. I betenkningen understrekes det imidlertid at det ikke er mulig å gi noen sikker konklusjon. 




Dagens regler om offentliggjøring av skattelister er begrunnet i tungtveiende samfunnsmessige hensyn. Jeg ser derfor ikke grunn til å foreslå endringer i gjeldende regelverk på bakgrunn av konklusjonen i betenkningen fra Kyrre Eggen. 




