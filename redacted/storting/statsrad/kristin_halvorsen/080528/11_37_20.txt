 Det er mulig at dette svaret er 1 eller 2 minutter lenger enn det reglementet
tilsier, men jeg håper på velvillig behandling. 

Finansdepartementet
har gjennomført høring av et utkast til nye lovregler om finansinstitusjoners
navnebruk, som representanten er inne på. Det er imidlertid ikke riktig
at utkastet vil tvinge banker til å skifte navn, slik representanten
Hansen legger til grunn for sitt spørsmål. Lovreglene som har
vært på høring, vil derimot forby banker og andre finansinstitusjoner
å bruke andre navn enn det formelle foretaksnavnet i sin virksomhet.
Sekundære forretningskjennetegn skal bare kunne brukes som tillegg
til, og ikke i stedet for, foretaksnavnet. Videre kan slike kjennetegn ikke
innholde ordene «bank» og «forsikring». 

Dette er en forbrukerpolitisk sak av stor betydning. Bank- og finanstjenester
er viktige for folks hverdag, og det er nødvendig å foreta
en opprydding på dette området, slik at vi unngår en tilsløring
av markedsforholdene og forvirring av bank- og forsikringskundene. 

Når man som kunde kjøper en finansiell tjeneste, er det
viktig å vite hvem som faktisk er kontraktsmotpart. Dette er forhold
som har stor betydning for kundens økonomi. Opplysninger om hvor
en har plassert sitt bankinnskudd, og hvilken institusjon som påtar
seg å utbetale framtidige pensjonsytelser, er essensiell informasjon
for en kunde. Dagens navnepraksis hos finansinstitusjoner bidrar til forvirring
om hvilken finansinstitusjon en faktisk er kunde i. For innskuddskunder
i bank er dette viktig i forhold til hvilken innskuddsdekning som gjelder
for innskuddet. Villedende navnebruk kan tilsløre det. For eksempel
vil en kunde som har plassert 4 mill. kr, med 2 mill. kr i den delen av
DnB NOR Bank som markedsføres som Postbanken, og 2 mill. kr i den
delen som markedsføres som DnB NOR Bank, kun ha innskuddsdekning
i Bankenes sikringsfond for 2 mill. kr, fordi begge innskuddene er i én
og samme bank. Dersom utenlandske finansinstitusjoner bruker merkenavn i
Norge som gir inntrykk av at de er en norsk institusjon, vil dette også
gi uklarhet med hensyn til hvilken sikringsordning som gjelder. Formålet
med lovforslaget er å motvirke misforståelser og hindre at navn
på finansinstitusjoner som ikke lenger eksisterer, brukes som merkenavn.

Forvirringen på dette området er veldig stor, til tross
for den oppmerksomhet som har vært rundt saken etter at jeg sendte
dette lovforslaget på høring. Selv innsiktsfulle næringslivsjournalister
har store problemer med å beskrive det som er situasjonen, korrekt.
Det virker f.eks. som om mange tror at henholdsvis Postbanken og Fokus Bank
er selvstendige banker. Realiteten er imidlertid at disse bankene opphørte
å eksistere henholdsvis i 1999 og i 2007. Postbanken ble i l999 kjøpt
opp av, og fusjonert inn i, DnB. All virksomhet i Fokus Bank ble i 2007
overdratt til Danske Bank. Det eksisterer derfor ikke lenger noe i det norske
bankvesen som heter Postbanken eller Fokus Bank. 

Høringen
av departementets utkast til påbud om å bruke foretaksnavnet
har vist at det er bred enighet om at nåværende merkevarebruk
i mange tilfeller er uheldig, men en del høringsinstanser ønsker
i stedet for et generelt forbud nye regler som legger til rette for at Kredittilsynet
skal kontrollere og godkjenne den enkelte finansinstitusjons egne retningslinjer
for navnebruk. 

Forbrukerrådet og Forbrukerombudet, som skal
ivareta kundeinteressene, slutter seg imidlertid fullt ut til utkastet til
nye lovregler. Forbrukerrådet viser til at det er en økende
tendens til at finansinstitusjoner bruker særskilte merkenavn for
deler av sin virksomhet. 

Jeg mener at det er behov for klare regler
for å unngå at kundene villedes om hvilken finansinstitusjon
de faktisk forholder seg til. Jeg vurderer nå høringsinnspillene,
men ser ingen grunn til å skrinlegge en innstramming av finansinstitusjonenes
navnebruk, basert på et klart regelverk. 

Til sist vil jeg påpeke
at jeg med noe undring leste at representanten Hansen i Bergens Tidende
20. mai sammenliknet navnebruken i finansinstitusjoner med ølmerker.
Det er nok i dag lettere å skaffe seg oversikt over utvalget i nærbutikken
enn i bankmarkedet. Videre vil jeg understreke at forholdene til sikringsordningene
og adgangen til å bruke personopplysninger er av særlig viktighet
i vår vurdering og stiller finansnæringen i en annen situasjon
enn nytelsesmiddelbransjen, eller ølbransjen. 

