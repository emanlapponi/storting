 I utgangspunktet er selskaper som driver
økonomisk virksomhet, skattepliktige for sine overskudd. Dette følger
av skatteloven § 2-2 sammenholdt med § 5-1.  

Fra dette
utgangspunktet oppstiller skatteloven § 2-32 ett viktig unntak. Selskap
eller organisasjon som ikke har «erverv til formål», er
imidlertid fritatt for skatteplikt. Det foretas i hvert enkelt tilfelle
en konkret helhetsvurdering, hvor det bl.a. legges vekt på hvordan
organisasjonen er bygd opp, om vedtektene gir uttrykk for et allmennyttig
formål, og om virksomheten som drives, er av ikke-ervervsmessig karakter.
Slike organisasjoner er det vi kaller for ideelle organisasjoner. 

Skattefritaket omfatter også inntekter som ideelle organisasjoner
har av økonomisk virksomhet, dersom inntekten går direkte til
å realisere det ideelle formålet. Dette gjelder selv om inntektene
blir høye, fordi arrangementene i seg selv er store, og derfor kan
de framstå som mer kommersielle enn mindre arrangementer. 

Dagens regel i skatteloven § 2-32 gjør at idrettslag og idrettsarrangementer
i stor utstrekning er fritatt fra skatteplikt. Jeg mener at regelen utgjør
et viktig og riktig unntak, som er med på å sikre at inntekter
fra arrangementer som er basert på frivillighet og god dugnadsånd,
ikke blir skattlagt, men i stedet kan gå uavkortet til det ideelle
formålet. Generelt ser jeg god grunn til å godta at de deler
av idrettssektoren i Norge som driver noen arrangementer med overskudd,
og noen med underskudd, får beholde overskuddene skattefritt til dekning
av andre underskuddsarrangementer og øvrige driftsutgifter i den
ideelle idrettsvirksomheten. 

Det er ligningsmyndighetene, med Skattedirektoratet
som øverste administrative instans, som foretar vurderingen av om
et selskap eller en organisasjon oppfyller vilkårene i disse unntaksreglene.
De har tidligere kommet til at de to aksjeselskapene som arrangerer Birkebeinerrennet
og Birkebeinerrittet, er skattepliktige fra 2007. 

I dialog med Finansdepartementet
foretar Skattedirektoratet nå en fornyet vurdering av spørsmålet
om de to aksjeselskapenes overskudd likevel kan gå inn under fritaksbestemmelsen
i skatteloven § 2-32. Selskapene eies av lokale idrettslag på
Rena og Lillehammer, og overskuddene bidrar til finansieringen av disse
idrettslagenes ordinære, ideelle aktiviteter. 

Jeg vil derfor
vente til Skattedirektoratet har behandlet saken på nytt før
jeg vurderer om det er nødvendig å foreslå endringer
som sikrer skattefritak av denne type virksomhet. 

Carl I. Hagen  hadde her overtatt presidentplassen.

