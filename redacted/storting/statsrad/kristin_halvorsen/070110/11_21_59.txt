 Jeg vil gjerne gjengjelde Flåttens ønske
om et godt nytt år! Jeg ser fram til mange spennende spørsmål
i spørretimen fra representanten Flåtten, men
først vil jeg gjerne svare på det jeg har fått
i dag.

Vi følger selvsagt med stor interesse
den offentlige skattedebatten og resultater av den forskningen
som måtte være på skatteområdet.

Situasjonen er imidlertid den at
vi nylig har gjennomført en omfattende skattereform, hvor
hensikten var å fjerne store tilpasningsmuligheter i det
gamle skattesystemet, men samtidig bevare de gode prinsippene
og egenskapene som skattesystemet vårt bygger på.
Nå er det viktig å vinne erfaringer med den reformen
som er gjennomført, for å se om målene
med reformen er oppfylt, før vi eventuelt gjør
nye store endringer i skattesystemet.

Ved utformingen av satsstrukturen i skattesystemet
må en bl.a. balansere hensynet
til en effektiv kapitalbeskatning og hensynet til inntektsomfordeling
via skattesystemet. Dette er bakgrunnen for den todelte strukturen
vi har hatt i inntektsbeskatningen siden skattereformen i 1992, med
en lav og flat sats på kapitalinntekter og en progressiv
beskatning av arbeidsinntekter. Problemet og
svakheten med skattereformen fra 1992 var imidlertid åpenbar. Det
viste seg veldig enkelt å få arbeidsinntekter
skattlagt som kapitalinntekter til en langt lavere sats ved å ta
ut reelle arbeidsinntekter som aksjeutbytte. Disse tilpasningsmulighetene
svekket jo fordelingsvirkningene av skattereformen fra 1992 betydelig,
og førte til en betydelig manglende legitimitet i forhold
til skattesystemet.

Skattereformen av 2006 innebar bl.a. en tilnærming
av de marginale skattesatsene på aksjeinntekter og arbeidsinntekter.
På denne måten ble tilpasningsmulighetene kraftig
redusert, samtidig som hensynet til fordeling og effektiv beskatning
ble ivaretatt. En helt nødvendig del av dette var å redusere
de høyeste skattesatsene på arbeidsinntekter.

Den skattemodellen som forelås av
Aaberge og Columbino tar ikke utgangspunkt i den todelte
norske skattemodellen, men forutsetter et annet skattesystem
med et felles skattegrunnlag for alle inntektstyper. Dette
reiser bl.a. spørsmål om hvor høy skatt
en kan ha på kapitalinntekter i en åpen økonomi
med mobilt skattegrunnlag. Det er uansett ikke aktuelt å foreta
så dramatiske endringer i skattesystemet som dette forslaget
legger opp til, så kort tid etter at skattereformen er
trådt i kraft. Vi trenger nå tid til å se
hvordan den faktisk har fungert, ikke minst fordelingsmessig.
Men det er slik at jeg selvfølgelig følger nøye
med på alle innspill i forhold til skatt, som
kan føre til at fordelingsvirkningene av skattesystemet
kan bli bedre.

