 Jeg vil avvise at det er uforutsigbarhet for
vanlige skattebetalere når det gjelder hva slags skatteregime
man skal forholde seg til, og jeg viser til mitt første
svar, der jeg var veldig klar på at hovedtrekkene i den
skattereformen som nå er innført, skal videreføres,
og at vi skal vurdere den. Men vi skal selvfølgelig hele veien
jobbe mot en bedre fordelingsvirkning.

Så tror jeg vi må finne oss
i at det foregår debatter i forhold til både
gevinstbeskatning på salg av bolig og når det gjelder
rentefradrag, men jeg har – som jeg har sagt i mange offentlige
sammenhenger, og jeg kan gjerne gjenta det her fra Stortingets talerstol – ingen
planer om å innføre gevinstbeskatning på salg
av bolig. Jeg har mange motforestillinger mot det. Jeg har heller
ingen planer om å gjøre noen endringer
i rentefradragsordningen, som også har stor betydning
for boligeiere.

