  Velferdsordningene og tjenestetilbudet i offentlig
sektor er svært viktig for de fleste av oss.

Offentlig sektor produserer mange fellesgoder,
som vi vanskelig kan tenke oss finansiert av
privat sektor, f.eks. både politi, rettsvesen
og forsvar.

I Norge har vi også valgt å la
offentlig sektor ha et hovedansvar
for mange av de viktige tjenestene for hver enkelt av oss. Det er
jo et politisk valg at vi løser det meste av oppgavene
innen utdanningstilbudet, helsetjenestene og en betydelig
del av omsorgen for gamle og pleietrengende
i offentlig sektor.

I tillegg til dette er det overføringer
til privat sektor i forbindelse med bl.a. svangerskap og fødsel,
arbeidsløshetstrygd, sykdom, alderdom osv. Det er en utgiftspost
i budsjettet, men som så er privat forbruk.

Erfaringene fra Vest-Europa det siste tiåret
gir liten støtte for at vekst i privat sektor reduserer ønsket
om vekst i offentlig sektor. De europeiske velferdsstatene vokste tvert
imot fram parallelt med kraftig vekst i den private velstanden. Økt
privat velstand vil trolig fortsatt innebære forventninger
om økt omfang og bedre kvalitet også på offentlige
tjenester. Aldringen av befolkningen vil gi økt behov for
helse- og omsorgstjenester framover. Også utgifter
til pensjoner vil øke sterkt, selv med en pensjonsreform
langs de linjer som flertallet i Stortinget har sluttet seg til.
I tillegg vil den generelle velstandsveksten ikke nødvendigvis være
nok til å hindre at grupper med dårlig økonomi eller
andre spesielle problemer har ekstra
behov for støtte.

Det er et mål at færrest
mulig skal ha offentlige stønader som viktigste
kilde til livsopphold. Det er samtidig et viktig mål for
denne regjeringen at de som trenger det, skal motta den nødvendige
støtten, og at hele befolkningen skal nyte godt
av gode offentlige tjenester på de områdene
der en offentlig organisering er valgt. Regjeringen ønsker å videreføre
et offentlig ansvar innenfor utdanning, helse
og mange andre viktige samfunnsområder. For å kunne
utvikle dette tilbudet i tråd med befolkningens forventninger
og bekjempe fattigdom må det være en god balanse mellom
veksten i privat og veksten i offentlig sektor.

For denne regjeringen er det veldig viktig å ha
et høyt ambisjonsnivå for hvordan vi
skal utvikle den nordiske velferdsmodellen,
der vi har valgt å løse mange oppgaver gjennom
universelle ordninger som når alle, og ikke bare et
mindretall som kanskje faller utenfor det som er den private velstanden.
Derfor er det viktig at vi har en balansert
utvikling av veksten i privat og offentlig sektor. Offentlig
sektor er jo den som er blitt hengende etter, og derfor har mange
oppfattet standarden på det vi skulle løse i fellesskap,
nemlig utdanning og omsorg, som dårligere enn det man er
vant til etter hvert i privat regi.

