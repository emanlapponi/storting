 Dokumentavgift skal betales ved tinglysing
av dokument som overfører hjemmel til fast eiendom, herunder
bygning på fremmed grunn. Overføring av bruksrett
til eiendom, bl.a. festerettigheter, er i utgangspunktet ikke
dokumentavgiftspliktig. Ved kjøp av en bygning med tilhørende
festerett til tomten skal det derfor i utgangspunktet kun betales dokumentavgift
av bygningens salgsverdi i samsvar med det partene har avtalt, med
mindre dette er satt åpenbart for lavt.

Etter at de nye innløsningsreglene
ble inntatt i tomtefesteloven i 2004, må alle
som ønsker å overta eiendomsretten til
en tomt de tidligere har hatt festerett til, betale dokumentavgift
ved tinglysingen av denne eiendomsoverføringen,
slik spørreren beskriver. Det er her henvisningen til «dobbel» dokumentavgift
kommer inn. Det er imidlertid feil å snakke om en dobbel
avgift i dette tilfellet, fordi overføringen av eiendomsretten
til bygningen og eiendomsretten til tomten både
formelt og reelt er to separate forhold.

Praksis ved overdragelse av bygninger på festet
tomt har utviklet seg slik at dokumentavgiften
har blitt betalt av den totale kjøpesummen for eiendomsretten
til bygningen og festeretten til tomten. Registerfører
har i denne sammenheng en begrenset undersøkelsesplikt.
Det er verdien som oppgis i dokumentet, som skal legges
til grunn for avgiftsberegningen, og det er her den avgiftspliktiges
eget ansvar om å innberette korrekt avgiftsgrunnlag kommer inn.

Det er i forvaltningspraksis lagt til grunn
at det ikke skal gjøres fradrag i salgsverdien
for den merverdien som f.eks. skyldes en attraktiv beliggenhet.
I slike tilfeller har det vært lagt til grunn at den merverdien
dette representerer, utgjør en integrert del
av bygningens verdi. Bakgrunnen synes å ha vært
hensynet til reell likhet for avgiften. Festekontraktene
har tidligere hatt et veldig langsiktig perspektiv, og det har i
realiteten hatt liten betydning om man har stått overfor
en bygning på festet eller ufestet grunn, på festetomt eller
eiendomstomt, når man har sammenlignet salgsverdien. Slik
sett har praksisen sikret en nøytral og lik avgiftsmessig
behandling, der selve avgiften ikke har hatt betydning
for om det ene eller det andre velges.

Dersom nye opplysninger imidlertid viser at
dokumentavgiften likevel er beregnet på feilaktig
grunnlag eller med feil beløp, kan den enkelte
henvende seg til registerfører med anmodning om tilbakebetaling.
Toll- og avgiftsdirektoratet er klageinstans.

I lys av de nye innløsningsreglene
for festetomter og endret praksis for festekontrakter
vil jeg vurdere behovet for eventuelle presiseringer i dokumentavgiftsregelverket.

Sigvald Oppebøen
Hansen hadde her teke over presidentplassen.

