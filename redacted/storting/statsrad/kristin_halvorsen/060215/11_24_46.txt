 Jeg er veldig uenig og ganske
overrasket over fremskrittspartirepresentantens tilnærming
til dette.

For det første har denne
regjeringen en veldig klar politisk retning i hva slags prioriteringer
vi ønsker. Vi har sagt at vi ønsker å ta vare
på det beste i den nordiske velferdsmodellen,
nemlig at vi løser de vesentligste oppgavene, enten det
gjelder velferd eller utdanning, i offentlig regi
gjennom skattefinansiering. Det har vist seg å være en
rettferdig politikk, men også en svært
god næringspolitikk, og det viser seg at de nordiske landene
har en høyere produktivitetsvekst enn de fleste andre
land. Vi klarer altså et kinderegg på dette området.

Jeg er overrasket hvis det nå er nye
signaler fra Fremskrittspartiet om
at de offentlige forpliktelsene når det gjelder omsorgstjenester eller
helsetjenester, nå er kraftig på vei ned, og at
det er en gigantisk privatisering de ser for seg på dette
området.

Når det gjelder overføringene
til private, vil det selvfølgelig være
slik at hvis mange av dem som nå er på attføring,
uføretrygd, rehabilitering eller er arbeidsløse,
har mulighet til å få seg en jobb, og arbeidsløsheten
går ned, vil overføringene over statsbudsjettet
kunne reduseres.

Men ambisjonsnivået for det offentlige
forbruket ligger fast. Vi har mer enn fordoblet veksten
så langt i løpet av 2006, og det er en villet
og ønsket politikk fra denne regjeringens side.





                

