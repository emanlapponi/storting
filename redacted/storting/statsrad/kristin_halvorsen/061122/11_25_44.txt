  Barnebidrag er etter barneloven ikke
skattepliktig for mottakeren. Dette henger sammen med at bidragsyter ikke
har fradragsrett for bidraget.

Hvis en av foreldrene dør, mottar
barnet barnepensjon etter folketrygdloven. Slik pensjon
ytes inntil barnet fyller 18 år, og inntil en fyller 20 år
dersom begge foreldrene er døde og barnet er under utdanning.
Slik sett kan man si at staten overtar som bidragsyter
ved en av foreldrenes bortgang, ved at barnebidraget avløses
av en barnepensjon. Barnepensjonen er skattepliktig, men barnet
får et særskilt inntektsfradrag hvis vedkommende
i tillegg har arbeidsinntekt.

I utgangspunktet er det ikke fradragsrett
for private forsikringspremier. Men den bidragspliktige kan ha tegnet
en individuell pensjonsavtale som har gitt fradragsrett etter
skatteloven § 6–47 første ledd bokstav
c, og hvor barnet er begunstiget. Det kan også være tale
om en tjenestepensjon med
etterlattedekning til barn. Når forsikringstilfellet inntreffer,
får barnet en barnepensjon. Slik barnepensjon regnes imidlertid ikke
som barnebidrag fra avdød forelder, men som skattepliktig
kapitalinntekt. Det ligger således en lempning i regelverket
ved at pensjonen ikke inngår i personinntekten
og dermed bare beskattes som alminnelig inntekt, altså med
28 pst.

Barn under 13 år lignes sammen med
foreldrene for all formue og inntekt. Barn som er fra 13 til 16 år
og som har egen arbeidsinntekt, skal lignes særskilt for
arbeidsinntekten. Eventuell kapitalinntekt, som f.eks.
barnepensjon, skal imidlertid lignes hos foreldrene.

Når gjenlevende forelder beskattes
for barnepensjon til barn under 17 år, skyldes dette altså at
barns kapitalinntekter generelt lignes hos foreldrene, istedenfor
selvstendig hos barnet. Denne sambeskatningen mellom barn
og foreldre er begrunnet i hensynet til å ta vare
på progresjonen i skattesystemet, ellers kunne familien
oppnådd flere skattefrie grunnbeløp og lavere
skattesatser ved at inntekter ble søkt fordelt på familiemedlemmene.

Jeg ser ingen grunn til å endre
disse reglene om beskatning av barnepensjoner.

