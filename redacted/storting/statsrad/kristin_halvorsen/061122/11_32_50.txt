 I forbindelse med budsjettet for 2005 vedtok
Stortinget endringer i ordningen med særfradrag for store
sykdomsutgifter. Endringene innebar bl.a. at diabetikere blir stilt
overfor de samme krav til dokumentasjon/sannsynliggjøring
av sine utgifter som andre som krever slikt
særfradrag. Det kan avhenge av utgiftenes art om sannsynliggjøring
er tilstrekkelig, eller om nærmere dokumentasjon,
typisk originalbilag, vil være rimelig å kreve.

Det er et selvsagt mål ved ligningsbehandlingen
at alle skal bli riktig behandlet etter reglene.
Ligningsbehandlingen for 2005 knyttet til særfradrag for
diabetikere har dessverre ikke vært
fullt ut tilfredsstillende.

I august i år fikk vi informasjon
om forskjellsbehandling ved ligningskontorene. Departementet tok
da umiddelbart kontakt med Skattedirektoratet for å få kartlagt praksis,
slik at vi kunne ta stilling til hva som hadde skjedd, og hva som
eventuelt kunne gjøres for å sikre
en lik og rettferdig behandling av slike krav om særfradrag
i framtiden. Jeg har også hatt møte
med Norges Diabetesforbund for å diskutere denne saken.

Et tiltak som Skattedirektoratet iverksetter
for å sikre lik og rettferdig ligningsbehandling,
er å utvide omtalen av emnet i Lignings-ABC for 2006. Det
vil her bli gitt en nærmere omtale av hvilke kostnader
som kan anses knyttet til diabetessykdom, og som derfor kan gi grunnlag
for særfradrag for diabetikere, og hvordan disse diabeteskostnadene
skal sannsynliggjøres/dokumenteres. Departementet
har bedt Skattedirektoratet innlede en dialog med Norges
Diabetesforbund i forbindelse med arbeidet med en utvidet omtale
av emnet i Lignings-ABC for 2006. Skattedirektoratet vil videre lage
en omtale av emnet, som legges ut på skatteetatens hjemmeside.
En slik omtale vil sikre at diabetikere har kunnskap om
de krav til dokumentasjon/sannsynliggjøring som
gjelder etter lovendringen fra 2005. Kravene til utgiftene
og sannsynliggjøring/dokumentasjon av disse, vil også framgå nærmere
av rettledningen som skattyterne mottar sammen med selvangivelsen.

Departementet har også bedt
Skattedirektoratet om, så fort den nye omtalen i Lignings-ABC
for 2006 er klar, å sende denne ut til alle landets
ligningskontor, slik at den kan legges til grunn ved behandlingen
av de 2005-ligningene som er til utsatt behandling, klagebehandling eller fornyet
behandling. Begåtte feil ved ligningen for 2005 kan dermed
rettes opp.

