  Jeg ser at det er behov for tydeligere saksbehandlingsregler
når det gjelder eiendomsskatt. De reglene som står
i eiendomsskatteloven, er veldig sparsomme og delvis ikke
satt i kraft. Det har Regjeringen allerede varslet at den skal gjøre
noe med.

Skatteyters rett til dekning av sakskostnader
reguleres i ligningsloven § 9-11. Når overligningsnemnda,
fylkesskattenemnda eller Riksskattenemnda endrer en ligningsavgjørelse
til gunst for skatteyteren, skal en tilkjenne skatteyteren hel eller
delvis dekning av statskassen for vesentlige sakskostnader. Dette
gjelder når kostnadene er pådratt med god grunn,
og det ville være urimelig om skatteyteren selv
måtte dekke det.

I Ot.prp. nr. 1 for 2006-2007 ble det foreslått
en utvidelse av bestemmelsen. Dette gjelder dekning av sakskostnader
pådratt i forbindelse med klagebehandling som ikke
har ført fram i overligningsnemnd, fylkesskattenemnd eller
riksskattenemnd, når skatteyter får medhold i etterfølgende
domstolsavgjørelse.

Som det framgår i Ot.prp. nr. 77 for
2005-2006 avsnitt 14.4.3, tar Finansdepartementet sikte på å komme
tilbake med en gjennomgang og vurdering av reglene om saksbehandling
og klage ved utskriving av eiendomsskatt. Dette arbeidet pågår
nå i departementet. Jeg vil sørge for at vi i forbindelse
med denne gjennomgangen vurderer om det i eiendomsskattesaker bør
innføres en regel om dekning av sakskostnader etter
lignende modell som i ligningsloven § 9-11.

