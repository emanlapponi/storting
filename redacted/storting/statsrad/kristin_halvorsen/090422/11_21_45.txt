 Utskrivingen av det totale beløp som skal betales i forskuddsskatt, er basert
                     på forventet utlignet skatt. Utskrevet forskuddsskatt fordeles i fire like
                     store terminer uavhengig av hvordan skattyternes inntekt faktisk fordeler seg
                     utover året. Jeg forstår spørsmålet slik at det ikke er denne sjablongmessige
                     fordelingen av forskuddsskatten som anses problematisk, men at etterfølgende
                     terminer forfaller til betaling dersom en termin misligholdes, såkalt
                     framskyndet forfall. 

En skattyter som ser at den utskrevne forskuddsskatt står i misforhold til
                     aktuell inntekt, har oppfordring til å søke om nedsettelse eller bortfall av
                     utskrivingen. Gjennom dette kan det dermed unngås at det er en urealistisk høy
                     forskuddsskatt som misligholdes, og som derfor leder til innfordringstiltak. 

Begrunnelsen for regelen om framskyndet forfall av etterfølgende terminer av
                     forskuddsskatt er at det gir mulighet for å sikre resterende terminer av
                     forskuddsskatten ved f.eks. utleggspant, dersom en termin misligholdes. Dette
                     er en hensiktsmessig ordning, fordi det er økt sannsynlighet for at en eller
                     flere av de etterfølgende terminer misligholdes når én termin først er
                     misligholdt. En unngår i tilfelle å måtte avholde egen utleggsforretning for
                     den eller de etterfølgende terminene som misligholdes. 

Dersom skattyter betaler den misligholdte terminen, vil skatteoppkrever normalt
                     utsette videre innkreving av de etterfølgende terminer til ordinært forfall,
                     selv om de formelt har forfalt til betaling. Det er også utarbeidet særskilte
                     rutiner for å unngå at det skjer automatisk motregning i eventuell til
                     gode-skatt ved skatteavregningen. 

Det er videre slik at det ikke påløper forsinkelsesrenter før ordinær
                     forfallstid for de terminer som har forfalt etter reglene om framskyndet
                     forfall. I slike tilfeller har det derfor normalt ikke særlig praktisk
                     betydning for skattyter at de etterfølgende terminene av forskuddsskatt formelt
                     har forfalt til betaling. 

Dersom det foreligger klare holdepunkter for at også de etterfølgende terminene
                     vil bli misligholdt, kan imidlertid skatteoppkrever iverksette ytterligere
                     innfordringstiltak for de etterfølgende terminene. Det er som nevnt en
                     hensiktsmessig ordning. 

Ordningen gir indirekte et sterkt incitament for skattyterne til å overholde
                     sine betalingsforpliktelser på forskuddsstadiet. Erfaringsmessig er det langt
                     vanskeligere og betydelig mer ressurskrevende for det offentlige å kreve inn
                     skattekrav jo lengre tid som har gått siden inntekten ble opptjent. Jeg har
                     derfor ingen planer om å endre reglene for betaling og forfall av
                     forskuddsskatt for personlige skattytere. 

Sigvald Oppebøen Hansen hadde her teke over
                     presidentplassen. 

