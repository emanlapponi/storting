 Finansdepartementet har fått et tilsvarende spørsmål
fra Norges Eiendomsmeglerforbund om akkurat dette. 

Eiendomsmeglingsloven
§ 7-2 tredje ledd lyder som følger: 

«Uavhengig av avtalt vederlagsform skal oppdragstakeren skrive
rekning. Rekningen skal gjøre det mulig for oppdragsgiveren å
bedømme arten og omfanget av arbeidet som er utført.»

Det framgår således klart av eiendomsmeglingsloven
at tilbydere av eiendomsmeglertjenester skal skrive regning uavhengig av
hvilken form for vederlag som er avtalt - provisjon, fastpris eller timepris.
Bestemmelsene i eiendomsmeglingsforskriften er fastsatt med hjemmel i bl.a.
eiendomsmeglingsloven § 7-2 femte ledd. 

Eiendomsmeglingsforskriften
§ 7-2 stiller krav om at regningen skal inneholde en spesifikasjon
av den tid oppdragstakeren har brukt på ulike faser i oppdraget. Kravet
til å skrive regning må også ses i sammenheng med plikten
til å utarbeide et tilbud basert på timepris - lovens § 7-2
annet ledd, jf. Ot.prp. nr. 16 for 2006-2007. 

Loven og forskriften
sett i sammenheng innebærer at regningen for eiendomsmeglertjenester
skal gi kunden grunnlag for å bedømme arten og omfanget av
det arbeidet som er gjort, uavhengig av om det er avtalt timepris eller
en annen vederlagsform. Formålet med kravene er bl.a. å bidra
til å øke konkurransen mellom tilbydere av eiendomsmeglertjenester.

Håndverkertjenesteloven § 36 første ledd første
til tredje punktum lyder som følger: 

«Forbrukeren kan kreve at tjenesteyteren skriver rekning. Rekningen
skal gjøre det mulig for forbrukeren å bedømme arten
og omfanget av arbeidet og materialer som er brukt. I den utstrekning tjenesten
ikke er utført til fast pris, skal det også gå fram hvordan
prisen er reknet ut.» 

Ved avtaler om håndverkertjenester
til fastpris gjelder det derfor bare unntak fra kravet om å vise hvordan
prisen er regnet ut - ikke unntak fra kravet om at forbrukeren skal få
et grunnlag for å kunne bedømme arten og omfanget av arbeidet
som er gjort. I Ot.prp. nr 16 for 2006-2007 skrev departementet om dette,
side 137: 

«(…) megler skal
legge frem et regnskap til oppdragsgiver etter at oppdraget er utført,
hvor det skal gis en spesifisert oversikt over antall timer med videre som
er medgått til utførelsen av oppdraget. Et slikt krav skal
gjelde uavhengig av vederlagsform, dvs uavhengig av om forbruker velger
provisjon eller timepris. Det vises til at en slik regel følger av
håndverkertjenesteloven § 36, også i de tilfeller det er
avtalt fastpris.» 

Flertallet i finanskomiteen
sluttet seg til departementets forslag til eiendomsmeglingsloven §
7-2 tredje ledd. Mindretallet, komiteens medlemmer fra Høyre, Fremskrittspartiet,
Kristelig Folkeparti og Venstre, gikk imot forslaget og mente at 

«det er unødvendig forbrukervern at oppdragstaker skal skrive
spesifisert regning etter avsluttet oppdrag også i de tilfeller der
det er avtalt provisjonsbetaling» jf. Innst. O. nr. 50 for 2006-2007,
sidene 39-40. 

Etter min mening følger den bestemmelsen
i eiendomsmeglingsforskriften opp innholdet i og intensjonen med lovens
regel. 

