 I Soria
Moria-erklæringen har Regjeringen forpliktet seg til å videreføre
og evaluere SkatteFUNN. Som representanten Dørum påpeker, ble
SSBs evalueringsarbeid nylig sluttført. 

SSBs evaluering viser
at SkatteFUNN i hovedsak virker etter hensikten. Den utløser mer
FoU i næringslivet. Likevel har økningen i næringslivets
samlede FoU-utgifter vært beskjeden fra 2002, og næringslivets
FoU-utgifter som andel av BNP har faktisk falt. SkatteFUNN ser heller ikke
ut til å bidra til innovasjoner i form av patentering eller nye produkter
for markedet. 

SSB mener at hovedtrekkene i SkatteFUNN bør
videreføres, men foreslår likevel enkelte endringer, herunder
at ordningen legges om til en tilskuddsordning. 

SSBs evaluering av
SkatteFUNN består av en rekke delrapporter. Nå skal vi ta oss
tid til å gå skikkelig gjennom dette materialet før det
eventuelt foreslås endringer i ordningen. I oppfølgingsarbeidet
vil vi også vurdere næringslivets innspill. Jeg tar sikte på
å komme tilbake til Stortinget med denne saken i forbindelse med budsjettet
for 2009. 

