 Jeg er fullt klar over at virkeligheten når det gjelder FoU, ser
annerledes ut for små bedrifter enn for store bedrifter. Det er heller
ikke slik at jeg har noen spesiell aversjon mot noen virkemidler. Min troskap
går først og fremst til målet, nemlig at vi skal ha virkemidler
som oppfordrer næringslivet, enten bedriftene er små eller store,
til å satse på forskning og utvikling. Dersom en skatteordning
er best egnet til å få til det, er det et godt virkemiddel.
Dersom tilskuddsordninger isteden - som et supplement, eller som kanskje
den viktigste delen, men hvor en skatteordning også kan inngå
- er de viktigste virkemidlene, er det en fornuftig miks. Men jeg tror det
er veldig klokt i politikken at en ikke gifter seg med virkemidlene, men
med målsettingene, og derfor har jeg et pragmatisk forhold til hvordan
disse best skal utformes. 





                

