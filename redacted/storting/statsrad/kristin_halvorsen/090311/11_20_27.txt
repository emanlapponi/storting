 Reglene for selskapenes kapitalforvaltning må bidra til å sikre tilstrekkelig solide institusjoner. De reguleringene som representanten Flåtten her viser til, skal bidra til solide institusjoner og trygge pensjonsytelsene til pensjonskassens medlemmer.


Plasseringsbegrensningene på kollektivportefølje og kursreguleringsfondet skal sikre spredning av risiko. I disse tider er verdien av gode reguleringer og god politisk styring mer tydelig enn ellers. Men det er ikke lurt å «legge alle eggene i en kurv» i gode tider, heller.


Kapitalforvaltning og aktivaallokering i norske pensjonskasser skiller seg ikke vesentlig fra situasjonen i svenske og danske. Pensjonskassene i disse landene hadde noe over 50 pst. av kapitalen i rentebærende verdipapirer, og verken aksjeandelen eller andelen investert i andre eierandeler varierte vesentlig mellom pensjonskassene i disse landene.


2008 ble et dramatisk år i finansmarkedene, med betydelig fall bl.a. i aksjeindeksene. I svært mange land er man nå bekymret for at pensjonskasser og livsforsikringsselskaper har tatt for høy risiko i jakten på avkastning, og i enkelte tilfeller er dette også konstatert.


Tall fra Kredittilsynet viser aksjeandelen i de største pensjonskassene i 2008. De ble redusert fra 33 pst. til 27 pst. Det er nærliggende å anta at reduksjonen i aksjeandelen i 2008 helt eller delvis skyldes markedsforholdene og reduserte buffere i pensjonskassene.


Pensjonskassenes bufferkapital utgjorde 4,5 pst. av forvaltningskapitalen ved utgangen av 2008, en reduksjon på 9,2 prosentpoeng sammenlignet med utgangen av 2007. Pensjonskassene tapte i løpet av 2008 nesten all bufferkapital i kursreguleringsfond og tilleggsavsetninger, slik at bufferkapitalen ved utgangen av 2008 nesten utelukkende bestod av kjernekapital. Flere pensjonskasser har i 2008 blitt tilført ny risikokapital.


Disse problemene lar seg ikke forklare av de reguleringene Flåtten viser til. Men departementet tar i 2009 likevel sikte på å vurdere om enkelte bestemmelser i forskriften bør justeres – ikke for å liberalisere, men for å sikre nødvendig risikospredning og på den måten trygge pensjonskassemedlemmenes framtidige utbetalinger.


