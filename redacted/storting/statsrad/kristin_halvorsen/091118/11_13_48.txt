 La meg bare først komme med noen kommentarer om hva de nasjonale prøvene kan fortelle
              oss om skoler, fordi det ligger noen forutsetninger i spørsmålet som jeg ikke er enig
              i. For eksempel vil det være slik at nasjonale prøver for 8.-klasse måler det eleven
              har lært fra 1.- til 7.-klasse. Når man begynner i 8.-klasse, begynner man på en
              ungdomsskole – det har kanskje ikke vært en 1–10-skole – og dermed måler man ikke
              kvaliteten ved den skolen man faktisk går på da. Men det gir jo læreren og skolen et
              utgangspunkt for å vurdere hvordan elevene presterer, og hva slags elevmasse man har. 

Så er spørsmålet: Hva er en god skole, sett ut fra hvordan man presterer i forhold
              til de nasjonale prøvene? Dessverre er det slik at sosial bakgrunn, altså foreldrenes
              utdanningsnivå, minoritetsbakgrunn og muligheten til å beherske det norske språk, har
              stor innvirkning på hva slags resultater man har i skolen. Det betyr at en skole som
              har et elevgrunnlag der foreldrene stort sett har dårlig råd og lav utdanning, eller
              det er en høy andel med minoritetsbakgrunn, godt kan være en veldig god skole, selv om
              de scorer mindre enn det som er gjennomsnittet nasjonalt. Det må være med som premiss
              når jeg svarer på dette spørsmålet, for det er ikke nødvendigvis slik at disse private
              skolene som Tord Lien viser til, er de beste skolene når vi måler hva skolene faktisk
              jobber med. 

Så forstår jeg spørsmålet slik: Er det et mål for den rød-grønne regjeringen å
              redusere foreldrebetalingen ved de private skolene sånn at det blir mulig for flere
              foreldre ut fra økonomisk bakgrunn å velge private skoler? Det er det ikke. Vi har
              ikke planer om å redusere foreldrebetalingen ved de private skolene. Vår strategi når
              det gjelder å gjøre noe med disse problemstillingene, handler om at kommuner og
              skoleeiere jobber systematisk i forhold til det de nasjonale prøvene kan fortelle oss,
              nemlig hvordan kommunen eller skolen rangeres i forhold til et lands gjennomsnitt. Det
              gjør vi ved å ha større fokus på kvalitet – og der er det mye større oppmerksomhet nå
              enn det var for noen få år siden – ved at hver enkelt skole følger opp de resultatene
              de har fått, og analyserer hva som er bakgrunnen for dem, og ved at hver enkelt lærer
              følger opp overfor sine elever. 

Øyvind Korsberg hadde her overtatt presidentplassen. 

