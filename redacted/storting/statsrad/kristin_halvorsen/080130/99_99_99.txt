 Eiendomsskatteloven innholder
regler om obligatoriske og frivillige fritak for eiendomsskatt. De obligatoriske
fritakene er opplistet i lovens § 5. Det følger av eiendomsskatteloven
§ 5 bokstav d at eiendommer som «kommunen sjølv eig»,
er fri for eiendomsskatt. Begrunnelsen er at det er uhensiktsmessig å
pålegge kommunen å skrive ut og kreve inn skatt fra seg selv.
Det antas at unntaket bare omfatter eiendommer som kommunen eier direkte,
og ikke eiendommer som er eid av selvstendige rettssubjekter, selv om en
kommune har eierinteresse i disse. 

Fritakene i eiendomsskatteloven
§ 7 er frivillige for kommunen, slik at kommunestyret avgjør
om det vil frita eiendommer som er omfattet av alternativene i bestemmelsen.
Et krav er imidlertid at eiendommer i samme kategori skal behandles likt,
med mindre saklige grunner tilsier ulik behandling. 

Etter eiendomsskatteloven
§ 7 bokstav a kan kommunestyret frita «Eigedom åt stiftingar
eller institusjonar som tek sikte på å gagna ein kommune, eit
fylke eller staten». I utgangspunktet må eiendommen eies av
stiftelser eller institusjoner, og spørsmålet er om dette også
omfatter aksjeselskaper. Finansdepartementet har i brev av 12. juni 2003,
inntatt i Utvalget 2003, side 1190, til en kommune uttalt at «stiftingar
eller institusjonar» har vært antatt å dekke alle typer
juridiske personer hvor ingen har direkte eierinteresser, herunder foreninger.
Videre la departementet i brev av 5. september 1996 til grunn at en bedrift
med formål om å sysselsette yrkesvalghemmede falt inn under
bestemmelsen. Dette foretaket var organisert gjennom et aksjeselskap. På
denne bakgrunn legger jeg til grunn at aksjeselskap kan fritas for eiendomsskatt
så lenge de øvrige vilkårene i eiendomsskatteloven § 7
bokstav a er oppfylte. 

Eiendomsskatteloven § 7 bokstav a oppstiller
krav om at stiftelsen eller institusjonen må drive en virksomhet som
«tek sikte på å gagna ein kommune, eit fylke eller staten».
I brevet av 12. juni 2003 uttalte departementet at spørsmålet
om hva som skal anses som slik virksomhet, må bygge på en konkret
helhetsvurdering. Departementet uttalte også at man ved denne vurderingen
må se hen til om stiftelsen eller institusjonen utfører oppgaver
som ellers måtte ivaretas av det offentlige, om den har til formål
å gå med overskudd, om det deles ut utbytte til medlemmene,
og finansieringen av stiftelsen eller institusjonen. 

Eiendomsskatten
er en kommunal skatt, og det er opp til kommunestyret å avgjøre
om fritak etter eiendomsskatteloven § 7 bokstav a skal gis. Jeg kan
derfor ikke ta konkret stilling til den saken som det vises til, men imidlertid
påpeke at fritakene må ligge innenfor det eiendomsskatteloven
tillater. Hvorvidt aksjeselskap som driver boligformål, kan fritas
for eiendomsskatt etter eiendomsskatteloven § 7 bokstav a kan ikke
avgjøres generelt, men beror på en konkret helhetsvurdering
av om virksomheten oppfyller kravet om å være til fordel for
en kommune, et fylke eller staten. 

 Jeg tror jeg bare må henvise
til det svaret som jeg allerede har gitt, for loven gir kommunene mulighet
til å handle etter § 7 bokstav a, og der står det at det
er en konkret helhetsvurdering som skal ligge til grunn. Så jeg beklager
- jeg tror ikke representanten Flåtten og jeg kommer noe videre i
forhold til dette konkrete eksemplet i denne spørretimen. 

 Indre selskap omfattes av den generelle
definisjonen av deltakerlignet selskap. Det skiller seg fra andre deltakerlignede
selskaper, som ansvarlige selskaper eller kommandittselskaper, ved at det
ikke framstår som et selskap overfor utenforstående. I selskapsloven
er et indre selskap definert som et «selskap som ikke opptrer som
sådant overfor tredjemann». Deltakerne i det indre selskapet
kan være personer, aksjeselskaper eller andre selskaper. 

Brukere
av indre selskap anfører at et slikt selskap gir fleksibilitet ved
at det er få formelle bindinger med hensyn til innskudd og uttak av
kapital i selskapet. De anfører også at selskapsformen gir
mulighet for hensiktsmessig regulering og fordeling av underliggende ansvar,
uten at virksomheten framstår som uoversiktlig og kompleks utad. 

Forut for skattereformen 2006 kunne det være svært lønnsomt
å bruke indre selskaper i forbindelse med skatteplanlegging. Det kunne
skje ved at det ble etablert selskapsstrukturer hvor slike selskaper inngikk,
som ledd i å unngå beregning av personinntekt etter delingsmodellen.
Målet med slike arrangementer var å få noe som reelt sett
var arbeidsavkastning, klassifisert som kapitalinntekt og dermed redusert
den totale beskatningen til 28 pst. 

Skattereformen 2006 innebærer
at den marginale beskatningen av lønns- og eierinntekter i stor grad
er lik, og reformen har redusert eller eliminert en rekke omgåelsesmuligheter
som lå i skattesystemet tidligere. Etter gjennomføringen av
skattereformen 2006 og innføring av skjermingsmetoden er lønnsomheten
av arrangementer som omtalt, sterkt redusert. I hovedsak vil effekten av
en omklassifisering fra arbeidsavkastning til kapitalavkastning være
spart arbeidsgiveravgift. 

Departementet følger utviklingen
nøye med hensyn til skatteplanlegging i det reformerte skattesystemet.
Så langt er det ikke holdepunkter for å anta at indre selskaper
utgjør et særlig problem i denne sammenheng. Men det er for
tidlig å trekke klare konklusjoner om dette nå. Når skattereformen
2006 har fått virke noe lenger, vil forskjellige utslag av de nye
reglene bli inngående evaluert. Resultatene av denne evalueringen
vil bli framlagt for Stortinget. 

Etter min oppfatning er det viktige
hensyn som kan tale for å innføre en registreringsplikt for
indre selskaper. En slik registreringsplikt vil kunne bidra til åpenhet
og legge til rette for større grad av innsyn. I denne sammenheng
er det hensyn som trekker i forskjellige retninger, og som må veies
mot hverandre, men dette er uansett en problemstilling som vi kommer til
å vurdere videre. 

Solveig Horne hadde her overtatt presidentplassen. 

 Det kan jeg bekrefte. Som jeg sa i mitt
svar, er det mange ting som tilsier at en skal gå videre på
det sporet. 

Jeg er helt enig med representanten Syversen i at respekten
for vårt skattesystem og en felles finansiering av velferdsstaten
over skatteseddelen handler om at vanlige lønnstakere og pensjonister
ser at de som har spesielt store inntekter og formuer, også bidrar
til fellesskapet. Det er jo bl.a. derfor vi syns det er viktig å beholde
formuesskatten og gjøre den enda mer rettferdig, for blant de rikeste
menneskene i Norge vil effekten av å fjerne eller redusere den eller
gjøre andre krumspring når det gjelder arbeidende kapital,
nettopp være at noen av de best bemidlede slipper med mindre skatt.

