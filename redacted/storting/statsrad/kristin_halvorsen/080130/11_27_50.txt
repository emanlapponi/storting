 Regjeringen har nedsatt et utvalg som skal vurdere unntak fra revisjonsplikt for små foretak, inkludert små aksjeselskaper. 




Grensen for revisjonsplikt bør være lik for aksjeselskaper og tilsvarende utenlandske foretak som driver virksomhet i Norge gjennom norskregistrert utenlandsk foretak, NUF, som spørreren er inne på. Etter mandatet skal utvalget derfor ha som utgangspunkt at det ikke skal være forskjell i revisjonsplikten, avhengig av om foretaket driver virksomhet i Norge gjennom NUF, eller om selskapet er norsk.




Slik er det også sagt i mandatet for lovutvalget. Der skal revisjon bidra til at kreditorer, investorer, skattemyndigheter og andre brukere av regnskapsinformasjon har sikkerhet for at informasjonen i foretakenes årsregnskaper er korrekt. Det gjelder også en del andre krav i lovgivningen og revisorbekreftelse av ulike forhold, såkalte særattestasjoner. Revisor har omfattende tilgang til informasjon om de foretakene som revideres, regnskapsbrukerne sparer ressurser til egen kontroll, og de enkelte regnskapsbrukerne får lik tilgang på revidert informasjon. Utøvelsen av revisors funksjoner skal dermed medvirke til effektiv ressursallokering og til bekjempelse av ulike former for økonomisk kriminalitet, herunder kriminalitet på skatte- og avgiftsområdet. Krav til revisjon har en særskilt begrunnelse for aksjeselskaper og andre foretaksformer uten eiere som hefter fullt ut for foretakets forpliktelser. Samtidig medfører revisjon kostnader for foretakene. For lovpålagt revisjonsplikt må det kreves at disse kostnadene står i rimelig forhold til nytten ved revisjon. 




Regjeringen vil benytte den kommende utredningen i vurderingen av hvordan revisjonsplikten for små foretak bør utformes for framtiden. 




Utvalget er gitt frist til 2. juni 2008 med å levere sin utredning. 




