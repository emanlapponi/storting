 Frivillige organisasjoner som ikke har erverv til formål, er i
utgangspunktet fritatt for formues- og inntektsskatt. I mange slike lag
og organisasjoner er det enkeltpersoner i foreningen som står oppført
som disponent i forhold til organisasjonens bankkonti. Representanten Svein
Flåtten legger til grunn at disse personene vil bli tillagt formue
og inntekt av slike bankkonti som er registrert i deres navn, helt til organisasjonen
har fått et organisasjonsnummer fra Enhetsregisteret. 

En frivillig
organisasjon kan være registret med organisasjonsnummer i Enhetsregisteret.
I så fall vil banken eller andre som har penger til forvaltning, innrapportere
den frivillige organisasjonen til Skattedirektoratet som kontoeier, med
det organisasjonsnummeret. Siden kontoeieren er en organisasjon, har opplysningene
ingenting å gjøre med den personlige selvangivelsen for disponenten.

I tilfellene hvor den frivillige organisasjonen ikke er registrert
i Enhetsregisteret, det vil si at kontoeieren ikke er identifiserbar, anbefaler
Skattedirektoratet at kontoen innrapporteres med fødselsnummer til
en disponent, samt en spesiell kode som tyder på at det er en frivillig
organisasjon. Direktoratets systemer skal da sørge for at kontoen
behandles slik at innskudds- og utlånsbeløpene ikke kommer
med på den personlige selvangivelsen til disponenten. 

Enten
foreningen er registrert i enhetsregisteret og dermed har et organisasjonsnummer,
eller ikke er registrert, vil en privatperson som står oppført
som disponent over foreningens bankkonti, altså ikke bli tillagt formue
og inntekt av slike midler dersom banken innrapporterer til Skattedirektoratet
som den skal. Skulle likevel formue og inntekt feilaktig bli rapportert
på disponenten, vil han ikke bli beskattet for dette dersom han sannsynliggjør
at midlene tilhører en skattefri institusjon. Det er altså
feil det som er utgangspunktet i representanten Flåttens spørsmål.

Til slutt vil jeg bemerke at når det gjelder frivillighetsregisteret,
som representanten Flåtten nevner i spørsmålet, er dette
under utvikling og ennå ikke etablert. Etter det jeg forstår,
er det imidlertid lagt opp til at registrering her ikke skal være
noen plikt, men derimot en frivillig sak. Det betyr at det også etter
etableringen av dette registeret vil kunne være organisasjoner som
ikke er registrert. Uansett kan jeg ikke se at registrering her vil få
noen betydning fra eller til for likningen av enkeltpersoner, som altså
uansett ikke skal tillegges inntekt og formue av lagets bankkonti. 

Jeg kan derfor ikke se at det er behov for å foreta seg noe i dette
spørsmålet, bortsett fra å svare så klinkende klart
som jeg gjør i spørretimen på spørsmål
fra representanten Flåtten. 

