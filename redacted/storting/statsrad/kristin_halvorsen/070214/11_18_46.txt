  For det første har jeg
lyst til å replisere til representanten Syversen at jeg
har et klart mål om å stille i spørretimen
mange ganger framover og svare på gode
spørsmål, som f.eks. dette.

I perioden 1. september 2006–1. mars
2007 har Norge formannskapet i Leading Group on Solidarity
Levies to Fund Development, den såkalte pilotgruppen for
innovative finansieringsmekanismer. Denne gruppen har arbeidet med
det franske forslaget om en solidaritetsavgift på flyreiser,
men også behandlet andre former for
innovative finansieringsmekanismer, bl.a. en skatt på valutatransaksjoner.

Et utgangspunkt for dette arbeidet er Soria
Moria-erklæringen, som sier at Regjeringen vil

«gå foran
for internasjonale avtaler om nye globale finansieringskilder som
kan medvirke til omfordeling og styrking av FN-institusjonene, flyavgift,
karbonskatt, skatt på våpenhandel eller
avgift på valutatransaksjoner».

Regjeringen har ikke vurdert en innføring
av en form for valutaskatt for utviklingsformål. Norge
vil imidlertid fortsatt støtte opp om den diskusjonen som
nå pågår for en slik form for finansiering,
og pilotgruppen vil ventelig fortsatt behandle valutaskatt som tema.
På konferansen i Oslo 6.–7. februar
foreslo flere av de deltakende NGO-ene å opprette en egen
internasjonal arbeidsgruppe om valutaskatt. Norge vil
nå sondere interessen blant andre medlemsland
i pilotgruppen for å opprette en slik gruppe. Det vil være
naturlig å orientere Stortinget om diskusjonen om valutaskatt
når en eventuell arbeidsgruppe er opprettet.

Jeg vil vise til at i disse debattene
er formålet med ulike former for solidaritetsavgifter å øke
bistanden i land som ikke prioriterer å oppfylle
0,7 pst.-målet av BNI til utviklingsbistand. Norge
er et av de få land som oppfyller det, og vi har jo en
klar målsetting også om å øke
det. Dersom Norge ønsker å øke
den bistanden som vi bidrar med, så er det like
greit å ta som en bevilgning over statsbudsjettet, med
mindre det er andre ting man ønsker
med en valutaskatt. Det er en annen del av den diskusjonen. Derfor ser
vi dette først og fremst som en avgift som det er viktig å ha
som tema i den internasjonale debatten for å få opp det
samlede volumet av bistand.

