 Det arbeides hele tiden med å utvikle
tiltak som gjør skattyternes kontakt med skatteetaten enklere
og mer brukervennlig, og etatens arbeid mer effektivt. Reglene om
forenklet vedtaksform er et slikt tiltak.

Reglene om forenklet vedtaksform ble innført
i 2004 og har hittil vært begrenset til å gjelde
ved de særskilte reglene om ligning av næringsdrivende.
Hensynene bak disse reglene var i hovedsak å utnytte ressursene
på ligningskontorene på en mer effektiv og rasjonell måte
og å øke kvaliteten på ligningen for
næringsdrivende. I forbindelse med omorganiseringen av
skatteetaten ble reglene utvidet til også å gjelde
alle skattytere. Utvidelsen har sammenheng med de øvrige
endringene i klage- og nemndsystemet.

Den forenklede vedtaksformen innebærer
et unntak fra den generelle regelen om at vedtak om endring
av ligning skal begrunnes. Den kan bare benyttes når
skattyter ikke har kommet med innsigelser til
varsel om endring eller når skattyters
klage fullt ut tas til følge.

Når ligningsmyndighetene tar en sak
opp til endring på annen måte
enn etter klage fra skattyter, skal skattyteren varsles.
Varselet skal angi de endringer ligningskontoret ønsker å foreta,
og begrunnelsen for dette. Dersom skattyteren ikke har
innsigelser til varselet om endring, kan ligningsmyndighetene bruke
den forenklede vedtaksformen. I disse tilfellene er det ikke
nødvendig med begrunnelse, fordi begrunnelsen allerede
er gitt i varselet som skattyter ikke har hatt
innsigelser til.

Ligningsmyndighetene kan også benytte
den forenklede vedtaksformen i endringssak etter klage
fra skattyteren. Forutsetningen er at skattyterens klage fullt ut
tas til følge. Heller ikke i disse tilfellene
vil det være behov for at ligningsmyndighetene begrunner
vedtaket.

Når skattyters klage ikke
tas til følge, eller når skattyter
har innsigelser til varsel om endring, skal ligningsmyndighetene
fatte begrunnet vedtak.

Når ligningsmyndighetene bruker forenklet
vedtaksform, vil skattyter alltid bli lignet i samsvar
med klagen eller varselet. Skattyter vil likevel
ha adgang til å påklage ligningsmyndighetenes
endringsvedtak. Slik klage behandles i dag av overligningsnemnda,
og vil bli behandlet av skatteklagenemnda når de nye reglene
trer i kraft. Vedtak fattet av disse nemndene vil alltid være
begrunnet.

Etter min mening er reglene om forenklet
vedtaksform i tråd med ønsket om god
service og åpenhet i forvaltningen. Skattyter
får den samme informasjon om grunnlaget for endringen av
ligningen som når det fattes et begrunnet vedtak. I tillegg
kan endringene gjennomføres raskere, noe som ofte øker
skattyters forutberegnelighet.

