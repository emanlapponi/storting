 Jeg tror vel ikke Høyres standpunkt til formuesskatt er situasjonsbestemt. 

Som jeg har forstått det, er dette en grunnleggende uenighet mellom
                     Regjeringen, og SV, og Høyre med hensyn til hvordan skattesystemet skal være.
                     Det argumentet fra Høyre gjelder i oppgangstider og i nedgangstider, morgen og
                     kveld – til og med om natten. Men man kan jo selvfølgelig finne stadig nye
                     argumenter for gamle standpunkter. 

Vi mener at formuesskatten er en viktig del av et rettferdig skattesystem, og
                     Høyre har jo selv dratt fram den problemstillingen hvis man fjerner
                     formuesskatten, nemlig at mange med betydelige inntekter og formue vil være
                     nullskattytere. Det er en stor utfordring i et samfunn der vi legger så stor
                     vekt på at man skal betale skatt etter evne. Det er det som er drivkraften bak
                     de endringene som vi har gjennomført i formuesskatten, og som har gjort at 400
                     000 mennesker som betalte formuesskatt for fire år siden, nå slipper å betale
                     formuesskatt. Ytterligere 500 000 har fått nedsatt formuesskatt, men samtidig
                     har vi tettet en del av de hullene som de mest bemidlede kunne bruke. Jeg mener
                     at i krisetider er rettferdig fordeling viktig. Det er heller ikke et
                     situasjonsbestemt standpunkt fra min side. Men det er viktig fordi vi vet at
                     2009 kommer til å by på mange utfordringer, og da må vi be folk om å være med
                     og løfte i flokk. 





                

