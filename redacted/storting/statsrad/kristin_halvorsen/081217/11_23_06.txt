 Den samlede beskatningen av bolig i Norge er svært lav, både sammenlignet med
                     andre land og i forhold til andre kapitalobjekter. Det skyldes fritak for
                     inntektsbeskatning av bruken av egen bolig, lave ligningsverdier for
                     formuesskatteformål, og ikke minst regler som i stor grad fritar for
                     gevinstbeskatning. 

Motstykket til denne gunstige gevinstbeskatningen er tilsvarende begrenset
                     mulighet til tapsfradrag ved salg av egen bolig. Det gjelder her et
                     symmetriprinsipp. Ved eier- og brukstid over ett år faller både
                     gevinstskatteplikt og fradragsrett for tap bort. 

Gevinstbeskatning på boligsalg har i utgangspunktet gode fordelingsvirkninger.
                     Det har sammenheng med at boligformuen i stor grad samsvarer med husholdningens
                     økonomi. Beskatningen skjer på omsetningstidspunktet og er direkte knyttet til
                     den likviditeten som salget frambringer. Gevinstfritaket for bolig innebærer et
                     brudd med prinsippet om nøytralitet i beskatningen, og medfører
                     overinvesteringer i boligkapital i forhold til annen type realkapital. 

Hensynet til mobilitet og likviditet i boligmarkedet har imidlertid gått foran
                     hensynet til et ensartet og symmetrisk skattesystem. Da hovedregelen om
                     gevinstbeskatning ble endret i 1974, var det et mål å fange opp gevinst på
                     utleid boligeiendom, mens egen bolig fremdeles skulle behandles liberalt.
                     Tidligere var det en regel om fritak for gevinstbeskatning bare når gevinsten
                     ble brukt til å reinvestere i ny bolig innen en bestemt frist. Bestemmelsen var
                     ligningsteknisk komplisert, samtidig som få ble skattlagt. 

Det gjeldende gevinstfritaket er utformet med et absolutt krav til eiertid og
                     botid. Dette er generelt vel kjent og lett å orientere seg om. Urimelige utslag
                     i enkelttilfeller er forsøkt dempet ved reglene om brukshindring, hvor man gjør
                     unntak fra brukstidskravet. Unntaket går ut på at en eier som ikke kan bruke
                     boligen på grunn av arbeid, sykdom, skilsmisse e.l., likevel kan opptjene botid
                     og komme innenfor skattefritaket. Det er ikke anledning til å gjøre
                     individuelle unntak på bakgrunn av skjønn. Begrunnelsen er bl.a. at reglene
                     skal være enkle å forholde seg til både for skattyterne og for
                     ligningsmyndighetene. Når reglene er utformet med absolutte krav, kan noen som
                     ikke omfattes av reglene, føle at det er urimelig. Utformingen er imidlertid
                     helt nødvendig for å sikre likhet i beskatningen ved at like tilfeller
                     behandles likt. Det ligger også i det alminnelige systemet for
                     gevinstbeskatning at hele gevinsten skattlegges når man faller utenfor de
                     aktuelle fritaksreglene. 

Når man har et smalt område for gevinstskatteplikt på egen bolig, må man
                     generelt leve med at også fradragsretten for tap er tilsvarende smal. Jeg
                     avviser ikke at disse reglene i skatteloven § 9-3 kan forbedres, og jeg tar med
                     meg synspunktet i det videre arbeidet med å utvikle et godt skatteregelverk.
                  

