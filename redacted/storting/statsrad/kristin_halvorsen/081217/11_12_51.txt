 Flere oppslag i pressen de senere ukene har gitt et upresist bilde av
                     formuesskattereglene. Et gjennomgangstema har vært formuesbeskatning av aksjer
                     som faller i verdi i løpet av inntektsåret. 

Innledningsvis kan jeg nevne at aksjeselskaper ikke betaler formuesskatt. I
                     stedet skal personlige aksjeeiere betale formuesskatt på aksjene de eier. Etter
                     hovedregelen skal skattepliktig formue fastsettes til omsetningsverdien av
                     skattyterens eiendeler ved utgangen av inntektsåret med fradrag for gjeld. En
                     persons beholdning av børsnoterte aksjer verdsettes til kursverdien ved
                     utgangen av inntektsåret. 

Normalt finnes det ikke et marked som kan verdsette ikke-børsnoterte aksjer. Et
                     krav om årlig verdsettelse av ikke-noterte aksjer, dvs. å framskaffe aksjenes
                     omsetningsverdi, er både svært vanskelig og ressurskrevende. Eksempelvis vil
                     skattyter hvert år trenge bistand fra revisor, takstmenn eller eksterne
                     konsulenter for å fastslå verdien av selskapet. 

Skatteloven har derfor en forenklet verdivurderingsregel som medfører at
                     ikke-børsnoterte aksjer skal bygge på aksjeselskapets samlede skattemessige
                     formuesverdi. Praktiske og administrative forhold tilsier at verdsettelsen skal
                     skje pr. 1. januar i inntektsåret. Personlig aksjeeier kan da ved
                     innrapporteringen benytte selskapets skattemessige verdier som er fastsatt ved
                     fjorårets ligning. 

Dersom det foretas kapitalendringer i ikke-noterte aksjeselskap, forskyves
                     verdsettelsestidspunktet til utløpet av inntektsåret. Dermed unngås
                     formuesbeskatning av midler som er tatt ut av selskapet i løpet av
                     inntektsåret, samtidig som innskutte midler blir formuesbeskattet.
                     Framgangsmåten sikrer også at verdifordelingen pr. aksje blir justert.
                     Verdsettelsestidspunktet samsvarer med skattelovens hovedregel om formue. 

De fleste eiendelene i et aksjeselskap verdsettes etter egne regler i
                     skatteloven. Eksempelvis skal driftsmidler settes til skattemessig nedskrevet
                     verdi og fast eiendom verdsettes til ligningsverdi. Generelt er selskapets
                     samlede skattemessige verdi lavere enn omsetningsverdien av selskapets
                     eiendeler. 

Ettersom formuesskatt på ikke-noterte aksjer bygger på selskapets samlede
                     skattemessige verdi, har endringer i omsetningsverdien av selskapets eiendeler
                     i løpet av inntektsåret normalt ingen betydning for beskatningen av eiere av
                     små og mellomstore bedrifter. Dette gjelder også de tilfellene der bedriften
                     eier aksjer i andre ikke-noterte selskaper. 

Ett unntak gjelder aksjeselskaper som besitter børsnoterte aksjer, som
                     verdsettes til kursverdi. I et svingende marked har verdsettelsestidspunktet
                     først og fremst betydning for aksjonærer i aksjeselskap som eier børsnoterte
                     papirer. Flere presseoppslag viser at personer som eier børsnoterte aksjer via
                     et investeringsselskap, foretar kapitalendringer for å forskyve
                     verdsettelsestidspunktet til årets slutt. 

Jeg har i svar på skriftlig spørsmål nr. 370 fra stortingsrepresentant Svein
                     Flåtten, datert den 9. desember 2008, uttalt at gjeldende regler om tidspunkt
                     for «verdsettelsen av aksjer i unoterte selskaper har flere svakheter.» Ved
                     store verdiendringer på beholdningen av børsnoterte aksjer i slike selskaper
                     kan verdiene ved årets inngang lett framtre som et foreldet ligningsgrunnlag.
                     Dette gjelder selv om reglene over tid gir rimelige resultater ved stabilt
                     eierskap uten kapitalendringer, idet både opp- og nedturer på børsen da får
                     samme tidsforskyvning for den enkelte aksjonær. Videre kan unntaksregelen for
                     kapitalendringer lede til skjevheter ved at unntaksmuligheten utnyttes ved
                     nedturer på børsen, men ikke ved oppturer. Dette gir incentiv til uheldig
                     skatteplanlegging, fortrinnsvis for ressurssterke aksjonærer. 

Jeg har derfor sagt at vi vil vurdere om det kan finnes en egnet metode for å
                     avbøte disse svakhetene, uten å lage vesentlige nye svakheter. Jeg kan ikke nå
                     forskuttere resultatet av disse vurderingene. 

