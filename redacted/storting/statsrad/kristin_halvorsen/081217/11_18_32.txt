 Det er jeg helt enig med representanten Gundersen i. Heldigvis har vi et
                     mangfoldig næringsliv. De fleste aktørene i dette næringslivet har hatt fem
                     eventyrlige år. Vi ser det med hensyn til hvordan egenkapitalen har utviklet
                     seg i selskapene. 

Nå vet vi at det kommer tøffe år, og det er klart at disse svingningene blir en
                     utfordring å håndtere, også for dem som driver små bedrifter. Men det har altså
                     vært veldig gode tider, som gjør at de fleste bedrifter har mye å gå på. Og så
                     viser jeg til det svaret som jeg allerede har gitt, for vi ser at det er noen
                     utfordringer i det spørsmålet som representanten Gundersen tar opp. Men jeg har
                     ikke noen nye signaler å gi med hensyn til hvordan vi skal løse den
                     utfordringen. Det vil jeg komme tilbake til når vi har sett nærmere på
                     spørsmålet. 

