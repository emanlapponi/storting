  Saken som det refereres til i spørsmålet,
er en straffesak. Håndteringen av denne hører
inn under politiets og påtalemyndighetens ansvarsområde.
Jeg kan i det videre svaret ikke komme inn på denne
konkrete saken.

Bokettersyn og regnskapskontroll er en viktig
del av skatteetatens kontrollvirksomhet. Denne typen kontroller kan
ha ulik karakter. Skatteetaten benytter seg av både kontroller
hvor de som skal kontrolleres, er varslet om dette på forhånd,
og kontroller som skjer uten varsling. Videre kan kontrollene være
av en slik art at hele virksomhetens regnskaper og dokumenter
gjennomgås, mens andre ganger kontrolleres bare
deler av virksomheten.

Skatteetatens kontrollvirksomhet reguleres
av strenge taushetspliktbestemmelser. Ansatte i skatteetaten plikter å hindre
at uvedkommende får adgang til opplysninger om noens formues- eller
inntektsforhold eller andre økonomiske,
bedriftsmessige eller personlige forhold. Dette legger
sterke begrensninger på skatteetatens adgang til å informere
presse eller andre om bokettersyn i bestemte virksomheter.

Ulike informasjonstiltak er av betydning for å få skattyterne
til å følge skatte- og avgiftsregelverket. Erfaringer viser
imidlertid at informasjon og kunnskap om hvilke plikter man har, ikke
er tilstrekkelig for mange skattytere når det gjelder å følge
regelverket. Skatteetatens kontrollvirksomhet er viktig for å sikre
etterlevelsen. Det er klart at skatteetaten ikke har ressurser
til hele tiden å kontrollere alle som
driver virksomhet. Et viktig element ved etatens kontrollarbeid
vil derfor være å gi generell anonymisert
informasjon om de kontroller som er foretatt, eventuelt
skal gjennomføres. Dette bidrar til at risikoen for å bli
oppdaget blir bedre kjent. Å bruke
media til slik generell informasjon er både nødvendig
og legitimt.

Det er imidlertid viktig at skatteetatens informasjonsvirksomhet,
med formål å arbeide preventivt, ikke
går utover de rammer som gjelder for taushetsplikt om de
enkelte skattyterne. Etaten skal ikke drive med forhåndsvarsling
til media om tiltak overfor navngitte bedrifter og gjør
det heller ikke, etter det Finansdepartementet kjenner til.

Når det gjelder å øke
den opplevde oppdagelsesrisikoen, er det også av
betydning at media informerer om skattytere som er dømt
for alvorlige skatte- og avgiftsunndragelser. Hvilken adgang det
er til å gi opplysninger om straffeforfølging/domfellelse,
er regulert i regelverket som gjelder
for politi- og påtalemyndighetene og domstolene. At skatteetaten
av og til bistår politiet i en straffesak som
av ulike grunner blir slått opp i media, innebærer ikke at
etaten er kilde for oppslagene.

Lodve Solholm hadde
her teke over presidentplassen.

