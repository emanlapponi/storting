  Representanten Flåtten har jo nå gjort
sitt til at det kan kringkastes utover det ganske land
hva slags rettigheter som skattebetalerne har, hva de kan forvente
seg av behandling når det gjelder anonymisering, og hvordan
skatteetaten går fram i forbindelse med kontrollvirksomhet.
Mitt inntrykk er at folk er godt kjent med hva slags rettigheter
de har, og at det ikke er mange eksempler – om noen – på at
skatteetaten har brutt dem. Jeg mener at skatteetaten
holder en høy standard i disse spørsmålene.

Vi skal gå balansegangen mellom å respektere
den enkelte skattyter samtidig som vi informerer om de
kontrollene som vi vet at det er helt nødvendig å foreta,
for at folk flest og bedriftene skal rette seg etter det
som er regelverket, og oppdagelsesrisikoen er en viktig del i seg
sjøl. Men dette gjøres altså ved å ta
hensyn til de enkelte skattyterne og ikke ved å henge
ut enkelte av dem.





                

