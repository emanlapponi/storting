  Ordningen med en nedre grense for skatteplikt
i veldedige og allmennyttige organisasjoner har til hensikt å komme
små, lokale lag til gode gjennom å forenkle
arbeidsvilkårene for denne typen organisasjoner. Målet
er bl.a. å skape bedre vilkår for inntektsskaping
og lønnet arbeid, f.eks. trenere, instruktører,
dirigenter osv. Grensen for skatteplikt i veldedige og allmennyttige
organisasjoner ble sist endret i 1998, da den ble hevet
fra 70 000 til 140 000 kr. Representanten Kvassheim har altså vært
i posisjon ved tidligere korsveier til å gjøre
noe med dette sjøl.

Gjennom den gjeldende beløpsgrensen
er frivillige organisasjoner gitt et konkurransefortrinn i forhold
til ordinære næringsdrivende. En heving av beløpsgrensen
vil forsterke denne konkurransevridningen. Jeg viser også til at
frivillige organisasjoner allerede er gitt en rekke lettelser i
forhold til de ordinære skattereglene, f.eks. knyttet til merverdiavgiften.

Samtidig minner jeg om at Regjeringen i årets
statsbudsjett har foreslått en betydelig økning
av grensene for betaling av arbeidsgiveravgift
og lønnsoppgaveplikt i frivillige organisasjoner. Grensene
for betaling av arbeidsgiveravgift
er foreslått økt fra 300 000 kr til 450 000 kr
for organisasjonens samlede lønnsutgifter, og fra 30 000
kr til 45 000 kr for lønnsutbetalinger til den enkelte
ansatte når organisasjonens samlede utbetalinger er under
450 000 kr. Disse grensene ble sist endret i 1997. Grensen
for lønnsoppgaveplikt er foreslått fordoblet i årets
budsjett, fra 2 000 kr til 4 000 kr. Denne grensen ble
sist endret i 1992. Regjeringens forslag bidrar til å bedre
rammevilkårene for denne typen organisasjoner.

Uansett må spørsmål
om endringer knyttet til skatte- og avgiftsopplegget vurderes opp
mot andre tiltak og budsjettets utgiftsside i forbindelse
med den ordinære budsjettprosessen.

