 La meg først presisere at de konkrete kravene i forbindelse med Statens finansfond dreier seg om ledende ansatte. De konkrete kravene når det gjelder bonusordninger for andre ansatte i de bankene dette dreier seg om, er en del av bankens ansvar.


Men med hensyn til den kostnadskontrollen som også kommer til å være et tema i forbindelse med banker som inngår i avtaler med Statens finansfond, mener jeg det er et relevant spørsmål hva slags nivå man legger seg på. Jeg har ikke ment – og jeg tror vi ville vært langt inne i det som ville vært beskyttelse av den enkelte, vanlige arbeidstaker i en bank – at den enkeltes avlønning eller bonuser skulle offentliggjøres. Det jeg har tatt til orde for, er at bankkunder bør få en mye større mulighet til å sette seg inn i hva som er bankenes lønnspolitikk, når de skal velge bank, for jeg er helt sikker på at veldig mange bankkunder vil legge vekt på det.


Når det gjelder Statens pensjonsfond, mener jeg det samme. Vi har offentliggjort lederens lønn. Når det gjelder retningslinjene for hvordan man håndterer bonus og andre avlønninger for meglerne, så er de også offentlige.


