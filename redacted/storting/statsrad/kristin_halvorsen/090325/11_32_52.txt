 Det er kort tid til jeg kommer til å presentere en omfattende stortingsmelding om Statens pensjonsfond. Jeg er veldig opptatt av at det skal være mer åpenhet og offentlighet rundt spørsmål som dreier seg om Statens pensjonsfond. Derfor var det jeg som innførte at vi melder fra til Stortinget i en egen melding en gang i året. Tidligere var dette en del av nasjonalbudsjettet, og dermed druknet egentlig diskusjonen om en stor formue som vi forvalter felles, ofte i dragkampen om statsbudsjettet. Nå inviteres hele Stortinget til å være med og diskutere hvilken grad av offentlighet det skal være, hva som er årsakene til tapet i forbindelse med den aktive forvaltningen, hvordan vi skal begrense denne type tap og bedre risikostyringen i framtiden, og hva slags retningslinjer man skal ha i forhold til bonuser og avlønninger. Jeg mener at dette er en veldig viktig og vesentlig debatt. Jeg vil gjerne invitere Stortinget til å være med på de diskusjonene, for vi forvalter folks sparepenger tilsvarende et norsk bruttonasjonalprodukt. Det er veldig viktig at hele Stortinget står bak den måten vi forvalter dem på.






                

