 Jeg er veldig glad for å få dette spørsmålet, for jeg synes at representanten Syversen tar opp noe som er veldig viktig og vesentlig. Han og jeg er enige om at både lønns- og bonussystemet i meglerbransjen i enkelte tilfeller langt overgår det som kan oppfattes som en sunn og velfortjent avlønning av arbeidsinnsats.


Ordningen med bytte av statspapirer, som vi vedtok i fjor, stilte ikke noen direkte krav til lederlønninger i bankene. Det var fordi ordningen var på rent markedsmessige vilkår. Det er heller ingen andre land som har stilt den type krav knyttet til den ordningen.


Når det gjelder Statens finansfond, er vi i en annen situasjon, fordi det er en ordning som innebærer statsstøtte. Det er lovlig statsstøtte, men hvor det er satt veldig klare begrensninger for lønn og godtgjørelse av ledende ansatte. Det er krav om lønnsfrys for 2009 og 2010 og ikke utbetaling av bonus for 2009 og 2010, og for øvrig skal betingelsene for ytterligere lederlønninger avklares i de avtalene som gjøres med Statens finansfond. Det gjelder ledende ansatte med avtalt fastlønn på 1,5 mill. kr og over.


Som jeg tidligere har gitt uttrykk for i den offentlige debatten, mener jeg at det også når det gjelder avlønningen av meglerne – de som ikke er en del av ledelsen i bankene – er behov for å se på hva slags utvikling de har hatt i bonuser. Min generelle oppfatning er at avlønningen på dette området ligger hinsides høyt i forhold til det man kan mene er en rimelig avlønning. Jeg tror at man i kjølvannet av finanskrisen vil få et annet fokus på dette. Også dette vil være innbakt i den delen av kostnadskontrollen som også banker som gjør avtale med finansfondet, blir pålagt.


Jeg har tidligere varslet at jeg har tenkt å sette ned en kommisjon som skal gjennomgå ulike sider av finanskrisen. Jeg mener at tema rundt hva slags incentivordninger som er fornuftig å ha for framtiden, bør inngå i mandatet for dette utvalget, for i tillegg til at man har hatt så enormt høye bonuser, har innretningen på bonusene i mange tilfeller vært slik at det oppfordrer til et kortsiktig perspektiv. Man fokuserer på kortsiktig avkastning, fordi de som selv deltar i disse markedene, har personlig vinning av det. Så det er et spørsmål som jeg mener at vi må følge opp.


Lodve Solholm hadde her teke over presidentplassen.


