 Skattepliktig formue skal som hovedregel fastsettes
til eiendelens omsetningsverdi. Dette gjelder ikke for
skog. For skog er bruksverdien avgjørende, dvs. den verdien
skogen har på lengre sikt ved rasjonell skjøtsel
og drift.

Revisjon av formuesverdiene av skog har normalt
funnet sted med ti års mellomrom. Sist gang en fullstendig revisjon
ble foretatt, var i 1990. Revisjonen som skulle vært foretatt
i år 2000, er av flere grunner blitt utsatt. Hovedgrunnen
er at metoden som ble benyttet i 1990, var svært omstendelig både
for skogeierne og ligningsetaten og derfor uegnet for en nytaksering.

Etter en grundig prosess med bl.a.
to høringsrunder har Skattedirektoratet gitt en ny forskrift
om verdsetting av skog med virkning fra 2006. Etter den
første høringsrunden ble det foreslått
en rekke endringer av næringsorganisasjonene. Disse er
i det store og hele tatt hensyn til i den vedtatte forskriften.
Forskriften innebærer vesentlige forenklinger
ved at en kommer fram til verdien av netto årlig tilvekst
ved utstrakt bruk av sjablonger, bl.a. for priser og kostnader.

Det stilles spørsmål ved
om beregningsprinsippet for fastsettelsen av andre verdier
knyttet til skogeiendommen er blitt endret i forbindelse
med den siste revisjonen. Dette er ikke tilfellet. Som
tidligere skal formuesverdien av f.eks. jakt, fiske, tomtegrunn,
sandtak og steinbrudd beregnes med utgangspunkt i hva selve rettigheten
er verd. Andre tilleggsytelser som det mottas vederlag
for, skal holdes utenfor. Det er bare inntekten fra selve
rettigheten som tas med og kapitaliseres. Eksempelvis skal inntekter fra
utleie av hytter, jakthunder, kjøretøy
o.l. i forbindelse med utleien av jakt- og fiskerettigheter trekkes
ut før formuesverdien av selve jakt- og fiskerettighetene
beregnes.

Faktisk, brutto, leieinntekt
av tomter, jakt og fiske vil oftest gi et godt bilde av rettighetsverdien.
Slike inntekter kan svært ofte oppnås
uten nevneverdige driftskostnader. Også administrasjonskostnader
ved slik utleie vil oftest være så bagatellmessige
at de ikke monner noe særlig i verdivurderingen. Også tidligere
så en bort fra administrasjonskostnader ved verdsettelse
av festerettigheter, bl.a. på grunn av lav kapitaliseringsfaktor.
Slik er det fortsatt.

