  Nå har vi akkurat hatt én
runde om dette spørsmålet, og jeg kan vise til
mitt forrige svar, særlig når det gjelder
begrunnelsen for hvorfor det var behov for å gjøre
endringer i dette skatteopplegget. Og dette er grundig forankret
gjennom to høringsrunder.

Derfor er det etter mitt syn ikke
riktig å framstille de nye verdsettelsesreglene som noe
som bidrar til en utilsiktet skatteøkning
for landets skogeiere. Jeg er kjent med at de nye takseringsreglene
for skog i en del tilfeller vil bidra til å øke
formuesverdien av skogen betydelig. Men det er ikke urimelig
at skogeiere som har nytt godt av en lav formuesskatt
på skogeiendom i en årrekke
som følge av en svært lav formuesverdsettelse
ved forrige revisjon, får økt formuesskatt
med de nye reglene. Jeg vil samtidig minne om at dersom den nye
verdsettelsesmetoden gir en svært stor økning
i ligningsverdien, åpner forskriften for en gradvis innfasing
av denne.

Det er dessuten tatt hensyn til eventuelle
uheldige utslag av de nye takseringsreglene. For det første
er det åpnet for at det kan foretas en korreksjon
i tilfeller med en svært høy andel ungskog. For
det andre kan det benyttes en forhøyet kostnadssjablong
i de tilfeller der driften er særskilt kostnadskrevende.
For det tredje er skogfaktoren som skal benyttes for å beregne
den kapitaliserte skogverdien, satt svært moderat.

I statsbudsjettet for 2007 legger Regjeringen
til grunn en netto provenyvirkning av den endringen på 10
mill. kr.

Jeg er opptatt av at virkningen av de nye takseringsreglene ikke
blir en helt annen enn forutsatt. Jeg har derfor bedt Skattedirektoratet
om å undersøke nærmere endringene i formuesverdiene
av skogeiendommene så snart selvangivelsene for 2006 med
de nye innrapporterte formuesverdiene foreligger. Departementet
vil så snart som mulig etter dette foreta en
gjennomgang av dette tallmaterialet i lys av det som ble presentert
i forbindelse med budsjettet for 2007.

