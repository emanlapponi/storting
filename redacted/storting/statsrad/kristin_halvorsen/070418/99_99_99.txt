  For det første har jeg
lyst til å minne om at denne prosessen har vært
veldig bred og veldig grundig i forhold til de omleggingene som
har vært, med grundige høringsrunder. Det var
stor grad av enighet om at de reglene vi hadde, ikke var
praktikable videre framover. Det er et utgangspunkt. Det er ikke
slik at Finansdepartementet har sittet og funnet på noe
som kommer som en stor overraskelse på næringen.
Det er det ene.

Det andre er at vi nå skal
gå igjennom dette og se på det. Det er et positivt
svar jeg gir representanten Flåtten her i forhold til de
problemstillingene som er kommet opp. Det er vanskelig
for oss å forstå at de endringene som er gjort,
kan ha så dramatiske konsekvenser som enkelte nå sier,
når våre beregninger viser et mer-proveny
på 10 mill. kr, som er et forsiktig anslag. Vi
kommer til å gå igjennom dette med utgangspunkt
i å se om det er utilsiktede virkninger av denne skatteomleggingen
som betyr at den skal vurderes.

Stortinget vil selvfølgelig få orientering
hvis vi foreslår endringer i dette, og representanten Flåtten
vil få svar på alle de spørsmålene
han måtte ønske å stille.

