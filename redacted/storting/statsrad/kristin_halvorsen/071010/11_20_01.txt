  1. januar trer nye justeringsbestemmelser
for kapitalvarer i kraft. De omfatter bl.a. fast eiendom
og betyr at vi kommer ønsket fra representanten Flåtten
i møte.

De nye justeringsbestemmelsene medfører
at det vil kunne oppnås en etterfølgende fradragsrett
dersom en kapitalvare som er anskaffet til bruk i virksomhet som ikke er
avgiftspliktig, senere tas i bruk i avgiftspliktig virksomhet. Når
det gjelder utleie av fast eiendom, vil fradraget som utgangspunkt
gjelde for den tiden man er frivillig registrert
for utleievirksomheten.

I utgangspunktet er det, som representanten
Flåtten sikkert kjenner til, bare registrerte
næringsdrivende som driver avgiftspliktig virksomhet, som
har rett til fradrag for inngående merverdiavgift.
Siden utleie av lokaler faller utenfor avgiftsområdet,
må utleier registrere seg
frivillig for å få rett til fradrag. Et lokale
som er leid ut i en periode før virksomheten
blir frivillig registrert, har generelt sett ikke fått
rett til fradrag for inngående avgift på oppføringskostnadene.
Her verserer det imidlertid rettssaker om den nærmere forståelsen
av regelverket.

De nye justeringsbestemmelsene vil føre
til at vi får mer fleksibilitet i merverdiavgiftssystemet.
Selskaper som leier ut fast eiendom, men som ikke har
sørget for frivillig registrering i den terminen leieforholdet
tar til å løpe, vil altså kunne oppnå etterfølgende
fradragsrett for inngående avgift som ble betalt ved oppføringen
av eiendommen. Justeringsbestemmelsene vil derfor kunne rette opp
uheldige konsekvenser av at man er for sent ute med å sørge
for frivillig registrering av utleievirksomheten.

