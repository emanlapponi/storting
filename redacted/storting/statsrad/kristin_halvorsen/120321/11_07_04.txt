 En liste over alle førsteklassinger i en kommune er en liste med personopplysninger som må behandles i samsvar med personopplysningslovens bestemmelser, men tilgang til klasselister reguleres også av offentleglova. Jeg kjenner ikke til denne konkrete saken, men Kunnskapsdepartementet har tidligere behandlet lignende problemstillinger. Jeg kan derfor peke på det generelle utgangspunktet for slike saker.


Det er kommunene som etter opplæringsloven har plikt til å sørge for grunnskoleopplæring. Det er derfor nødvendig at de har en oversikt over alle kommende førsteklassinger i sin kommune. Denne oversikten må de behandle i samsvar med personopplysningslovens regler. Det betyr at listene ikke kan utleveres uten tilfredsstillende rettslig grunnlag.


Innsynsrett etter offentleglova kan være et slikt rettslig grunnlag. Dokumenter i offentlig virksomhet er som hovedregel offentlige dersom ikke annet følger av lov eller forskrift. Alle kan be om innsyn i disse dokumentene. Dette gjelder også for klasselister eller andre elevoversikter. Andre aktører som tilbyr grunnskoleopplæring, kan derfor be om innsyn i slike lister. Det er likevel viktig å være klar over at interne dokumenter kan unntas fra offentleglova.


Lovavdelingen har tidligere uttalt at klasselister som utelukkende brukes av skolens lærere og administrative personale i organiseringen og planleggingen, og ikke er utlevert til eksterne, vil kunne unntas offentlighet med hjemmel i offentleglova. Det vil også gjelde for lister som kommunen bruker i sin planlegging før skole- og klasseinndeling har skjedd.


Jeg vil for øvrig minne om at selv om personopplysningsloven ikke begrenser innsynsrett etter offentleglova, plikter den som får tilgang til personopplysninger gjennom bruk av innsynsretten, selv å overholde personopplysningslovens krav til behandling av personopplysninger.


