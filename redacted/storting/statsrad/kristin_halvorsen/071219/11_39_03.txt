  Regjeringen er opptatt av at det skal lønne
seg å arbeide. Den sterke veksten i økonomien
som vi ha hatt de siste årene, har gitt den sterkeste sysselsettingsveksten
som noensinne er registrert. Denne utviklingen er veldig gledelig.
Fortsatt høy sysselsetting
er et veldig viktig mål for oss.

Samtidig ser vi at store grupper fortsatt er
utenfor arbeidsstyrken, og vi vet at en god del av disse ønsker å jobbe.
Den gode situasjonen i arbeidsmarkedet gir oss
en unik mulighet til å inkludere enda flere i
arbeidslivet. Flere i arbeid er en forutsetning for at samfunnet
skal klare å løse de oppgavene som Regjeringen
har satt seg som mål.

For å oppnå dette ser Regjeringen
på et bredt spekter av virkemidler, herunder også skattepolitikken.
Regjeringens målsettinger for skatte- og avgiftspolitikken
er å sikre inntekter til fellesskapet, bidra
til rettferdig fordeling og et bedre miljø, fremme
sysselsettingen i hele landet og bedre økonomiens måte å virke
på.

Samtidig er det også viktig å sikre
at insentivene til å arbeide samlet sett er bra. Redusert
skatt på middels og lave arbeidsinntekter er
ett av flere virkemidler for å bidra til å inkludere
flere i arbeidsmarkedet. Forskning, bl.a. gjort av SSB i den nevnte
artikkelen som representanten refererer til, og som delvis er finansiert
av Finansdepartementet, viser at det særlig er disse gruppene
hvor endringer i skatter kan ha effekt på arbeidstilbudet.
Denne regjeringen har derfor i denne perioden foreslått
en rekke lettelser på middels og lave arbeidsinntekter.
Det er gitt lettelser på til sammen over 2 milliarder kr
i økt minstefradrag i 2006 og 2007. Dette er også i
tråd med Regjeringens mål om et mer rettferdig
skattesystem.

Det er imidlertid viktig å være
klar over at skattepolitikken bare er en av mange faktorer
som påvirker arbeidstilbudet. Dersom en er opptatt av å stimulere
til økt yrkesaktivitet, kan en derfor ikke ensidig
fokusere på skattesystemet. Innretningen av ulike trygde-
og pensjonsordninger er en vel så viktig faktor. Regjeringen
har bl.a. lagt fram en egen melding om arbeid, velferd og inkludering, hvor
ett av hovedmålene er å få flere fra
ulike trygdeordninger over i arbeid. Det nye kvalifiseringsprogrammet
er et viktig tiltak for å sikre dette. Videre
er også ulike offentlige tjenester viktige for
arbeidstilbudet. Særlig vil full barnehagedekning og en
lav foreldrebetaling i barnehager bidra til at flere kan delta i
arbeidslivet.

Det viser at Regjeringen har et sterkt fokus
på mange ulike forslag og tiltak for å stimulere
til arbeid, også skatt.

