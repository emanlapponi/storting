 Det er veldig viktig å ha mange vinkler,
som representanten Flåtten var inne på,
i forhold til hvordan man bekjemper skatteunndragelser. Nå har ikke
vi konkludert i spørsmålet rundt offentliggjøring
av straffeskatt, men det er blitt sagt, særlig fra dem
som jobber med de virkelig store skatteunndragelsene, at belastningen
for dem som begår skatteunndragelser, kan være like
stor ved offentliggjøring som med den faktiske straffeskatten.
Det er bakgrunnen for at det er et spørsmål som
vurderes, men det er et ømtålig spørsmål,
som også grenser mot personvernet. Jeg har et sterkt
engasjement på dette feltet og kommer til å følge disse
sakene nøye. Jeg kommer også til å forsikre
meg om at Skatteetaten har ressurser og kompetanse til å gjøre
en viktig jobb.

Hvis presidenten tillater, vil jeg gjerne ønske
representanten Flåtten en riktig god jul og et godt nytt år.
Vi har ukentlige stevnemøter i all offentlighet i spørretimen,
og det ser jeg fram til også i det neste året.

