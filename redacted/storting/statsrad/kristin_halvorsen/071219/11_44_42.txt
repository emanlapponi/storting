  Regjeringen har i forbindelse med statsbudsjettet
for 2008 presentert en slik strategi, med mange tiltak. Blant annet
arbeider vi for at folk som er utenfor arbeidsstyrken, kan få plass
i arbeidsstyrken. Veldig mange arbeidsgivere burde nå benytte
anledningen til å rekruttere grupper som de tidligere ikke
har sett på som interessant
arbeidskraft. Det kan være unge uføre,
det kan være folk med minoritetsbakgrunn. Her
vet vi at det fins kompetanse og ressurser som ikke utnyttes.

I tillegg har vi gjort diverse forenklinger
for utenlandsk arbeidskraft som kommer til Norge, f.eks. fra de
nye EU-medlemslandene. Vi kommer til å ha et fokus på dette også når
vi legger den helhetlige økonomiske politikken i budsjettet
for neste år.

Jeg er helt enig med representanten Skovholt
Gitmark. På to år har vi økt arbeidsstyrken
med 150 000 personer. Det er like mange som det bor i
Tromsø og Fredrikstad til sammen, og
mange flere enn dem vi trodde det var mulig å mobilisere
for arbeidsmarkedet. Men vi har likevel utfordringer
for neste år, fordi vi mangler kapasitet på en
del områder.





                

