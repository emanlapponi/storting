  Skatteetaten anmelder saker til politiet med
utgangspunkt i sin anmeldelsesinstruks. Det er riktig at det i enkelte
politidistrikter, og særlig i Oslo, er kapasitetsproblemer
knyttet til straffeforfølging av den delen av sakene som
ideelt sett skulle ha vært anmeldt fra skatteetaten i henhold
til instruksen, og at antallet anmeldelser derfor begrenses noe.
Skatteetaten anser det lite formålstjenlig å produsere
anmeldelser som ikke kan påregnes etterforsket
av politiet. I stedet konsentrerer etaten i slike tilfeller sin
anmeldelsespraksis om de groveste og mest straffverdige sakene.
Jeg har forståelse for at skatteetaten finner det nødvendig å innrette
seg slik, men det hadde selvsagt vært ønskelig
med større etterforskningskapasitet
og anmeldelsesvolum, slik at den gjeldende anmeldelsesinstruksen
for staten hadde blitt fulgt mer konsekvent.

Skattedirektoratet har de siste årene
opprettet fem skattekrimenheter som har sin virksomhet innenfor
området alvorlig og omfattende skattekriminalitet. Spesialisering
og tilføring av bl.a. etterforskningskompetanse har styrket
etatens evne til å avdekke og forfølge
denne typen saker. Det er bevilget 10 mill. kr i øremerkede
midler til utvidelse av bistandsrevisorordningen i politiet. Bakgrunnen
for dette er at en ønsker å sikre
en mer effektiv strafferettslig forfølging
av skattesaker ved å tilføre revisor-, regnskaps-
og skatterettslig kompetanse i politidistriktene.

Videre inngikk riksadvokaten, politidirektøren,
sjefen for Økokrim og skattedirektøren i 2005
en samarbeidsavtale som inneholder prinsipper for hensiktsmessige
samarbeidsformer mellom politi/påtalemyndighet
og skatteetaten. Avtalen regulerer samarbeid både
på sentralt og regionalt/lokalt plan.
I samarbeidet, særlig på regionalt/lokalt
plan, inngår bl.a. vurderinger av hvilke saker som bør straffeforfølges
av politiet. I forlengelsen av samarbeidsavtalen er det også utarbeidet
en egen «Instruks for operativt samarbeid mellom
politi/påtalemyndighet og skatteetaten»,
som ble iverksatt fra februar 2007. Hensikten
med instruksen er å videreutvikle samarbeidet mellom
etatene for å sikre en effektiv og god håndtering
av saker hvor straffesak benyttes som virkemiddel. I det operative
samarbeidet mellom etatene skal denne
instruksen følges.

Dette betyr ikke at det er null reaksjon
i de ikke politianmeldte sakene. Tilleggsskatt kan i dag
ilegges med inntil 30 pst. hvis saken også straffeforfølges,
og med inntil 60 pst. når det ikke blir straffeforfølging.
I Oslo brukes i stor grad 60 pst. tilleggsskatt i ikke
politianmeldte saker, for å bidra til at samlet reaksjon
mot avdekkede skatteunndragelser blir betydelig også i
disse sakene. 60 pst. tilleggsskatt kan også kombineres
med anmeldelse og skatteforfølging av den regnskapssvikt
som ofte ligger bak skatteunndragelser. Regnskapssvikten
kan være atskillig enklere å straffeforfølge,
slik at politiets kapasitetsproblemer da ikke gjør
seg gjeldende i samme grad som i en del temaer om skatteunndragelse.

Regjeringen ønsker å styrke
innsatsen mot økonomisk kriminalitet, og ikke
minst mot skatteunndragelser. Spørsmål om ressursene
til slik innsats må også på dette området
behandles i budsjettet.

