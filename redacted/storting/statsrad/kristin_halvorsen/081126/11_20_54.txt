 Etter tett dialog med EFTAs overvåkningsorgan, ESA, notifiserte Norge en ny ordning for regionalt differensiert arbeidsgiveravgift for perioden 2007–2013. ESA godkjente ordningen, idet den er forenlig med EU-kommisjonens og ESAs retningslinjer for regionalstøtte for denne perioden. Disse retningslinjene åpner for bruk av differensiert arbeidsgiveravgift i tynt befolkede områder, dersom det er nødvendig for å hindre vedvarende befolkningsnedgang i de aktuelle områdene.


Differensiert arbeidsgiveravgift er et treffsikkert regionalt virkemiddel rettet mot sysselsetting og bosetting i distriktene.


Etter ESAs retningslinjer kan støtte bare gis til virksomheter i kommuner innenfor det geografiske virkeområdet. Arbeidsgiveravgift svares normalt etter satsen i sonen hvor arbeidsgiver driver virksomhet. Arbeidsgiver anses å drive virksomhet i den kommunen hvor foretaket er registrert, eventuelt registrert med underenhet.


For enkelte typer av såkalt ambulerende virksomhet er det gitt særregler om sonetilknytning. Dersom arbeidstakeren utfører hoveddelen av sitt arbeid i en annen sone enn der arbeidsgiveren er registrert, anvendes satsen i sonen hvor arbeidet utføres. Med «hoveddelen» av arbeidet menes mer enn 50 pst. av det totale antall arbeidsdager arbeidstakeren har gjennomført for arbeidsgiveren i løpet av avgiftsterminen.


Det blir dermed det stedet der en dominerende del av arbeidet faktisk foregår, som blir bestemmende for sonetilknytningen. De gjeldende bestemmelsene er derfor prinsipielt sett velbegrunnet. Dersom ambuleringen er så oppdelt at ingen av arbeidsstedene oppfyller 50 pst.-kravet, faller man tilbake på hovedregelen om soneplassering der arbeidsgiveren er registrert. Det må altså skilles mellom tilfeller der den ansatte har hatt en slik dominerende arbeidsplass i løpet av hver tomånedlige avgiftstermin, og tilfeller der den ansatte ikke har hatt det.


Jeg er enig i at dette i visse situasjoner kan være problematisk å administrere når arbeidstakerne utfører arbeid i ulike soner. Arbeidsgivere flest med ambulerende virksomhet vil imidlertid normalt ha egeninteresse i å holde oversikt over hvor de ansatte har sine skiftende arbeidsplasser i løpet av en tidsperiode. Det er vanskelig å se alternativer til den gjeldende ordningen som er enklere å administrere, og som samtidig sikrer tilknytning til det stedet arbeidet har funnet sted. Endringer her vil lett komme i konflikt med de retningslinjene som er oppstilt for denne totalt sett gode ordningen.


