 Jeg tror jeg skal være veldig forsiktig med å gi representanten Flåtten forhåpninger på dette punktet, for en viktig del av diskusjonene mellom ESA og Norge for å få dette på plass, dreide seg om hvordan man skulle tilknytte spørsmålet om arbeidsgiveravgift, og om det var det stedet der arbeidsgiveren holdt til, som skulle være utgangspunktet. Det var en stor og meget grundig runde som til slutt endte med den type konklusjon. Da kommer vi opp i den problemstillingen som representanten spør om, nemlig hvordan håndterer man spørsmålet rundt ambulerende arbeidstakere. Og det har funnet en løsning.


Jeg skal undersøke de formelle forholdene rundt akkurat hvordan dette unntaket er hjemlet. Men jeg vil være veldig forsiktig med å begynne å ta opp deler av den pakken vi til syvende og sist klarte å bli enige om, fordi vi lyktes i å bevare hovedinnretningen i forhold til differensiert arbeidsgiveravgift.






                

