  Grunnen til at Hagesæter og jeg ikke
blir enige om dette, er at vi er uenige om utgangspunktet.
Vi mener at det ikke er noen skattekreditt
knyttet til holdingselskaper, slik Hagesæter påstår,
og vi mener den framstillingen han gir av hvordan denne
skjermingsmetoden virker, er en feiloppfatning. Det er grunnen til
at vi ikke møtes i denne debatten.

Så bare et par stikkord
om avskrivningssatser. De er faktisk sånn at de aller,
aller fleste bedrifter vil ha god nok lønnsomhet til å investere
i de maskinene de trenger. De trenger ingen ekstra stimulans
for å bytte ut maskinparken sin gjennom gunstige avskrivningsregler.
Men mange varsler om at de har større problemer
enn før med å få kvalifisert arbeidskraft.
Så hvis myndighetene nå skal stille opp i en prioritert
rekkefølge, vil det være ved å bruke det
drøye milliardprovenyet det ville innebære å endre
avskrivningssatsene fra 20 pst. til 25 pst., på utdanning
isteden.





                

