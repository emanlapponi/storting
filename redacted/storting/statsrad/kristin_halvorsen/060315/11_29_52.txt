 Det er riktig at enkelte reiser eller
hotellopphold som er betalt av arbeidsgiver, er regnet som velferdstiltak
og derfor ikke skattepliktige. Det er gode grunner
til at arbeidsgiver skal kunne tilby sine
ansatte slike goder, og det kan være en god investering
i trivsel og arbeidsmiljø. Men ordningen med skattefritak
for denne type ytelser er en unntaksbestemmelse og krever
derfor noen avgrensninger. Rimelige velferdstiltak er
skattefrie, mens betalt ferie beskattes. Så er det da om å gjøre å finne
ut av hvordan vi definerer det ene og det andre.

I utgangspunktet er alle ytelser
av privat økonomisk verdi fra arbeidsgiver
til arbeidstaker skattepliktige som lønnsinntekt, uavhengig
av om de har form av rene penger eller annet.
Ulik sammensetning av avlønningen, kontant lønn
med tillegg av et større eller mindre
innslag av naturalytelser, bør ikke påvirke
den skattemessige behandlingen av verdien av de totale
ytelser arbeidstaker mottar fra arbeidsgiveren. Dette er viktig
for ikke å skape muligheter for skattemessig
tilpasning ved valg av ulike avlønningsformer. En konsekvent
skattlegging gjennom et bredest mulig skattegrunnlag har dessuten gode
fordelingsmessige virkninger.

Det aksepteres likevel visse unntak
fra dette prinsippet, herunder skattefritak for naturalytelser som
kan anses som rimelige velferdstiltak for alle eller
en betydelig andel av de ansatte i bedriften. Dette krever en felles
forståelse av hva som regnes som et rimelig velferdstiltak
i form av betalt reise og overnatting for de ansatte, og hva som regnes
som ferie betalt av arbeidsgiver.
Tidspunkt, varighet, hvor ofte det skjer og hvor dyrt
det er, inngår i denne vurderingen. Helgeopphold på hotell
en eller to ganger i året kan godtas som et skattefritt
velferdstiltak, forutsatt at oppholdene ligger innenfor
den ordinære fritid som arbeidstakerne normalt har i helgen.
Dersom arbeidsgiver betaler gratis
hotellopphold i ellers normale arbeidsperioder, og samtidig gir
fri til det, anses betalingen som en skattepliktig feriedekning.
At betalingen gjelder fellesopphold for alle eller
de fleste ansatte, og at oppholdet ikke varer lenger enn
det en skattefri helgetur ville ha gjort, hindrer ikke
klassifisering som feriedekning.

Også kostnadsnivået
må holdes innenfor rimelige rammer
for at arbeidsgiverdekningen skal kunne anses som skattefri.

Det er ikke mulig å bygge
et regelverk rundt denne ordningen som tar hensyn til ulike behov
på ulike arbeidssteder. Økonomien til bedrifter
vil variere, reiseavstanden til rekreasjonssted vil være
forskjellig fra sted til sted, det samme gjelder preferansene til
den enkelte arbeidsplass. Vi må sørge for at reglene
ligger til rette for at alle holder seg innenfor
en moderat kostnadsnorm og velger velferdstiltak som gir mest valuta
for pengene.

Jeg registrerer at Skattedirektoratet i sin
bindende forhåndsuttalelse
anser reisetiden som en integrert del av turen og hotelloppholdet,
og at bruk av f.eks. fredag før arbeidstidens slutt til å reise
til hotellet derfor gjør at turen regnes som en feriereise
istedenfor en helgereise og dermed er skattepliktig. Begrunnelsen
ligger da i at fri i deler av arbeidstiden for å kunne
avvikle turen, gjør feriepreget mer
framtredende enn ellers. Det kan her diskuteres hvor grensen bør
gå, men ett sted må den gå, slik regelverket
er bygget opp. I et tankeeksperiment kan vi flytte grensen f.eks.
slik at inntil tre timer av ellers ordinær arbeidstid kunne
brukes til reisetid uten at turen derved ble regnet som en feriereise,
men da ville vi bare komme opp i nye avgrensningsproblemer.
Jeg ser det derfor ikke som aktuelt å gripe inn
overfor direktoratets valg av grensedragning på dette punktet.

Jeg ser det heller ikke som aktuelt å fjerne
behovet for en slik grensedragning ved å godta at også ferieturer
i ellers ordinær arbeidstid skal kunne klassifiseres som
skattefrie velferdstiltak. Det bør fastholdes at dette
skattefritaket ikke omfatter ferieturer, selv om de skjer
samlet for bedriftens personale.

Men det vil altså ikke være
slik som spørreren formulerer seg, nemlig at bedrifter
i distriktene skulle komme noe dårligere ut enn bedrifter
i f.eks. Oslo. Dette avhenger helt av hvor man har tenkt å reise.
Hvis en bedrift i distriktene som bruker reisetid for å nå danskebåten,
prioriterer danskebåten, er man innenfor
feriereiser hvis man trenger å ta deler av arbeidstiden.
Hvis en bedrift i Oslo reiser nordover og bruker
deler av arbeidstiden til å komme seg dit, vil det også være
en feriereise.

