 Jeg har både skriftlig og
forsøksvis muntlig nå prøvd å gi
veldig klart uttrykk for at jeg er uenig i representanten
Hagesæters beskrivelse og sammenlikning av disse to forhold.
Jeg sender gjerne et skriftlig svar til om det.

Diskusjonen forstår jeg er en lurevei
for å prøve å få fram argumentene
for gunstigere avskrivningssatser. Det har jeg for så vidt
respekt for at Hagesæter ønsker. Men hvis man
begynner å sammenlikne norsk skattenivå og norske
skattesystemer med svensk skattenivå eller annet, må man
ta med alle elementer. Det er ingenting som tilsier at
svenske næringsdrivende har et betydelig bedre
skatteregime hvis man ser det under ett, enn norske næringsdrivende.

Per i dag – og det skal vi glede oss
over alle sammen – er det veldig gunstige forhold
for norsk næringsliv. Det betyr altså at et ekstraordinært
tiltak i form av lavere avskrivningssatser heller ikke
ut fra hvordan situasjonen er nå, skulle ha noen
spesielt god begrunnelse.

