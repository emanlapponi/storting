 Som jeg har gjort rede for i svar
på skriftlig spørsmål nr. 486, fra stortingsrepresentanten
Hagesæter, foreligger det ingen rentefri
skattekreditt ved å utsette
utbytteskatten f.eks. gjennom opprettelse av et holdingselskap.
Dette har jeg nøye redegjort for skriftlig, og
jeg tror det også gjør seg best skriftlig,
for dette er kompliserte spørsmål.

Investeringer som foretas gjennom et selskap,
gir ikke nytt skjermingsgrunnlag, i motsetning til investeringer som
foretas av en person. Kostnaden ved å finansiere
investeringer med tilbakeholdte overskudd i selskapet tilsvarer
dermed skjermingsrenten, dvs. verdien av skjermingsgrunnlaget
man ikke får. Dette er en tilsiktet egenskap
ved skjermingsmetoden som bidrar til likebehandling bl.a. mellom
dem som har mulighet til å utsette ekstraskatten som følge
av skjermingsmetoden, og dem som ikke har en slik mulighet,
f.eks. enkeltpersonsforetak.

Begrunnelsen for de avskrivningssatsene som
er valgt, bl.a. på maskiner, som representanten kobler
til sin første påstand, er at de så langt
som mulig skal gjenspeile faktisk økonomisk verdifall.
Derfor har vi selvfølgelig forskjellige avskrivningssatser
på ulike investeringsobjekter. Dermed vil en også unngå at
det utløses skattekreditter knyttet til avskrivningene.
Høyere avskrivningssatser enn det reelle verdifallet ville
innebære en rentefri skattekreditt
på de aktuelle investeringene.

Det er ingen grunn til å tro at en
for høy avskrivningssats vil bidra til en bedre
produktivitetsutvikling i norsk økonomi. Det er heller ikke
konjunkturelle forhold som tilsier at en i en periode
nå skal prioritere å stimulere bedrifter til høyere
investeringer, slik som f.eks. SV mente tidligere. Nå er
situasjonen slik at det går meget bra i store
deler av norsk næringsliv, og uansett hva man mener om
avskrivningssatser, er det altså ikke tidspunktet
for å innføre noen ekstraordinære
tiltak nå. Regjeringen mener at det er viktigere
for næringslivet at det satses på andre
områder. Vi vet f.eks. at mange bedrifter mangler kvalifisert
arbeidskraft. Å satse på kunnskap og utdanning
i denne situasjonen er altså meget god næringspolitikk.

