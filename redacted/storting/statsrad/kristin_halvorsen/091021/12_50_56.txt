 Det er riktig at vi prioriterer brede tiltak. Den voldsomme utbyggingen på
              barnehagesektoren er et bredt tiltak. Vi har veldig gode erfaringer i Norge med å ha
              universelle ordninger som rettes mot alle barn, og å lage felles plattformer, enten
              det er barnehagen eller skolen, som alle barn går på. Vi har et fordelingsutvalg som
              akkurat har kommet med sin innstilling, som understreker hvor viktig barnehagen og
              skolen er nettopp som fellesarena. Så universelle ordninger rettet mot barn vil være
              grunnleggende. 

Det betyr ikke at jeg avviser en diskusjon om hvorvidt det skal være målrettede
              ordninger, for vi har det også. Men hvis man innfører det som representanten ber om,
              nemlig at forsørgere med en inntekt som er under to ganger grunnbeløpet i
              folketrygden, skal betale 40 pst. av maksimumstakst i SFO og barnehage, vil det
              faktisk kunne føre til at noen av dem som har friplass i dag, plutselig må begynne å
              betale. Dette er derfor et felt der vi faktisk må få bedre oversikt før vi kommer
              tilbake til hvilke virkemidler som er best. 

