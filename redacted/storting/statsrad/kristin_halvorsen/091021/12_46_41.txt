 Jeg er ikke helt sikker på om alle er klar over hvor mye billigere en barnehageplass
              er blitt i løpet av de siste årene. Etter innføringen av maksimalpris i barnehagen i
              2004 har det skjedd en kraftig reduksjon i hvor mye foreldrene betaler for en
              barnehageplass. I private barnehager har denne reduksjonen vært på 40 pst. siden 2003.
              Basert på forventet pris- og kostnadsvekst i kommunesektoren i de aktuelle årene viser
              SSBs foreldrebetalingsundersøkelse at alle inntektsgrupper har hatt en reell nedgang i
              foreldrebetalingen. Men det er riktig, som representanten Håbrekke var inne på, at
              reduksjonen har vært størst for dem med høyest inntekt, siden disse i liten grad hadde
              modererte satser tidligere. 

Etter forskrift om foreldrebetaling i barnehager er kommunene pålagt å ha ordninger
              som kan tilby barnefamilier med lavest betalingsevne en reduksjon i eller fritak for
              foreldrebetaling. Ordningene skal også omfatte de ikke-kommunale barnehagene i
              kommunene. Dette trenger ikke å innebære et system med inntektsgradert betaling. Det
              er opp til den enkelte kommune å finne egnede løsninger. Kunnskapsdepartementet har i
              merknadene til forskrift om foreldrebetaling i barnehager vist til muligheten for å
              tilby friplass med hjemmel i sosialtjenesteloven og barnevernsloven. Videre fastsetter
              forskriften regler om søskenmoderasjon. 

Kunnskapsdepartementet ønsker mer kunnskap om hvordan moderasjonsordningene i
              foreldrebetalingen i dag virker. I St.meld. nr. 41 for 2008–2009, Kvalitet i
              barnehagen, varslet vi derfor at vi vil foreta en ny barnetilsynsundersøkelse som
              bl.a. skal se på foreldrebetalingen og bruk av ulike moderasjonsordninger i kommunene.
              Vi vet at 24 pst. av kommunene tilbyr inntektsgradering i dag, og at det særlig er de
              store kommunene som benytter det, men vi ønsker mer kunnskap om hvordan reglene for
              foreldrebetaling og moderasjonsordningene virker inn på faktisk foreldrebetaling og
              deltakelse i barnehage for ulike grupper. 

Kommunene har plikt til å tilby skolefritidsordning ifølge opplæringsloven § 13-7.
              Skolefritidsordningen blir finansiert gjennom rammetilskuddet til kommunene og
              egenbetaling fra foreldrene. Foreldrebetalingen for SFO er ikke fastsatt i forskrift,
              men fastsettes i vedtekter i den enkelte kommune. 

Regjeringen ønsker at alle må få mulighet til å delta på SFO. Vårt mål er en
              helhetlig skoledag med tid til læring, fysisk aktivitet hver dag og tid til lekser.
              For å legge til rette for dette vil Regjeringen innføre en gratis time SFO hver dag.
              Vi er i gang med dette etter det vi nå har lagt inn i budsjettet for 2010, med to
              gratistimer pr. trinn i uken. Videre vil vi vurdere tiltak for å avgrense
              foreldrebetalingen og utrede nasjonale kvalitetskrav. Det står i
              regjeringsplattformen. 

Vi vil komme tilbake til hvordan en time gratis SFO skal gjennomføres. Det vil også
              ha betydning for tilgangen til SFO, og hvem som har råd til å gå der. Så vil vi se
              nærmere på foreldrebetalingen, som representanten er opptatt av. 

