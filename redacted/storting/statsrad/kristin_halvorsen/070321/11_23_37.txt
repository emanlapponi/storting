  Regnskapsførerloven ble endret
i juni 2006 etter forslag i Ot.prp. nr. 44
for 2005-2006. I proposisjonen ble det bl.a. foreslått å videreføre
kravet om at daglig leder skal være
autorisert regnskapsfører. Det ble samtidig innført
en adgang for Kredittilsynet til å fastsette forskrift
om unntak fra kravet om at daglig leder skal være
autorisert regnskapsfører. I proposisjonen la departementet
vekt på at det ut fra erfaringene fra tilsynet med regnskapsførerselskaper
ville være betenkelig å oppheve kravet
om at et regnskapsførerselskap skal ha en daglig leder
med autorisasjon som regnskapsfører. På den annen side
la en vekt på at utviklingen i retning av stadig større
enheter i regnskapsførerbransjen trolig vil forsterke behovet
for å skille funksjonene som daglig leder og
faglig leder i enkelte regnskapsførerselskaper,
og at det da kan være forsvarlig at bare
den faglige lederen er autorisert regnskapsfører. Finanskomiteen
sluttet seg enstemmig til dette forslaget i Innst. O. nr. 44 for
2005-2006.

Kredittilsynet skal i tilsynsarbeidet ivareta
hensynene bak autorisasjonsordningen og tilsynsmessige forhold. Autorisasjonsordningen
for regnskapsførere skal sikre brukerne av regnskapsførertjenester
et betryggende faglig nivå på leverandørene
av slike tjenester. Reguleringen skal også ivareta
den offentlige interessen i kvalitet på regnskapsinformasjon,
bl.a. for å avdekke og vanskeliggjøre skatteunndragelser
og annen økonomisk kriminalitet. Kravet om at regnskapsførerselskaper
skal ha en autorisert regnskapsfører som daglig leder,
skal sikre at selskapets ledelse har et tilstrekkelig
ansvar for og innflytelse på regnskapsførervirksomheten.

Før lovendringene i 2006 hadde Kredittilsynet
praktisert kravet om at daglig leder skal være
autorisert regnskapsfører, slik at det var tilstrekkelig
med en faglig leder for regnskapsføringsvirksomheten
som var autorisert regnskapsfører. Kredittilsynet var,
på bakgrunn av negative erfaringer fra tilsynsarbeidet,
i ferd med å innskjerpe denne praksisen, men avventet vurderingen
av spørsmålet i lovrevisjonen.

Kredittilsynet fastsatte i juni 2006
endringer i regnskapsførerforskriften som trådte
i kraft samtidig med lovendringene. Etter forskriften
er det gjort unntak fra kravet om at daglig leder skal være
autorisert regnskapsfører for store regnskapsførerselskap.
Forutsetningen er bl.a. at selskapet ikke driver annen
virksomhet enn regnskapsførervirksomhet, har en faglig
leder som er autorisert regnskapsfører, og at
faglig leder er ansatt i selskapet. For disse er det ikke
nødvendig å søke om dispensasjon.

Andre som ønsker å drive
virksomhet som regnskapsførerselskap uten å ha
en daglig leder som er autorisert som regnskapsfører,
kan søke Kredittilsynet om dispensasjon for dette.
Slik dispensasjon kan gis i særlige tilfeller. For å unngå en
uthuling av regelverket har Kredittilsynet varslet
en streng dispensasjonspraksis.

Regnskapsførerloven med forskrifter
må følges av alle som i næring
påtar seg å føre regnskap for
andre. Det gjelder også attføringsbedrifter,
som i så fall må ha autorisasjon av Kredittilsynet
og oppfylle kravene til daglig leder og øvrige
krav.

Attføringsbedrifter som ikke
fører regnskap for andre, kan drive opplæring
innen regnskapsførervirksomhet som en del av
sin virksomhet uten å måtte ha en daglig leder som
er autorisert regnskapsfører.

Kredittilsynet tilskrev ved brev 20. februar
i år samtlige autoriserte regnskapsførerselskap
som ikke oppfylte kravet om autorisert regnskapsfører
som daglig leder. Disse selskapene fikk frist til 30. juni 2007
for å oppfylle kravet. Kredittilsynet har opplyst at de
i den forbindelse i begynnelsen av mars mottok en søknad
fra en stor attføringsbedrift om dispensasjon fra kravet
om at daglig leder skal være autorisert
regnskapsfører. Denne søknaden er fremdeles under
behandling i Kredittilsynet.

Hans Frode Kielland Asmyhr hadde
her overtatt presidentplassen.

