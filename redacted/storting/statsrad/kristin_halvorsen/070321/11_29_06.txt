  Nå skal ikke jeg forskuttere
det som er Kredittilsynets behandling av denne saken. Men jeg har bare
lyst til å minne om det jeg var innom i mitt svar. For
det første var denne lovendringen enstemmig i Stortinget.
Den skjedde på bakgrunn av at de erfaringene vi hadde,
og de erfaringene som Kredittilsynet hadde fra tilsynsarbeidet,
viste at det var nødvendig å heve terskelen.
Det betyr jo at i utgangspunktet er det slik at hvis attføringsbedrifter
skal utføre regnskapstjenester for andre, må det
stilles de samme kravene til dem når det gjelder faglig
kvalitet, som til andre regnskapsførere.

Men det fins jo noen muligheter for
tilpasning for attføringsbedrifter til dette kravet. Det
vil være slik at hvis de skal ta oppdrag fra
andre og drive regnskapsføringstjenester for
dem, så kan man jo også vurdere om det
er aktuelt å skille ut den virksomheten i eget selskap.
Opplæring kan man uansett drive, og det er jo viktig. Dette
er et område der det er viktig å drive attføring.
Vi trenger denne typen arbeidskraft, og det må vi balansere
opp mot hensynet til det tilsynsarbeidet som også er
enormt viktig for å sette en høy standard på området.

