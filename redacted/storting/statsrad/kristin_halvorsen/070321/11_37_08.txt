  For det første vil jeg
gjerne gjenta at jeg aldri på noe tidspunkt har sagt
at jeg skulle vurdere min stilling midt i en stortingsperiode eller
en regjeringsperiode, den vurderingen tar jeg i 2009, og den vil
avhenge av hvor godt vi lykkes med å gjennomføre
barnehagereformen.

Så vil jeg minne representanten Skovholt
Gitmark om at hele Stortinget stilte seg bak. Situasjonen
under Bondevik I-regjeringen var jo at det ble bygd 2
000–3 000–4 000 nye barnehageplasser pr. år.
Vi er i nærheten av å tidoble dette antallet i
2007. Så det er en kraftig, massiv satsing. Vi bruker 6,4
milliarder kr mer på barnehagesektoren enn den regjeringen
vi overtok etter. Så her er det en voldsom satsning.

Det er først og fremst kommunene som
har ansvaret for å kartlegge den kapasiteten de har for å bygge
barnehager. Det er også kommunenes ansvar å bygge
barnehager. Det vi fra statens side må gjøre,
er å sørge for at vi stiller opp med penger. Det
står ikke på penger – det er øremerkede
bevilgninger både til investeringer og til drift.

I det store bildet må vi selvfølgelig også skjele
til andre reformer for å sikre at det
er kapasitet til å gjennomføre barnehagereformen.

