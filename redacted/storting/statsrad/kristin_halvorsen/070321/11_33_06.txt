  Jeg har merket meg at det er visse forhåpninger
i Høyre og i Fremskrittspartiet
og hos andre om at jeg vurderer å trekke meg midt
i denne stortingsperioden. Jeg må bare bringe
til torgs et bidrag til skuffelse umiddelbart. Det var helt klargjort også i
forbindelse med valgkampen i 2005 at jeg har høy prestisje
i forhold til å få gjennomført den barnehagereformen
som Stortingets flertall og til slutt alle partiene var
enige om, men jeg kommer ikke til å vurdere hvor godt
vi har lyktes i det før vi kommer til 2009 og skal se oss
tilbake og se hva vi faktisk har fått til.

Så til spørsmålet
om manglende kapasitet i byggebransjen. Barnehageutbygging er som
kjent et kommunalt ansvar, og det er kommunene selv som anslår
behovet for barnehageplasser og legger lokale planer for utbygging og
utvikling av barnehagetilbudet. Oversikt over situasjonen
på byggemarkedet er selvfølgelig en viktig del
av god kommunal planlegging. Og her vil det jo være
store variasjoner rundt omkring i landet med hensyn til hva slags
kapasitet det er. Kommunene rapporterer årlig den 20. september
inn tall på barn i barnehage og på venteliste samt
hvilke planer de har for videre utbygging, til Kunnskapsdepartementet.
Denne rapporteringen danner grunnlag for Regjeringens budsjettplanlegging.

Regjeringen har så langt truffet ganske
godt med sine planer. Avviket har bestått i at
kapasitetsveksten ser ut til å ha blitt sterkere enn forventet.
Foreløpige KOSTRA-tall viser at hele 11 500 flere
barn fikk plass i barnehage i fjor, og det ble opprettet om lag
16 100 flere heltidsplasser. Grunnen til at disse tallene ikke
stemmer, er at en del på deltid går opp til heltid,
og at det derfor må bygges flere heltidsplasser. Det er
faktisk høyere enn det måltallet som Regjeringen
satset på, 10 500 flere barn og 13 500 heltidsplasser.
Regjeringen opplever ikke det at kommunene overgår våre
anslag, som problematisk i en så viktig sak. Tvert imot – Regjeringen
og jeg er veldig glad for at man overoppfyller de målene
vi har satt oss. Det betyr at det er en nasjonal
dugnad på gang for å få til full barnehagedekning.

Kunnskapsdepartementet er i tett dialog
med kommunene vedrørende utfordringer
på veien mot målet om full barnehagedekning
i løpet av 2007. Flere kommuner, særlig storbykommunene,
har gitt tilbakemelding om at press i byggebransjen bidrar til forsinkelser.
Dette gjør Regjeringen noe med. Vi har bl.a. opprettet
et eget tilskudd til permanente barnehageplasser i midlertidige
lokaler. Dette gjør at kommuner som har mange barn i kø for
en barnehageplass, kan forsere barnehageutbyggingen og slik bi-dra
til at flere barn kan få et godt barnehagetilbud så raskt som
mulig.

