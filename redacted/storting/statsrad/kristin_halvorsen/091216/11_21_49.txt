 Vi bestreber oss hele veien på å finne beste mulige miljøløsninger. De fleste anleggene som hører inn under barnehage- og skolesektoren, er kommunenes ansvar. Kommunene står for ca. 5 pst. av de totale CO

2

-utslippene i Norge, og vi jobber intenst for at kommunene skal lage seg egne klimahandlingsplaner og ha fokus på hvordan man kan redusere utslipp. Det foregår veldig mye interessant arbeid på dette feltet rundt omkring i kommunene. La meg nevne et eksempel fra Trondheim. De fem første månedene i 2008 sparte ti skoler i Trondheim – og da er vi helt nede på det planet der representanten Aspaker etterlyser engasjement – energi tilsvarende normalforbruket til 50 eneboliger, og forbruket ble redusert med 12 pst. sammenlignet med året før. Det er et veldig konkret eksempel på noe som faktisk førte til reduksjoner i utslippene, men som også ble en veldig vekker for alle de barn og voksne som var involvert i disse prosjektene. På den måten kan vi gjennom skoleverket bidra til å sette i gang nettopp den bevisstgjøringen som representanten er ute etter.


