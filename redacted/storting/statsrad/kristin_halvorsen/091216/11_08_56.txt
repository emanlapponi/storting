 Det er i dag, som spørreren er inne på, tolv utdanningsprogrammer i den videregående opplæringen. Tre av dem er studieforberedende og ni er yrkesfaglige. Elever som søker inntak i videregående opplæring, 

skal

 tas inn på ett av disse tolv utdanningsprogrammene.


Andre utdanningsprogrammer finnes ikke, heller ikke noen «linje 13», som representanten Thorsen omtaler.


Noen elever har imidlertid problemer med å få tilstrekkelig utbytte av ordinær og tilpasset opplæring. I så fall kan de ha krav på spesialundervisning. Da må enkeltvedtak treffes om det, og sakkyndig vurdering foretas av fylkeskommunens PP-tjeneste. Det må utarbeides en individuell opplæringsplan, en såkalt IOP, for eleven. Denne må vise elevens opplæringsmål og innholdet i elevens opplæring. Opplæringslovens bestemmelser om spesialundervisning, inntatt i opplæringsloven kapittel 5, må være oppfylt.


Selv om en elev får spesialundervisning, har denne eleven rett til å få sin opplæring etter ordinære læreplaner, og har rett til det samme timetallet som andre elever. Hvis dette viser seg umulig, kan det i elevens individuelle opplæringsplan gjøres unntak både fra læreplanen og fag- og timefordelingen. Unntaket kan gå ut på å tilby eleven alternativ opplæring i en mindre gruppe. For eksempel kan en sterkt funksjonshemmet elev gis hverdagslivstrening i form av trening i daglige gjøremål. Et slikt alternativt opplæringstilbud er ikke eget utdanningsprogram, men en individuell rett til spesialundervisning for en elev som har vedtak om og behov for nettopp dette.


Øyvind Korsberg hadde her overtatt presidentplassen.


