 Jeg har vært opptatt av det spørsmålet som representanten
Torbjørn Hansen reiser, og nettopp på den bakgrunn har jeg
ønsket å legge til rette for at det skal være enklere
å bytte bank. Det er også bakgrunnen for at Kredittilsynet i
desember 2006 ble bedt om å nedsette en arbeidsgruppe for å
vurdere egnede tiltak, herunder innføring av personlige kontonumre.
Arbeidsgruppen har bestått av representanter for Kredittilsynet, Norges
Bank, Konkurransetilsynet, Forbrukerrådet, Sparebankforeningen og
Finansnæringens Hovedorganisasjon. Arbeidsgruppens rapport forelå
i juni 2007. 

Etter arbeidsgruppens oppfatning ville innføring
av personlige kontonumre ikke gi tilstrekkelige samfunnsøkonomiske
gevinster i forhold til kostnadene. Arbeidsgruppen anbefalte i stedet myndighetene
å følge opp banknæringens arbeid med å utarbeide
standardavtaler for ansvars- og arbeidsfordelingen ved bankbytte mellom
ny og gammel bankforbindelse, såkalte «Switching Codes».
Dette ble vurdert å kunne være en god løsning på
mange av de praktiske problemene som kundene møter ved bankbytte.
Arbeidsgruppens anbefalinger fikk generelt bred støtte i høringen.

Når det gjelder kostnadssiden ved innføring av personlige
bankkontonumre, gjorde arbeidsgruppen det i rapporten klart at det ikke
hadde vært mulig å foreta en systematisk gjennomgang for å
identifisere alle forhold som måtte endres, og at det derfor heller
ikke var mulig å ha en kvalifisert oppfatning av de totale kostnadene
ved innføring av personlige kontonumre. Arbeidsgruppen antok imidlertid
at innføringen av personlige bankkontonumre ville representere det
største IT-prosjektet i banknæringen noen gang. 

Jeg
har notert meg at det har kommet kritiske merknader til arbeidsgruppens
vurdering av kostnadssiden. Blant annet har det vært hevdet at kostnadsoverslagene
i for stor grad synes å representere banknæringens oppfatninger.
Det har også vært hevdet at parallellene til innføring
av telefonnummerportabilitet er større enn hva arbeidsgruppen har
gitt uttrykk for. Endelig har det vært innvendt at virkningene for
konkurransen er blitt tillagt for liten betydning. 

Finansdepartementet
arbeider videre ut fra arbeidsgruppens tilrådning om å følge
opp banknæringens arbeid med «Switching Codes». Mange
av de utfordringene bankkunder i dag møter ved bytte av bank, kan
trolig løses ved forpliktende avtaler om arbeidsdeling mellom ny
og gammel bankforbindelse. Departementet har i brev til Kredittilsynet av
4. januar 2008 bedt tilsynet om å følge opp banknæringens
arbeid med dette og rapportere til departementet om framdriften innen utgangen
av februar 2008. Jeg antar at bytteaktiviteten blant bankkunder vil øke,
og at dette i sin tur vil stimulere konkurransen mellom bankene. Jeg tilføyer
at Kredittilsynet er bedt om å vurdere effekten av tiltakene når
de har fått virke en stund. 

En grundig studie av kostnadene
knyttet til innføring av personlige kontonumre vil kreve mye tid
og betydelige ressurser, og vurderingene vil alltid kunne bli gjenstand
for ny diskusjon. De opplysningene vi nå har, tyder på at innføring
av personlige kontonumre vil være samfunnsøkonomisk ulønnsomt
med dagens teknologi. Dette utelukker ikke at det kan bli aktuelt å
ta opp problemstillingene på et senere tidspunkt. 

