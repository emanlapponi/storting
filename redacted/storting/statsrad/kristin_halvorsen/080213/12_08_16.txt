 Jeg kan
forsikre representanten Hansen om at enten det gjelder banknæringens
anslag og beregninger eller andre næringers anslag og beregninger,
slukes de aldri med hud og hår verken av meg eller av Finansdepartementet.
Men denne arbeidsgruppens rapport var jo på høring, og 24 ulike
instanser avgav høringssvar. Blant dem var det to som mente, uten
særlige forbehold, at vi kunne innføre en sånn portabilitet
nå. Det var BI og Pensjonskasseforeningene. Alle de andre, inkludert
Forbrukerrådet og Forbrukerombudet osv., som deler mine intensjoner
på dette feltet, så at det var motforestillinger. Nå har
jeg lyst til å understreke at vi også har opprettet en finansportal
som skal gjøre det enkelt for vanlige kunder å sammenlikne
priser på bankprodukter. Næringen samarbeider frivillig for
å få kvaliteten så god som mulig, så vi er opptatt
av forbrukerspørsmål på dette feltet. 

Når
det gjelder å sette i gang et omfattende arbeid med å gå
nærmere gjennom kostnadene ved å innføre en mulighet
til å ta med seg kontonummeret sitt hvis man bytter bank, vil jeg
avvente det til vi ser om de retningslinjene som vi nå gjennomfører
når det gjelder «Switching Codes», fungerer, at det blir
enklere jo flere som bytter bank. Men det er absolutt et spørsmål
som det er aktuelt å komme tilbake til senere. 

