 En offentlig autorisasjonsordning
for regnskapsførere ble innført ved regnskapsførerloven
i juni 1993 og trådte i kraft 1. september samme år. Etter loven
må fysiske personer og selskaper autoriseres av Kredittilsynet før
de kan påta seg regnskapsføring for andre i næring. Formålet
med å etablere en offentlig autorisasjonsordning for regnskapsførere
var å heve kvalifikasjonene til dem som påtok seg regnskapsføreroppdrag,
for på den måten å bedre kvaliteten på regnskapene
og de opplysningene som regnskapspliktige skal gi til skatte- og avgiftsmyndigheter.

Det stilles krav til utdanning og praksis for å få autorisasjon
som regnskapsfører og krav til etterutdanning for å opprettholde
den. Et selskap kan ikke bli autorisert regnskapsførerselskap uten
at det har en autorisert regnskapsfører som daglig leder. 

Innføringen av en offentlig autorisasjonsordning for regnskapsførere
og regnskapsførerselskap har vært fulgt av fleksible overgangsordninger.
Alle som ved lovens ikrafttredelse førte regnskap for andre, og som
var godkjent regnskapsfører av Institutt for Godkjenning av Regnskapsførere
eller var registrert regnskapsfører i Stiftelsen Registrert Regnskapsfører,
kunne oppnå autorisasjon som regnskapsfører ved å sende
en melding til Autorisasjonsstyret for regnskapsførere innen 1. mars
1994. Videre fikk regnskapsførere som ved lovens ikrafttredelse ikke
oppfylte kravene for autorisasjon, anledning til å fortsette virksomheten
fram til utløpet av 1999. Innen denne overgangsfristen kunne slike
regnskapsførere autoriseres enten ved å oppfylle et utdanningskrav
som i omfang utgjorde halvparten av det ordinære kravet, eller ved
at vedkommende kunne velge å avlegge en særskilt prøve
som dokumenterte at vedkommende hadde tilstrekkelige kvalifikasjoner til
å føre regnskap for andre i næring. 

Det ble fastsatt
unntak fra autorisasjonsplikten for regnskapslag innen jordbruk, gartneri
og skogbruk og innen fiske og fangst da autorisasjonsordningen ble etablert.
Dette var begrunnet med de særskilte regnskaps- og årsoppgjørsreglene
for landbrukssektoren. De særskilte regnskapsreglene for landbrukssektoren
- noteringsplikten - ble opphevet i 1999. Næringsvirksomhet innen
primærnæringene følger nå bestemmelsene i regnskaps-
og bokføringslovgivningen som andre næringsdrivende. På
grunnlag av dette ble unntaket i regnskapsførerforskriften for regnskapslag
innen jordbruk mv. opphevet i 2006. Eksisterende regnskapslag fikk frist
til utgangen av 2007 til å oppfylle kravene til autorisasjon. 

Etter min oppfatning har autorisasjonsordningen for regnskapsførere
og regnskapsførerselskaper fungert godt. Mye tyder på at ordningen
har bidratt til bedre regnskapsførertjenester for de næringsdrivende,
til bedre rapportering til skatte- og avgiftsmyndighetene og til å
bekjempe økonomisk kriminalitet. Jeg mener dette er like viktig for
næringsdrivende i distriktene som i sentrale strøk. Jeg vil
derfor ikke gå inn for endringer som innebærer at regnskapsbedrifter
i distriktene kan drive virksomhet uten å ha en autorisert regnskapsfører
som daglig leder. De krav som stilles til utdanning og praksis for å
bli autorisert regnskapsfører, skal på en praktisk håndhevbar
måte bidra til at autoriserte regnskapsførere har dekkende
kompetanse. Etter min vurdering vil det ikke være praktisk å
åpne for en autorisering av regnskapsførere på grunnlag
av en alternativ prøving av kompetansen til personer som ikke oppfyller
kravene til utdanning og praksis. Jeg viser også til at grunnlaget
for det særskilte unntaket fra autorisasjonsplikten for regnskapslag
innen jordbruk mv. ikke lenger er til stede. 

 Tomtefesteloven ble endret i 2004
og 2006. Høyesterett vurderte grunnlovmessigheten av disse endringene
i dommer avsagt 21. september 2007. 

Eiendomsskatteloven inneholder
ingen eksplisitte regler om hvem som er debitor for eiendomsskatt på
festetomter. Finansdepartementet har i en fortolkningsuttalelse fra 1992
lagt til grunn som det prinsipielle utgangspunktet at fester skal betale
eiendomsskatt for verdien av bygningen, mens bortfester, dvs. grunneier,
skal betale eiendomsskatt for verdien av tomten. Prinsippet er senere slått
fast av Høyesterett i en dom inntatt i Rettstidende 2002, side 1411. I
fortolkningsuttalelsen la imidlertid departementet også til grunn
at det gjelder et unntak for festeavtaler med lengre varighet enn 99 år,
eller når festeren har ensidig rett til å forlenge avtalen uten
tidsbegrensning. I disse tilfellene anses festeren som eier av tomten i
forhold til eiendomsskattekravet. Det er en gammel rettstilstand i Norge
at totale bruksretter likestilles med reell eiendomsrett når retten
har en varighet på over 99 år. Jeg legger til grunn at de nevnte
prinsippene vanligvis er fulgt opp i kommunenes praksis. Det som beskrives
som ulik tolkning fra kommunenes side, kan skyldes at festekontrakter varierer
i innhold med hensyn til varighet og mulighet for forlengelse. Jeg vil imidlertid
ikke utelukke at enkelte kommuner ennå ikke har fått gjennomgått
konsekvensene av endringene i tomtefesteloven og høyesterettsdommene
om den. 

Uttalelsene fra Finansdepartementet ble avgitt før
tomtefesteloven ble endret. Endringene har styrket festers posisjon i avtaleforholdet.

Finansdepartementet vil gjennomgå spørsmålet om
eiendomsskatt på festetomter i lys av endringene i tomtefestelovgivningen
og vurdere om det er behov for nærmere regulering i eiendomsskatteloven.

 Høyesteretts kjæremålsutvalg
mente at det ikke var forhold som tilsa at SINTEFs anke skulle bli prøvd
av retten, og lagmannsrettsdommen som stadfester ligningen av SINTEF for
inntektsårene 2001 og 2002, er dermed rettskraftig. 

Etter skatteloven
er inntekt vunnet ved virksomhet skattepliktig. Forskningsaktivitet kan
være ideell og uten erverv til formål, men kan også utøves
som ledd i en kommersiell aktivitet med sikte på å generere
overskudd. Det er forskningsinstituttenes virksomhetsinntekter generert
ved kommersiell forskning som er gjenstand for skatteplikt, og ikke forskningen
i seg selv. 

Lagmannsrettens dom slår fast at over 90 pst. av
SINTEFs inntekter i 2002 skriver seg fra oppdragsforskning. Retten konkluderer
med at slik forskning mot vederlag i større grad har likhetstrekk
med annen tjenesteytelse enn virksomhet som tar sikte på å realisere
et ideelt formål. Lagmannsretten uttaler videre at deler av SINTEFs
virksomhet vil være i direkte konkurranse med skattepliktige innenlandske
selskaper, f.eks. Det Norske Veritas. En regel som fritar SINTEF og de ca.
60 andre forskningsinstituttene fra skatt på virksomhetsinntekter,
vil kunne gi disse instituttene en skattefordel og dermed kunne vri konkurransen
mellom disse og skattepliktige virksomheter. En slik regel vil også
innebære en uheldig forskjellsbehandling av inntekter fra forskningsvirksomhet
i forhold til inntekt fra annen type virksomhet. 

Forskningsinstituttene
forvalter imidlertid til dels større formuesverdier, som i utgangspunktet
er formuesskattepliktige. På bakgrunn av et forslag fra Regjeringen
vedtok Stortinget i fjor høst at eiendeler som benyttes i forskningsaktiviteter,
skal være fritatt fra formuesskatt. Regelen trådte i kraft 1. januar
i år. Etter regelendringen vil instituttenes skattebyrde være
svært begrenset. Denne endringen, og de sterke hensynene som taler
mot en regel om inntektsskattefritak, gjør at jeg ikke vil foreslå
å endre skatteloven slik at forskningsinstituttene fritas fra inntektsskatt.

 Når det gjelder spørsmålet
om å ettergi skattekrav, er det viktig å ha en viss likebehandling
av ulike personer, institutter eller bedrifter som får krav om etterbetaling.
Jeg tror ikke det er en klok idé å la det bli temaet i en spørretime
i Stortinget. Spørsmålet om man i tilfelle vil tilleggsbevilge
til SINTEF, blir et spørsmål i forbindelse med budsjettene.

Det er ikke riktig at Regjeringen har innført noe hvileskjær
i forskningen. Innsatsen i forhold til forskning er økt betydelig,
og denne regjeringen har klart å øke like mye i løpet
av tre år som den forrige gjorde i løpet av fire. 

Jeg
er også glad for at det var vår regjering som gjorde endringene
når det gjelder fritak for formuesskatten, for det har vært
oppfattet som en større belastning for disse forskningsinstituttene
enn en eventuell inntektsskatt. Det er problemet rundt vridninger når
det gjelder inntektsskattespørsmålet, som gjør at det
ikke er veien å gå. 

 I motsetning til min forgjenger
fra Høyre har jeg vært opptatt av nettopp disse spørsmålene,
for jeg mener at det er - kanskje av lojalitetshensyn, kanskje av praktiske
grunner - for stor lojalitet mellom kunder og banker, noe som kanskje gjør
at konkurransen i denne sektoren blir for liten. Nå vil Finansportalen
hjelpe til med det. Et samarbeid mellom bankene som gjør det lettere
å bytte bank, og gjennomføring av «Switching Codes»
vil også gjøre det lettere. 

Det var kanskje særlig
hensynet til mindre næringsdrivende som var utgangspunktet for mitt
engasjement på dette feltet, for de har kanskje større kostnader
knyttet til å bytte bankforbindelse i forhold til sine kunder. Men
jeg mener at vi nå både gjennom at Kredittilsynet skal påse
at dette arbeidet med «Switching Codes» har fullt trykk, og
at de skal komme tilbake og rapportere om det har en virkning, sammen med
at Finansportalen også er opprettet, er godt i gang med å få
bedre konkurranse på dette markedet. Så vil jeg komme tilbake
til en eventuell ytterligere vurdering når det gjelder kostnadene
rundt det å kunne ta med seg kontonummeret sitt hvis man bytter bank.





                

