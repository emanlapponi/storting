 Vi forholder oss til hva regjeringen har signalisert overfor Stortinget, og det Stortinget har sluttet seg til. Og Stortinget har sluttet seg til de kompenserende tiltakene som jeg refererte til i mitt svar. Så er det jo slik at regjeringen har en storstilt satsing på infrastruktur også i Valdres-regionen og i Nord-Gudbrandsdalen, f.eks. på E16 i Valdres, hvor man nå foretar en stor opprustning. Statens vegvesen opplyser at Bagn–Bjørgo kan starte opp i 2016. I Nord-Gudbrandsdalen satser man på E6 fra Ringebu til Otta. Man har økt bevilgningene til fylkesveier med 1,2 mrd. kr etter regjeringsskiftet i 2013. I tillegg er det en stor satsing på jernbane og økte bevilgninger til drift og vedlikehold. Det er altså store bevilgninger til infrastruktur, og den kommer Valdres-regionen og Oppland fylke til gode, de storstilte satsingene regjeringen har.


