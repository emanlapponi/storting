 

[11:37:02]

: Regjeringen konkluderte i mai 2014 med at fremtidig regjeringskvartal skal planlegges med ambisiøse miljømål og høy grad av energieffektivitet, slik at det ved planleggingen er på høyde med beste praksis for miljøvennlige bygg og uteområder i et livsløpsperspektiv, som gir en samfunnsøkonomisk lønnsom og kostnadseffektiv ressursbruk.


For å sikre at miljøstandarden oppnås til lavest mulig kostnad, må konkrete miljømål fastsettes tidlig. Jeg har derfor bedt Statsbygg komme tilbake med forslag til en konkretisering av miljøambisjonene i prosjektet. Statsbygg har bl.a. innhentet kunnskapsstatus for nasjonal og internasjonal beste praksis for miljøvennlige bygg og uteområder. Statsbyggs vurderinger dekker en rekke miljøtema: klimagassutslipp, energi, materialbruk, avfall og forurenset grunn, inneklima, lokalklima, utendørs luftkvalitet og støy, klimatilpasning, overvann og biologisk mangfold, og transport. Det er i forbindelse med utredningene innhentet erfaringer knyttet til kostnader, herunder samfunnsmessige virkninger og livssykluskostnader, samt forholdet mellom sikkerhetskrav og miljøambisjoner.


Regjeringskvartalet vil på grunn av sikkerhetskrav ha bygg med mer bruk av betong og andre materialer som kan medføre høy klimabelastning. Byggene kan ikke uten videre sammenlignes med ordinære kontorbygg. På den annen side bidrar samlokalisering av departementene i et sentralt byområde med god kollektivdekning betydelig til å kunne nå høye miljømål.


Flere byggeprosjekter, f.eks. i FutureBuilt, har de siste årene oppnådd ca. 50 pst. reduserte klimagassutslipp, og noen har oppnådd betydelig større reduksjoner. Disse byggeprosjektene kjennetegnes ved at de er sentralt lokalisert, omfatter rehabilitering av bygg der fundamentering og bæresystem gjenbrukes, har lavt energibehov og noe egenproduksjon av fornybar energi og for øvrig forsynes med tilnærmet 100 pst. fornybar energi. Flere av disse elementene er også aktuelle i det nye regjeringskvartalet.


Når det gjelder spørsmålet om prosjektet nytt regjeringskvartal blir et FutureBuilt-prosjekt, er det for tidlig å ta standpunkt til dette. Statsbygg har i lengre tid vært i dialog med FutureBuilt. Det aller viktigste er imidlertid at miljøkvalitetene ivaretas i prosjektet, og at byggene gir et godt svar på regjeringens og Stortingets ambisjoner om at det skal være på høyde med beste praksis.


 

[11:41:12]

: La meg først si at jeg er glad for både representanten Elvestuens og andres sterke engasjement for det nye regjeringskvartalet. Det er viktig at det er åpen debatt og dialog om utviklingen av et så stort nasjonalt prosjekt midt i hovedstaden.


Jeg er også enig i at vi skal ha høye miljøambisjoner for det nye prosjektet, men her er det mange ulike elementer som spiller inn. Arealnorm er et viktig element for å nå høye miljømål, men det er også andre elementer som spiller inn – kollektivdekning og muligheten for gange og sykkel til jobb er også viktig å ta med i det bildet.


Så kan det være, som jeg var inne på i mitt svar, at det er sider ved et nytt regjeringskvartal knyttet til sikkerhet, bruk av betong, som gjør at det ikke umiddelbart er helt sammenlignbart med andre både små og store prosjekter. Men miljøambisjonene er der.


 

[11:43:18]

: Jeg er enig i at nettopp fordi det er vanskelig, skal man også ha høye ambisjoner, og at vi er nødt til å se de ulike elementene i sammenheng. Det er mange forutsetninger som tilsier at dette kan bli et godt miljøprosjekt, som jeg var inne på. Det at vi samler regjeringskvartalet, med unntak av forsvar, på ett sted, gjør at man unngår mye transport internt i byen. Det gjør også at vi kan få mer energieffektive løsninger, og at vi kan få en mer effektiv bruk av departementskontorene.


Så jeg har stor tro på at vi skal få til gode løsninger, med høye ambisjoner, men allerede nå å konkludere med at det skal inn i én ramme, mener jeg er for tidlig. Det er god dialog mellom Statsbygg og FutureBuilt, og vi jobber nå kontinuerlig og konkret med å definere standarder og hvordan man kan få til et nytt regjeringskvartal med høye miljøambisjoner midt i byen.






                

