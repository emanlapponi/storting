 Statsbyggs anbefaling om byformprinsipper for nytt regjeringskvartal er svar på departementets oppdragsbrev av 26. juni 2014 om arbeidet med statlig reguleringsplan. Oppdraget er basert på beslutningene regjeringen tok i mai 2014. Statsbyggs forslag omhandler ikke eventuell bruk av R5 og R6, da dette ikke var en del av oppdraget. Statsbyggs anbefaling bygger på parallelloppdragene som ble utarbeidet i idéfasen i vår, på evalueringskomiteens grundige vurdering og på innspill fra andre sentrale aktører. Oslo kommune har kommet med viktige innspill i idéfasen.


Statsbyggs forslag viser at det er mulig å etablere et funksjonelt regjeringskvartal med moderate byggehøyder, hvor det både er plass til en stor park og hensynet til gående og syklende er tillagt stor vekt. Statsbyggs anbefaling viser et konkret forslag. Det er kun byformprinsippene, dvs. de overordnede rammene for gater, byggehøyder og byggegrenser som foreslås tatt videre til arbeidet med reguleringsplanen.


Regjeringen vil omkring årsskiftet behandle spørsmål knyttet til Statsbyggs forslag til byformprinsipper. Vi vil også se nærmere på mulighetene for å bruke R5 og/eller R6. Kommunal- og moderniseringsdepartementet vil på bakgrunn av regjeringens drøftinger av disse spørsmålene gi føringer til Statsbyggs arbeid med reguleringsplanen. Reguleringsplanen skal utformes slik at den gir tilstrekkelig fleksibilitet for den videre detaljplanleggingen. Statsbyggs fremdriftsplan innebærer at forslaget til reguleringsplan sendes på høring før sommeren 2016. Vedtaket kan skje tidligst ved årsskiftet 2016/2017. De endelige beslutningene om bl.a. byggehøyder, plassering av ny bebyggelse, plasser og uteområder tas når reguleringsplanen blir vedtatt.


Oslo kommune er en særlig viktig aktør i arbeidet med regjeringskvartalet. Jeg legger stor vekt på at kommunen involveres i planprosessen. Det har så langt vært tett kontakt mellom Oslo kommune og departementet, både på administrativt nivå og med byråd for byutvikling. Jeg ønsker at kommunen og departementet skal fortsette den gode dialogen. Dette tok jeg opp på et møte i forrige uke med byrådslederen, der jeg også orienterte om den videre prosessen i arbeidet med nytt regjeringskvartal.


Jeg ønsker en god dialog med Stortinget i denne saken. Jeg orienterte de parlamentariske lederne tidlig i 2014 om arbeidet med nytt regjeringskvartal og om Statsbyggs anbefaling i oktober i år. Jeg vil også i fortsettelsen holde Stortinget og partiene orientert om status, fremdrift og viktige veivalg for prosjektet på egnet måte. For øvrig vil Stortinget bli orientert i de årlige budsjettprosessene.


