 La meg først si at jeg og regjeringen legger stor vekt på at det nye regjeringskvartalet skal være åpent. Det er en del som ligger veldig sentralt i hovedstaden. Det skal være åpne byrom, det skal være tilgjengelig, og det skal være trygt for dem som jobber der, og for dem som ferdes i området. Det legger vi vekt på også nå. I den fasen når det skal rives og bygges, skal det være så åpent som mulig. Det ligger i bunnen.


Det jeg synes har vært positivt med den skissen som har kommet fra Statsbygg, er at de viser at det er mulig å realisere regjeringskvartalet samlet på en måte som gjør at det blir moderate byggehøyder. Når departementet i tillegg vil vurdere R5 og eventuelt R6, betyr det – etter min oppfatning – at vi kan få til en svært god løsning.


Vi har så langt sørget for god informasjon til Stortinget. Budsjettrunden er én ting, men vi har også lagt vekt på å ha uformelle drøftinger med de parlamentariske lederne.


