 La meg først si at det er ingenting i Statsbyggs forslag som endrer forutsetningene for at Y-blokka må rives. Den beslutningen er tatt, og den er meget vel begrunnet. De skissene som Statsbygg har når det gjelder eventuelt å senke og forsterke Ring 1, vil ikke få noen konsekvenser for sikkerheten knyttet til Y-blokka. Det er ikke mulig å ha departementale bygg over den tunnelen.


Ellers vil jeg understreke at vi må legge sikkerhet i bunnen når vi skal bygge et nytt regjeringskvartal. At det samles, gjør det enklere å håndtere sikkerhet, slik politiet også har understreket. Vi mener at dette kan håndteres samtidig som man sikrer god åpenhet mens det bygges, og også når det er bygget. Det skal være åpne rom, det skal være tilgjengelig og hyggelig for folk flest.


Helt til slutt: Når det gjelder arkitektkonkurransen, vurderer vi ulike måter å gjøre det på, men det kommer etter hvert.






                

