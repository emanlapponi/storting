 La meg først si at vi mener Husbankens låneramme for neste år er godt tilpasset den etterspørselen som var på det tidspunktet regjeringen foretok sine vurderinger. Som jeg også henviste til i mitt innlegg, er det en rekke ulike ordninger kommunene kan bruke, ikke bare for å bygge kommunale utleieboliger, men også for å bruke det private utleiemarkedet. Da mener vi at bostøtten kan være en god ordning. Bostøtten er en regelstyrt ordning hvor bevilgningene vil følge etterspørselen og gis til dem som oppfyller kravene. Vi styrker bostøtten til neste år, særlig for fattige barnefamilier – man vil i enkelte områder kunne få opp mot 5 000 ekstra i bostøtte – og det er for å hjelpe dem som har de største utfordringene på boligmarkedet.


