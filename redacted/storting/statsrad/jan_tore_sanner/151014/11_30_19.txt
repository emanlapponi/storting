 Det er et viktig og godt spørsmål som reises av representanten, men la meg bare starte med å si at et viktig utgangspunkt for at bosetting av flyktninger kan gjøres på en god måte, er at vi har et velfungerende boligmarked. Det er et overordnet mål for regjeringen i vårt daglige arbeid. Vi ser imidlertid at boligmarkedet i Norge består av mange små, lokale boligmarkeder, og at utfordringene kan være ulike kommunene imellom. Mange kommuner har knapphet på boliger som på kort varsel kan tas i bruk til dette formålet.


Innenfor boligpolitikken har vi et bredt sett av virkemidler som kan komme til anvendelse i den situasjonen vi er i nå. Et viktig virkemiddel er Husbankens grunnlån. Denne låneordningen kan gå til finansiering av både oppføring og utbedring av boliger. Innenfor utbedring er det anledning til å få grunnlån til ombygging av annen bygningsmasse til boliger. Ved utgangen av august var det gitt grunnlån til utbedring av 1 129 boliger. Dette er å utnytte grunnlånet, med sine gunstige lånevilkår, på en god måte.


Husbanken har i sin verktøykasse også flere låne- og tilskuddsordninger som kan benyttes til bosetting av flyktninger i tillegg til grunnlånet. Først vil jeg nevne tilskuddsordningen for utleieboliger, som gjennom forslaget i tilleggsproposisjonen fra Justisdepartementet blir økt for tredje gang i år. I inneværende år vil det dermed kunne bli gitt tilskudd til etablering av over 1 700 utleieboliger. Denne påplussingen er ment å ta høyde for dagens etterspørsel fra kommunene.


Jeg vil også nevne at det i den senere tid har blitt bygd flere utleieboliger i regi av private aktører, hvor kommunene har tilvisning på anslagsvis 30–40 pst. av boligene. Disse prosjektene finansieres med grunnlån, ikke tilskudd. Grunnlånet blir dermed utnyttet på en god måte.


Jeg vil også fremheve Husbankens oppfordring til kommunene om å øke gjennomstrømmingen i de kommunalt disponerte boligene ved at husstander som leier av kommunen, kan kjøpe en egen bolig ved hjelp av startlån og/eller tilskudd til etablering. Husbanken gir også veiledning om hvordan kommunene kan hjelpe kommunale leietakere ved å finne en egnet bolig i det private leiemarkedet.


Videre har Kommunal- og moderniseringsdepartementet på høring forslag til forenkling av eksisterende bygg i byggeforskriften, SAK10, og byggteknisk forskrift, TEK10. I høringen ble det bl.a. foreslått å lempe på krav til romhøyde, utsyn, dagslys, mv., slik at det blir enklere å gjennomføre tiltak i eksisterende bolig, som f.eks. å gjøre uinnredet kjeller om til boligareal. Disse forslagene vil bli iverksatt fra 1. januar 2016.


Ingjerd Schou hadde her overtatt presidentplassen.


