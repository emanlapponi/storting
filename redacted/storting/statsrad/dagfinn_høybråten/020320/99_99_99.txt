 Vadsø kommune overtok i
sin tid røntgenutstyret fra det tidligere sykehuset i Vadsø.
Tjenesten har vært drevet ved hjelp av kommunalt helsepersonell,
og bildene som tas lokalt, har vært sendt til Kirkenes
sykehus for tolkning. Driften har i sin helhet vært
finansiert av kommunen. Det er nå behov for investering
i nytt røntgenutstyr. Man ønsker også å kvalitetssikre
tjenesten ved at virksomheten organiseres som en satellitt under
røntgenavdelingen ved Kirkenes sykehus. Jeg har fått
opplyst at kommunestyret vil dekke innkjøp av nytt digitalt
røntgenutstyr ved Vadsø helsesenter, og at Kirkenes
sykehus vil drifte tjenesten dersom staten påtar
seg et ansvar for å finansiere driften.
Vadsø kommune har søkt Rikstrygdeverket om midler
til driften, under henvisning til at trygden sparer penger ved at
pasientene slipper å reise til Kirkenes sykehus
for å få utført røntgenundersøkelser.

Rikstrygdeverket har ikke adgang
til å finansiere utstyr og drift av
røntgenvirksomhet innen spesialisthelsetjenesten.
Ansvar for å sørge for å finansiere
drift av spesialisthelsetjenester tilligger nå de regionale
helseforetak. Når det gjelder drift av røntgenvirksomheten
i Vadsø, vil jeg derfor legge til grunn at det primært
og på kort sikt må søkes en løsning
på denne saken mellom Vadsø kommune
og Helse Nord regionale foretak.

Jeg kan godt se at et tilbud om å få utført
røntgenundersøkelser lokalt i Vadsø er
gunstig for pasientene og sannsynligvis også vil
medføre samfunnsøkonomiske besparelser. Som helseminister
er jeg opptatt av å få et best mulig helsetilbud
når det gjelder både tilgjengelighet
og kvalitet. Derfor er det nedsatt en arbeidsgruppe som skal vurdere
om ansvaret for syketransport og skyss av helsepersonell bør
overføres fra folketrygden til de regionale helseforetakene
og/eller at deler av tjenesten overføres til kommunene.
Jeg vil vurdere en slik overføring med mulig ikrafttredelse
i 2004.

Departementet har dessuten nylig
nedsatt et utvalg som skal se på de fremtidige finansieringsordningene
for spesialisthelsetjenesten under ett. En vurdering av finansieringsløsninger
i grenseoppgangen mellom primærhelsetjenesten
og sykehusene, spesialisthelsetjenesten, vil inngå i dette
utvalgets vurderinger.

 Som jeg sa i mitt første
svar, ligger løsningen ikke i at Rikstrygdeverket
går inn i finansieringen av sykehustjenester. Løsningen
må ligge i at det regionale
helseforetaket og helseforetaket i Finnmark finner at dette er en
løsning som er i samsvar med de rammene de har, og det
oppdraget de har om å yte tjenester for befolkningen i
dette området. Jeg vil holde meg orientert om hvordan helseforetaket
håndterer denne saken.

Jeg tror imidlertid at den viktige og strategiske
muligheten for å påvirke dette systemet fremover
ligger i de systemmessige endringene som nå utredes, hvor
vi bl.a. ser på muligheten for at syketransporten, og dermed
reiseutgiftene, blir en del av helseforetakenes ansvar.
I så fall vil helseforetakene stå overfor valgmuligheter
i forholdet mellom desentraliserte løsninger
og reisekostnader, som gir muligheter for mer rasjonelle valg.

 Vi vet at mange rusmiddelmisbrukere har omfattende
helseproblemer. Et tilgjengelig og godt helsetilbud, herunder somatisk
sykehusbehandling, er derfor svært viktig. Selv om rusmiddelmisbrukere
har den samme rett som andre til nødvendige helsetjenester,
er det dessverre mye som tyder på at
vi har et underforbruk av helsetjenester i denne gruppen. Det er bakgrunnen
for at Regjeringen besluttet at Helsedepartementet fra årsskiftet
skulle overta det overordnede ansvaret for helsetjenestetilbudet
til rusmiddelmisbrukere.

Når det gjelder somatiske spesialisthelsetjenester
spesielt, vil jeg understreke at rusmiddelmisbrukere selvsagt har
de samme lovfestede rettigheter til somatiske spesialisthelsetjenester
som andre medborgere i landet. Likevel ser jeg at dette
er en pasientgruppe som vil ha særlige utfordringer i forhold
til å oppsøke tjenestetilbud, og det meldes dessverre også om
vansker med å få tilbud om somatiske tjenester
i primærhelsetjenesten.

Jeg har bl.a. på denne bakgrunn lagt
inn et eget punkt om helsetjenester til rusmiddelmisbrukere i styringsdokumentene
til de regionale helseforetakene.
Jeg siterer fra styringsdokumentet for Helse Øst, der det heter:

«Institusjoner
for rusmiddelmisbrukere som er hjemlet i spesialisthelsetjenesteloven
følger med overgangen til statlig eierskap. Dette dreier
seg om tiltak som poliklinikker, akuttinstitusjoner og ulike spesialiserte
behandlingsinstitusjoner. I tillegg til disse tiltakene må helseforetakene
sørge for at rusmiddelmisbrukere får tilgang til
nødvendige helsetjenester i ordinære spesialisthelsetjenester. … Departementet
forutsetter at Helse Øst, i samarbeid med kommunene,
ivaretar videre utvikling og tilretteleggelse av tiltak for mennesker
med psykiske lidelser og omfattende rusmiddelmisbruk.»

De regionale
helseforetakene skal rapportere om de resultater som oppnås
i forhold til styringsbudskapet som er sendt, også på dette
området. Jeg kommer selvsagt til å følge
med på resultatene innen rusmiddelomsorgen, som er
et høyt prioritert felt for meg og for Regjeringen.
For å få et helhetlig bilde av situasjonen vil
jeg dessuten be Statens helsetilsyn, som ledd i sin tilsynsvirksomhet, vurdere
nærmere tilbudene om somatiske helsetjenester for rusmiddelbrukere,
for på dette grunnlaget å vurdere behov for spesielle
tiltak.

Når jeg fra årsskiftet har
tatt et større ansvar for dette området, er mitt
mål at vi må få en styrking av helsetjenestens
innsats generelt for denne gruppen samt en tydeliggjøring
av ansvar og sammenheng i behandlingskjeden.

Som et ledd i arbeidet med å nå dette
målet, har jeg bedt Sosial- og helsedirektoratet om å gjennomgå og foreslå forbedringstiltak
når det gjelder helsetjenestetilbudet til rusmiddelmisbrukere.
Regjeringen tar videre sikte på å legge fram for
Stortinget i løpet av våren et forslag om at staten
overtar de deler av fylkeskommunens ansvar for tiltak for rusmiddelmisbrukere
som kan defineres som spesialisthelsetjeneste. Disse kommer således i
tillegg til de institusjoner som allerede er hjemlet i spesialisthelsetjenesteloven,
og som fulgte med overgangen til statlig eierskap ved årsskiftet.
Med dette forslaget får staten ved de regionale
helseforetakene ansvaret for alle spesialisthelsetjenester
til denne gruppen. Et av siktemålene med dette er helhetlig
styring og et bedre helsetilbud til mennesker med rusmiddelproblemer.
Dette er viktig som et ledd i Regjeringens mål om å styrke
behandlingstilbudet for denne gruppen.

 La meg først fastslå at akuttberedskapen
ved våre sykehus skal være
tilgjengelig for narkomane, som for alle andre
norske borgere.

Plikten til å legge til rette for
helsetjeneste for narkomane innenfor den ordinære
spesialisthelsetjenesten er understreket overfor foretakene i styringsdokumentene. Jeg
tror det er viktig at vi har særtiltak i form av lavterskel
helsetilbud slik at vi kan gå inn og ta fatt i den type problemer
som representanten Alvheim nå peker på, men jeg
tror at vi i tillegg trenger å sørge for at terskelen
inn i spesialisthelsetjenesten blir lavere.

Jeg vil ta med de forslag som representanten
Alvheim nå antyder, i min videre dialog med fagmyndighetene
på dette feltet. Jeg tror det er viktig at sykehusene
som har ansvar for akuttberedskapen, ser på om de har tilstrekkelig
kompetanse og tilstrekkelig forståelse av narkomanes behov
når de kommer inn til behandling. Jeg tror det er helt
essensielt at sykehus som har akuttfunksjoner, må se på dette
som en del av sitt ordinære akuttmedisinske ansvar.

 Jeg har, som jeg nevnte i mitt første
svar, bedt Sosial- og helsedirektoratet vurdere å foreslå tiltak
for å bedre helsetjenestetilbudet til rusmiddelmisbrukere.
Jeg vil be direktoratet om spesielt å se på hvordan
sykehusene kan tilrettelegge bedre for å ta
imot og gi behandling til narkomane, både som en
del av den akuttmedisinske beredskapen og på grunn av de
helseproblemer som de vedvarende sliter med som følge av
sin narkomani.

I den forbindelse vil jeg altså ta
opp med fagmyndighetene de spørsmål som representanten
Alvheim nå har stilt.





                

