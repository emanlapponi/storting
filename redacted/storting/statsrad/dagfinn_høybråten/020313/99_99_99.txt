 Av dagens barnebefolkning regner en med at
10–20 pst. har psykiske plager som hemmer deres
daglige fungering, og at vel 5 pst. av disse har behov
for behandling. Barn og ungdom med atferdsvansker utgjør
20 pst. av henvisningene til det psykiske helsevern, mens
13 pst. har hyperaktivitet som henvisningsgrunn. For begge
diagnosegrupper er det en klar overhyppighet av gutter. En del av
disse får diagnosen ADHD. Det er en utfordring å diagnostisere
ADHD og avgrense denne diagnosen fra andre former for
uro, konsentrasjonsproblemer, dårlig impulskontroll og
atferdsproblemer.

ADHD eller Attention Deficit/Hyperactivity
Disorder er en relativt ny diagnose. Helsevesenets holdning til
og tilbud til mennesker som får diagnosen ADHD, vil variere
avhengig av hvilken aldersgruppe det dreier seg om. Det
er strenge kriterier for bruk av sentralstimulerende legemidler
når det gjelder voksne med diagnosen ADHD. Behandling
innvilges etter søknad og tillatelse fra
Statens helsetilsyn. Når det gjelder barn og unge
under 18 år, mener man å ha god effekt
av sentralstimulerende midler, og fagmiljøene er derfor
mer liberale med å forordne slik medikasjon. Det er relativt
bred faglig enighet om at det må foretas en grundig utredning
før diagnosen stilles og eventuelt Ritalin gis
til barn og unge. Det samme gjelder at forordning av sentralstimulerende
preparater aldri bør gis alene, men alltid være
en del av et sosialpedagogisk treningsprogram og følges
opp med behandling og råd til barn, pårørende,
barnehage eller skole og eventuelt andre
som har med barnet å gjøre.

Det er et alvorlig problem representanten
tar opp, og jeg er helt enig med representanten Valle i at både
barn og voksne med diagnosen ADHD må få adekvat
hjelp. Det gjøres mye godt arbeid i hjelpeapparatet. Samtidig
er jeg klar over at dagens tiltaksapparat absolutt ikke
er godt nok, verken med hensyn til kapasitet eller kompetanse.
Det er også mange pårørende
og pasienter som opplever at hjelpeapparatet ikke fungerer
helhetlig nok. Dette er også bakgrunnen for Opptrappingsplan
for psykisk helse, som innebærer at det satses
ressurser i løpet av årene 1999-2006 for å bygge
ut og kvalitetssikre tilbudet til mennesker med psykiske lidelser.
En betydelig del av denne satsingen skal gå til det psykiske
helsevern for barn og unge. Det skal satses på forskning,
kunnskaps- og kompetanseoppbygging, bl.a. innen feltet
ADHD. Et uttalt mål for tjenester fra psykisk helsevern
er at de i stadig større grad skal bygge på forskningsbasert
kunnskap.

Siden 1994 har Sosial- og helsedepartementet sammen
med Undervisnings- og forskningsdepartementet finansiert Nasjonal
Kompetanseenhet for AD/HD, Tourettes syndrom
og Narkolepsi. Enheten driver veiledning og opplæring av
helsepersonell og holder seg oppdatert når det gjelder
nasjonal og internasjonal forskning på feltet.
I det psykiske helsevern for barn og unge finnes innenfor
poliklinikker eller på sentralsykehusnivå stadig flere
nevropsykologiske og nevropsykiatriske kompetanseteam. Barne- og
familiedepartementet og Helsedepartementet satser betydelige ressurser
på utvikling og implementering av nye og internasjonalt
anerkjente behandlingsformer for å hjelpe barn og unge
med store atferdsproblemer og deres nærmeste.

Det gjøres også en
viktig innsats for å forebygge psykiske lidelser hos barn
og unge. Allikevel har vi her et stort forbedringspotensial, ikke
minst når det gjelder å samordne
og målrette tiltakene. Her trengs innsats fra alle
som har med barn og ungdom å gjøre, der særlig skolen
peker seg ut med tiltak rettet mot mobbing og rusmisbruk og for å hindre
utstøting og marginalisering av enkeltelever.

Regjeringen er opptatt av å prioritere
utvikling av tiltak og kunnskap på feltet ADHD. Jeg har
gitt Sosial- og helsedirektoratet i oppdrag å starte opp
arbeidet med en strategi for en målrettet satsing i forhold
til barn og unge med psykiske lidelser. I denne sammenheng
vil jeg be fagmyndigheten se spesielt på behovet
for en særskilt innsats knyttet til ADHD.

 Jeg er enig med representanten Valle i at her
må en tenke helhet. Disse barna og ungdommene trenger ofte
hjelp fra mange instanser. Det er derfor avgjørende å få til
et godt samspill mellom helsetjenesten, barnevernet, spesialpedagogiske
tjenester osv. og ikke minst også med
foreldrene og andre pårørende. Jeg mener
at arbeidet med å iverksette de nye bestemmelsene
om individuelle behandlingsplaner for dem som har langvarige og
koordinerte hjelpebehov, vil være et viktig verktøy
for å møte denne gruppen. I tillegg trenger
man å styrke kompetansen gjennom kompetansesentre, slik
som jeg var innom.

Til det direkte spørsmålet
om en egen strategi: Det oppdraget jeg nå har gitt til
Sosial- og helsedirektoratet om å lage en målrettet
strategi for barn og unge med psykiske lidelser, vil ta
dette opp i seg. Jeg skal se til at dette blir et tema
i den sammenhengen.

 La meg først si meg helt enig i at
det er viktig at de som møter barna tidlig og står
dem nær, har kunnskaper nok til å skjønne
at det er noen som trenger faglig hjelp. Å bygge opp kompetanse
i den forbindelse er viktig. Det ligger midler til kompetansetiltak
i Opptrappingsplan for psykisk helse, uten at jeg kan gå nærmere
inn på enkeltgrupper i den forbindelse her og nå.
Men jeg er opptatt av at skolehelsetjenesten og helsestasjonene
må styrkes i forhold til det å komme tidlig til.
Dette er jo en del av helsetjenesten
som møter hele den unge befolkningen
i en veldig avgjørende og sårbar fase, og derfor
er nettopp styrking av helsestasjonene en viktig del av
Opptrappingsplan for psykisk helse.

La meg til slutt si: Når det gjelder
fengselshelsetjenesten, vil jeg se på de spørsmålene
som representanten Valle reiser i forbindelse med oppfølgingen
av det generelle tilsyn Helsetilsynet har hatt av fengselshelsetjenesten
i fjor.





                

  Den offentlige helsetjenesten
skal drives med åpenhet i forhold til sine omgivelser.
Derfor er offentlighetsloven gjort gjeldende for foretakene. Offentlighetsloven
gir en rekke innsynsmuligheter, men omfatter ikke en plikt
om møteoffentlighet. Det innebærer at
styrene så langt fra Stortingets side er gitt
anledning til å utøve skjønn
på dette området. De regionale
helseforetakene har valgt ulik praksis med hensyn til møteoffentlighet,
samtidig som alle er aktive med å informere om
sitt arbeid. Det gir et godt grunnlag for å vinne erfaring både
med åpne og lukkede møter.

Foretaksmodellen har som oppgave å gjennomføre den
helsepolitikk som besluttes i de nasjonale demokratiske organer,
med Stortinget som det øverste av dem. At disse
gjennomføres med lojalitet og kraft, er også et
viktig demokratisk element. Det er et viktig hensyn ved den nye
foretaksmodellen at styrene skal kunne virke under stabile organisatoriske
rammebetingelser. Jeg finner det derfor ikke riktig å gå inn
og pålegge styrene møteoffentlighet, men jeg vil
følge de erfaringene som gjøres med de ulike modellene
som er valgt i de ulike regionene. Jeg er for øvrig opptatt
av at foretakene driver en aktiv informasjonsvirksomhet, og at de
finner fram til gode kontaktformer med regional- og lokalpolitiske
organer. I tillegg skal foretakene opprette brukerutvalg for å sikre
en god dialog med de ulike brukergruppene.

 La meg si meg helt enig med representanten
Brørby i at tilliten mellom befolkningen og helseforetakene
og helsetjenesten er grunnleggende
viktig. Jeg er også enig i at folk flest må kunne
følge med, og at det må være åpenhet
om beslutningene. Jeg er imidlertid ikke uten videre enig
i at det må bety at åpne møter
er den eneste løsningen som oppfyller slike intensjoner.
Vi må ta med oss at de som er valgt inn i styrene for helseforetakene, ikke
er valgt inn på grunnlag av partipolitisk farge, ikke
på grunnlag av geografisk plassering og ikke
på grunn av at de representerer bestemte
interesser, hvis en da ser bort fra arbeidstakerrepresentantene,
men på grunnlag av personlig egnethet. Hvis man gjør
møtene åpne uten videre, kan det føre
til at disse organene blir mer lik politiske organer, og det kan være
uheldig. Jeg er slett ikke sikker på at det behøver å skje,
og derfor vil jeg følge erfaringene nøye
der man har valgt åpne møter, for å se
om det faktisk kan fungere på en tilfredsstillende måte.
Svaret er altså at jeg ikke akter å bruke noen
instruksjonsmyndighet overfor foretakene på dette punkt.
Jeg ønsker å følge de erfaringene
som de ulike foretakene gjør ut fra de ulike modellene
de har valgt – noen har valgt åpne og
andre lukkede møter – og så vil
jeg eventuelt komme tilbake til saken når de
erfaringene ligger på bordet.

 Jeg tror alle som har erfaring fra
virksomhet i politiske organer i fylke, kommune eller
stat, vet at prosessene blir annerledes om møtene er åpne eller
lukkede. Det betyr ikke nødvendigvis at de blir
dårligere hvis de blir åpne, men de blir annerledes.
Jeg er uten videre tilhenger av at for organer som har partipolitisk
sammensetning, er det naturlig at det er åpne møter
fordi det er en del av den partipolitiske debatten. Foretaksstyrene
er ikke sammensatt på det grunnlaget lenger,
og det tilsier at en fort kan dra disse styrene inn i politiske
prosesser som de ikke er sammensatt i forhold til, og
da vil de bli noe annet enn det de var tenkt å bli med
utgangspunktet i reformen. Men, som sagt, la oss vurdere de ulike
erfaringene med de to ulike modellene, og så ta stilling
når erfaringene er bedre dokumentert enn de er
i dag.

Kari
Lise Holmberg hadde her overtatt presidentplassen.

