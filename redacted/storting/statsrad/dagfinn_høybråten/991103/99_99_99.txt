  La meg aller først si at det er viktig
at kreftsyke sikres den beste behandling våre sykehus kan
gi. Det er derfor vi nå tar et løft for denne pasientgruppen
gjennom nasjonal kreftplan og utstyrsinvesteringer ved norske sykehus.
Vi ser også resultater ved at flere kreftpasienter behandles
ved våre sykehus. Situasjonen ved norske sykehus er ikke
slik at kreftsyke generelt hindres i å få behandling
med nye medisiner fordi refusjonene per behandlet pasient er basert
på rimeligere medikamenter. Sykehusene finansieres delvis
av rammetilskudd fra fylkeskommunen, delvis av refusjoner per behandlet
pasient og delvis fra øremerkede tilskudd.

Finansieringssystemet som er basert på refusjoner
per behandlet pasient – den innsatsstyrte finansiering – refunderer
behandling av kreftpasienter basert på en gjennomsnittlig
kostnad per behandling. En slik gjennomsnittlig DRG-refusjon for
pasientgruppen innebærer at noen behandlinger blir overfinansiert,
mens andre blir underfinansiert. Sosial- og helsedepartementet har
ansvar for kontinuerlig å følge opp kostnadsutviklingen
og refusjoner til ulike pasientgrupper, herunder kreftpasienter. 

Allerede før innføringen
av innsatsstyrt finansiering i 1997 ble medikamentell kreftbehandling
identifisert som et område hvor det er behov for bedret
registrering og finansiering. Dokumentasjonen om hva ulike former
for behandling innebar, var ikke god nok, og dette gjaldt også forhold
knyttet til kostnader ved medikamentbruk. Dette skyldtes bl.a. at
pasienttyngde og behandlingsformer er ulike ved regionsykehusene
og de øvrige sykehusene som behandler kreftpasienter. Det
ble våren 1997 satt ned en arbeidsgruppe med representanter
fra fagmiljøet som fikk i oppdrag å finne en løsning
til utprøving ved innføring av innsatsstyrt finansiering
1. juli 1997. Arbeidsgruppen fremmet en løsning hvor registrering
og finansiering var basert på behandlingskurer. Forslaget
til registreringspraksis ble sendt på høring og
ble i 1997 og 1998 prøvd ut ved alle region- og statssykehusene.
Erfaringene fra dette er imidlertid delte, og departementet har ikke
funnet det forsvarlig å implementere denne løsningen
for alle landets sykehus. Departementet tok derfor høsten
1998 initiativ til en ny arbeidsgruppe som fremmet forslag til en
justert løsning i april i år, men heller ikke
denne løsningen tilfredsstiller de minimumskrav som må være
oppfylt for å kunne være en forsvarlig finansieringsordning.

Departementet tar derfor nå sikte
på at man tidligst mulig i år 2000 får
en løsning hvor refusjon for dagbehandling av kreftpasienter
prisdifferensieres i større grad enn i dag. Det vil innebære
at det gis høyere refusjon for særdeles kostbar
medikamentell behandling, mens enkelte behandlinger vil få lavere
refusjon. Fagmiljøene er orientert om at de i løpet
av høsten vil bli innkalt til et møte for å vurdere
om dette er en løsning som kan tas i bruk allerede i år
2000. Det er mitt mål.

Parallelt med at vi finner en løsning
for neste år, arbeides det med å forbedre registrering
av behandling av kreftpasienter på litt lengre sikt. Formålet
er en ytterligere prisdifferensiering enn den som kan iverksettes
allerede neste år. Det er viktig at en slik løsning
passer 

alle

 landets sykehus, noe det
hittil har vært svært krevende å få til med
den dokumentasjon vi har om hva slags behandling som blir gitt.
Et slikt arbeid må skje i nært samarbeid med de
norske fagmiljøene. Alle nordiske land bruker nå registrering
basert på DRG-systemet. Også når det
gjelder kreftpasienter, pågår det et viktig samarbeid
for å komme fram til en medisinsk-faglig meningsfull registrering
og klassifisering av pasientbehandling. Dette vil måtte
ligge til grunn for refusjoner per behandlet pasient.

  Jeg er kjent med det mindretallsforslaget
som representanten Alvheim nå viser til i forbindelse med
Stortingets behandling av Nasjonal kreftplan. Nå er det
slik at kjøp av medisiner til bruk i sykehus i sin helhet
belastes sykehusenes budsjett uten noen finansiering fra folketrygden.
Jeg finner det lite aktuelt å skille ut medisiner til enkelte
behandlingsformer fra dette generelle systemet. Hvis behandlingsformen
eller medisineringen endres slik at dette fører til radikale endringer
i kostnadsnivået, mener jeg løsningen må være det
vi nå arbeider med, nemlig å justere refusjonene
som sykehuset mottar fra staten. Og det er, som nevnt, en slik løsning
vi nå arbeider med i nært samarbeid med de fagmiljøer
som representanten Alvheim refererte til.

  Institutt for energiteknikk, IFE, har i dag
tillatelse til utslipp av begrensede mengder radioaktive stoffer
til miljøet i forbindelse med sin virksomhet på Kjeller.
Tillatelsen ble gitt i desember 1992 og utgår 31. desember
i år. Tillatelsen setter grenser for hvilke maksimumsdoser
som tillates som følge av utslippene. Bakgrunnen for tillatelsen
er en søknad fra IFE der det bl.a. er redegjort for stråledosene
som følge av utslipp til miljøet. En integrert
del av tillatelsen er et overvåkningsprogram som skal rapportere
til Statens strålevern. Et av vilkårene er også at
Statens strålevern skal informeres dersom det skjer endringer
i forutsetningene for beregning av stråledoser.

Strålevernet forventer med det første å motta
ny søknad om utslippstillatelse fra IFE. Strålevernet
tar sikte på en åpen behandling av søknaden,
der bl.a. berørte parter vil bli hørt.

I IFEs egne overvåkningsrapporter
rapporteres det årlig måleresultater fra radioaktive
stoffer i miljøet. I rapporten fra november 1997 er det
i tillegg rapportert data fra en mer detaljert undersøkelse
av forurensningene i dypere lag av sedimentene nær utslippspunktet
i Nitelva. Av denne rapporten går det fram at det er målt
høye konsentrasjoner av plutonium i sedimentene under elvebunnen.
7. oktober 1999 deltok Strålevernet på IFEs prøvetaking
av sedimenter i Nitelva. Strålevernet ble da for første
gang informert om at de forurensede sedimentene ligger tørrlagt
deler av året. Strålevernet har gitt uttrykk for
at forurensningsnivåene som er rapportert, er av en størrelsesorden
som tilsier at de forurensede sedimentene ikke bør bli
liggende der de nå ligger.

Statens strålevern har på denne
bakgrunn 15.oktober 1999 bedt IFE om:

		å utarbeide en rapport
som inneholder all tilgjengelig informasjon med hensyn til aktivitetskonsentrasjoner og
utbredelse av det forurensede området

		å utarbeide et forslag til tiltak for å fjerne
forurensningen. Forslaget skal også inneholde en vurdering
av mulige negative miljøeffekter på kort sikt
samt mulige ekstra stråledoser til personell som gjennomfører
arbeidet

Fristen for denne rapporten er satt til 1.
februar 2000.

Sosial- og helsedepartementet har i brev av
28. oktober 1999 i tillegg bedt Strålevernet komme med
en utførlig redegjørelse om håndteringen
av radioaktive utslipp i Norge helt fra Institutt for atomenergis
opprettelse i 1948 og fram til nå. Det er spesielt bedt
om en redegjørelse for hvordan ordningen var på 1950-
og 1960-tallet. Departementet har også bedt om en fullstendig
oversikt over alle tidligere og nåværende utslipp
av flytende radioaktivt avfall fra IFE til Nitelva og omegn. Strålevernet
er videre bedt om å vurdere om avdekkingen av sedimentene
har medført eller medfører en helsefare for befolkningen
i området, og hvilke tiltak Strålevernet eventuelt
mener bør settes inn. Strålevernet skal også vurdere
om det foreligger brudd på IFEs nåværende
utslippstillatelse.

På bakgrunn av Strålevernets
redegjørelse vil departementet vurdere om det skal igangsettes
særlige tiltak. Jeg har satt en frist for redegjørelsen
fra Strålevernet til      10. november 1999.

  Når jeg refererte til Strålevernets
vurdering på det punktet som Anneliese Dørum tar
opp i sitt tilleggsspørsmål, var det knyttet til den
prøvetaking som Strålevernet deltok på i
IFEs regi den 7. oktober 1999, og som gjelder de sedimentene som befinner
seg ca. ½ meter under elvebunnen. På grunnlag av
det som der kom fram, har IFE stilt krav om en oppryddingsplan med
frist 1. februar 2000. 

Nå har vi også et sted å lagre
denne typen materiale. Jeg regner derfor med at det blir ryddet
opp. Jeg er generelt tilhenger av åpenhet rundt alle disse
forhold. Det er viktig for befolkningens tillit.

  Når det gjelder behandlingen av søknad
om ny utslippstillatelse fra og med neste år, er det Statens
strålevern som skal behandle og vedta den.

Jeg har i spontanspørretimen tidligere
i dag gitt uttrykk for at det, ikke minst fordi IFE selv sier at
det bør være et mål å komme
ned på null, ville være naturlig at Strålevernet
vurderer et slikt krav i den forbindelse. Men jeg kan ikke starte
saksbehandlingen her, den må gå sin gang gjennom
de kompetente myndigheter.

Når det gjelder spørsmålet
om konsekvenser av mulig aktivitet på 1950-tallet, har
jeg nettopp, fordi jeg var lite tilfreds med måten IFE
svarte – eller ikke svarte – på de spørsmålene
på, bedt om en full redegjørelse fra kontrollinstansen
Statens strålevern. Når den redegjørelsen
foreligger, vil jeg vurdere det spørsmålet som
representanten Dørum nå stiller knyttet til helseundersøkelse.





                

  Det er viktig å sikre en offentlig
tannhelsetjeneste som fremmer høy kvalitet. Departementet
følger utviklingen i tannlegemarkedet nøye, og
anser det som nødvendig med flere typer tiltak for å bedre
tannlegedekningen i offentlig sektor. Det trengs tiltak for å øke
tilgangen og bidra til en geografisk bedre fordeling av tannleger
til den offentlige tannhelsetjenesten. I statsbudsjettet for 1999
ble det derfor bevilget 3,8 mill. kr til personellrettede tiltak,
og tilskuddet foreslås økt i budsjettforslaget
for 2000.

Regjeringens langsiktige strategi for å sikre
stabilitet i tannhelsetjenesten er å øke tilgangen
på tannleger. En utredning om tannlegeutdanning i Tromsø er
sendt på høring, med frist 15. november. Etter
oppsummeringen av høringssvarene vil jeg drøfte
den videre behandling med kirke-, utdannings- og forskningsministeren
og eventuelt komme tilbake til Stortinget på egnet måte.

På kort sikt er det nødvendig å rekruttere
tannleger fra utlandet. Departementet har i samarbeid med arbeidsmarkedsmyndighetene
igangsatt et prosjekt for rekruttering av tyske tannleger som gjennomgår
tre måneders norsk språkkurs, med bestått
eksamen før ansettelse. Sogn og Fjordane fylkeskommune
deltok i oktober 1999 på et rekrutteringsmøte
i Køln med positive resultater. 

Et annet tiltak fra departementets side for å øke
tilgangen på tannleger med norsk autorisasjon er iverksetting av
et forenklet utdanningsopplegg for tannleger fra land utenfor EØS-området.
I samarbeid med universitetene i Bergen og Oslo gjennomfører
de utenlandske tannlegene ett års tilleggsutdanning. Slik
utdanning var tidligere bare mulig å gjennomføre
over en periode på tre år. 

For å bidra til en bedre geografisk
fordeling av tannleger til den offentlige tannhelsetjenesten har
departementet i statsbudsjettet for 2000 foreslått økte
midler til stimuleringstiltak. Departementet har i samarbeid med
Den norske tannlegeforening og Kommunenes Sentralforbund kartlagt
muligheten for opprettelse av en nasjonal vikarordning. Geografisk
skjevfordeling og ubalansen mellom offentlig og privat sektor har
avdekket behov for en vikarordning som tar sikte på å utnytte
ledig kapasitet og øke fleksibiliteten i markedet. Hensikten
er å gi bistand til de fylkeskommunene som har hatt stort
omfang av vakanser, og gi mulighet for å planlegge for
langsiktige, stabile løsninger. Det tas sikte på at
vikarordningen trer i kraft fra årsskiftet. Det er også foreslått
en ny ordning med nedskriving av studielån for nyutdannede
tannleger som velger å arbeide i de deler av landet som
er hardest rammet av tannlegemangelen. Tilskudd til stimuleringstiltak
som i 1999 har vært øremerket de tre nordnorske
fylkeskommunene, vil for 2000 også bli vurdert i forhold
til andre fylkeskommuner.

Lønns- og arbeidsvilkår er
som kjent en forhandlingssak mellom arbeidsgiver- og arbeidstakerorganisasjonene.
Kommunenes Sentralforbund og Den norske tannlegeforening er også opptatt
av den vanskelige situasjonen i offentlig sektor. Den nye særavtalen
mellom partene inneholder en ny type provisjonstannlegestilling
og et eget stabilitetstillegg for å stimulere til nyrekruttering
og høyere grad av stabilitet i stillingene i offentlig
sektor i distriktene.

Statlige tiltak har ikke som siktemål å erstatte,
men å supplere arbeidsgivernes arbeid med rekruttering
og stabilisering. Som det fremgår av dette svaret, foregår
det svært mye, dels i regi av departementet og dels i regi
av partene, og jeg har tro på at aktiv innsats, samarbeid
og dialog vil bidra til at den offentlige  tannhelsetjenesten i Distrikts-Norge
fortsatt skal være et interessant og attraktivt
sted å arbeide for fremtidens tannleger.

  Det er i disse tider mange grupper som forsøker å få helseministeren
til å avgi forpliktende utsagn om fremtidige lønnsoppgjør.
Det er ikke helseministerens oppgave, og derfor kommer jeg heller
ikke til å gjøre det når det gjelder
denne viktige gruppen. Men jeg konstaterer at Den norske tannlegeforening
og Kommunenes Sentralforbund allerede har grepet fatt i dette ut
fra situasjonen med manglende rekruttering og dekning i den offentlige
tannhelsetjenesten. Jeg viser til de tiltak som er avtalt mellom
partene allerede, og som jeg tar som et uttrykk for at disse parter
er opptatt av den problemstilling som representanten Hoddevik her
reiser.

  Jeg tror generelt at tiltak som kan bidra
til å gjøre det enklere og mer attraktivt å være
tannlege i distriktene, er viktige for å bedre rekrutteringen
og stabiliteten – ikke minst det siste. Men det er fortsatt
slik at lønns- og arbeidsvilkår er partenes ansvar.
Det er et ansvar jeg har inntrykk av at partene tar, og jeg tror
ikke det ville være spesielt hjelpsomt om jeg skulle utstede
erklæringer på noe område som berører
tariffpolitikken.





                

