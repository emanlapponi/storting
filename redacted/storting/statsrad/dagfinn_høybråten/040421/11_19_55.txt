  Telefonkontakt mellom
pasient og pårørende, og omverdenen for øvrig,
er viktig under et sykehusopphold. Det er også bakgrunnen
for at pasienttelefoner etter hvert er i ferd med å bli
en selvfølge på sykehusene. Jeg er kjent med at flere
sykehus sliter med gamle systemer, der pårørende via
et sentralbord må ringe vaktrommet i avdelingen, og hvor
pleierne så må gå med beskjed og telefon
til pasientene. Dette er tidkrevende, det er uhensiktsmessig, og
det tar ikke minst pleiernes oppmerksomhet bort fra deres egentlige
oppgaver i sykehuset.

Teknologisk er det nå ikke bare
mulig, men nærmest blitt nødvendig, med pasienttelefoner
ved hver seng i sykehusene. Dette forutsetter imidlertid et telenettverk som
slett ikke alle sykehusene har i dag.
Den teknologiske utviklingen gjør det imidlertid også mulig
og ønskelig med en større grad av integrerte tjenester
ved pasientens seng, dvs. tjenester som omfatter bl.a. overvåking
av pasientene og kommunikasjon mellom pasient og vaktrom
i avdelingen, i tillegg til telefon. Et slikt nettverk
er det ikke rimelig at pasienten skal betale, verken helt eller
delvis.

Jeg har klare forventninger til at helseforetakene
gjennom utbygging av slike nett oppnår muligheter for en
tilfredsstillende løsning i forhold til pasienttelefoner.
Min oppfatning er at en finner løsninger som gjør
at det ikke skal koste mer å ringe til en pasient
innlagt i sykehus enn hva det koster å ringe
til en telefonkiosk eller en mobiltelefon.

Spørsmålet fra representanten
Frøiland har som utgangspunkt situasjonen i Helse
Bergen. Helse Vest har opplyst meg om at Helse Bergen HF i januar
2003 inngikk en fem års drifts- og operatøravtale
på pasient- og mynttelefoni ved Haukeland Universitetssykehus
med firmaet IKT Tjenester AS. Denne leverandøren tilbød billigere
utgående takster enn den forrige leverandøren. Helse
Bergen prioriterte å få lavest mulige takster
på utgående samtaler av hensyn til pasientene. Mellom
kl. 08 og kl. 18 koster utgående samtaler kr 0,43 pr. minutt, mens
det mellom kl. 18 og kl. 08 koster kr. 0,27.

Innringere som ringer pasienttelefonens hovednummer,
får opplest følgende melding:

«Velkommen
til pasienttelefonsystemet på Haukeland Universitetssykehus.
Tjenesten er åpen mellom klokken 07.00 og 22.00
og koster 3 kroner og 27 øre pr. minutt.»

Det gis altså informasjon om hvor
meget dette koster, hver gang en ringer opp telefonen.

Jeg har fått vite at dette
er et rent selvfinansierende system, og at Helse Bergen HF ikke
har noen nettoinntekt av denne ordningen. Dersom takstene
for samtaler 

til

 pasientene skulle settes
lavere, ville enten pasientene måtte betale mer for å ringe
ut eller Helse Bergen måtte subsidiere
pasienttelefonene betydelig. Ordningen er innført for å legge
forholdene så godt som mulig til rette for pasienter og
pårørende, slik at de kan holde kontakten i løpet
av sykehusoppholdet.

Helse Bergen har fått tilbakemeldinger
om at prioriteringene kanskje burde vært annerledes. De
vil derfor nå ta initiativ til å evaluere hele
telefonordningen for pasienter for å se på mulige
endringer. Som et ledd i dette er Helse Bergen i ferd med å gjennomføre
en spørreundersøkelse blant pasienter og pårørende
om pasienttelefonene. Resultatet fra spørreundersøkelsen
vil foreligge i løpet av dette halvåret, og Helse
Bergen vil deretter vurdere om det er grunnlag for å endre
prisstrukturen, altså forholdet mellom pris ved å ringe
inn til og ut fra pasienttelefonene.

La meg avslutningsvis minne om hvor stor betydning telefonisk
kontakt har for pasienter innlagt i sykehus, og hvilke behov dette
møter. De løsningene som er valgt bl.a. i Helse
Bergen, er gjort for å møte dette så raskt
som det har vært teknisk mulig å få til.

