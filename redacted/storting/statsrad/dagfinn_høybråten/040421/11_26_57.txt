  Jeg deler representanten Alvheims syn om at
det er viktig at helsetjenesten har
en god beredskap. Å styrke krisehåndteringsevnen i helsetjenesten
er derfor ett av fire satsingsområder
for Regjeringens helsemessige beredskap i 2004. De tre andre
satsingsområdene er å styrke beredskapen mot atom-,
biologiske og kjemiske hendelser, såkalte ABC-hendelser, å arbeide
for en robust forsyningssikkerhet i helsetjenesten
og å styrke det internasjonale helseberedskapssamarbeidet.

Helsesektoren er en stående beredskapsorganisasjon, hvor
den alminnelige beredskap er viktigst, også i
ekstreme situasjoner. Den allmenne kunnskapen og erfaringen som
akuttetatene har når det gjelder håndtering av
ulike situasjoner, vil være avgjørende også for
en håndtering av et eventuelt terrorangrep. Vi
vet at helsesektoren generelt
og sykehusene i særdeleshet er meget godt trenet til å håndtere
akuttsituasjoner, fordi dette er en del av hverdagens hendelser.

Helsetilsynets fokusering på beredskapsplaner
er ett viktig bidrag til at vi så raskt som mulig får
et oppdatert og rullerende planverk på dette feltet.

Bakgrunnen for Helsetilsynets oppfølging
er en undersøkelse som Sosial- og helsedirektoratet gjennomførte
i oktober 2003 på oppdrag fra departementet. Hensikten
var å få informasjon om status for beredskapsarbeidet
som grunnlag for videre oppfølging av kommuner, helseforetak
og regionale helseforetak. Fristen
for å utarbeide beredskapsplaner både
for helseforetakene og for kommunene etter loven om helsemessig
og sosial beredskap var satt til 1. juli 2003.
Resultatene fra i fjor høst viste at man var godt i gang,
men at det fortsatt var – for å si det slik – et
potensial for å forbedre arbeidet med
beredskapsplaner, og en god del har skjedd i løpet av det
halvåret som er gått fra undersøkelsen
ble gjennomført.

La meg kort gjengi og kommentere noen
av funnene i undersøkelsen som var utgangspunktet for spørsmålet.

I oktober 2003 hadde samtlige regionale
helseforetak en plan for helsemessig og sosial
beredskap. Ett RHF opplyste at planen var foreløpig og
ville bli bearbeidet videre. Den ble godkjent av styret for vedkommende
helseforetak i november.

Nesten halvparten av helseforetakene, 41 pst.,
hadde planen klar. De øvrige hadde startet arbeidet med
planen. Mange helseforetak er nye organisasjoner som inkluderer
flere tidligere sykehus. Sykehusene og fylkeskommunene
hadde sine beredskapsplaner også før
reformen. Disse måtte imidlertid omarbeides til å omfatte hele
helseforetak, og de måtte oppgraderes i forhold til endringer i
funksjons- og oppgavefordeling mellom sykehusene
innen helseforetaket, eventuelt også mellom
helseforetak.

Alle RHF hadde rutiner for oppdatering
av planen, mens bare halvparten av HF hadde det i oktober
2003. Jeg vil understreke at beredskapsplaner ikke kan eller skal
utarbeides én gang for alle, men må revideres
løpende etter som det skjer endringer, enten
det er internt i helsetjenesten, i samarbeidende etater eller
i samfunnet omkring, og planene må løpende oppdateres
i forhold til endringer i trusselbilde og risikoforhold som vi planlegger å imøtekomme.
Omstrukturering av sykehussektoren er en endring som innebærer
at beredskapsplanene må omarbeides.

De regionale
helseforetakene har prioritert først å ferdigstille
den regionale beredskapsplanen, som
er et overordnet dokument, og som definerer den overordnede strukturen
som helseforetakene skal innordne sine planer i forhold
til.

Jeg har, for å forsikre meg om at
det også skjer en systematisk gjennomgang og
oppdatering av bl.a. beredskapsplaner, pålagt de regionale
helseforetakene å utarbeide og iverksette
planer i henhold til loven. Tilbakemeldinger som departementet nå får,
bekrefter at dette er i god framdrift i gjennomføringen
av arbeidet.

