 Min oppfatning ut fra det materialet
jeg har fått inn gjennom den undersøkelsen jeg
refererte til, er at gjennomføringen av beredskapsplanleggingen
har vært krevende først og fremst på grunn
av den betydelige omstruktureringen av sykehussektoren som har foregått.
Det gjelder ikke bare selve sykehusreformen
og overføringen til statlig eierskap, men også omstruktureringen
av helseforetakene, der flere sykehus har gått
sammen i ett foretak. Man har altså beredskapsplaner på sykehusnivå,
men man trenger et sett av planer på helseforetaksnivå som
omfatter flere sykehus.

Jeg viser til at de regionale
helseforetakenes beredskapsplaner er på plass, og jeg forventer
at når helseforetakene skal rapportere til Helsetilsynet
nå pr. 1. mai, vil vi få et annet og langt mer
tilfredsstillende bilde enn det som Helsetilsynet og Sosial- og
helsedirektoratet hadde på sitt bord for noen
måneder siden. Jeg forventer at i løpet av få måneder
vil disse planene være på plass også på lokale
helseforetaks nivå.

