 I spørretimen 3. februar
1999 gjorde jeg det klart i et svar til representanten Øyangen angående
homofili at det ikke er en sykdom. Det er mange år siden
homofili ble fjernet som medisinsk diagnose. Dermed er det ikke
en tilstand det er aktuelt for helsevesenet å behandle.
Dette forholder jeg meg til som helseminister.

Homofile har selvsagt den samme rett til helsehjelp, med
de samme krav til forsvarlighet, som enhver annen. For offentlig
godkjent eller autorisert helsepersonell setter profesjonslovene
grenser for deres virksomhet. Ved utøvelse av sin helseprofesjon
må de holde seg innenfor det som er aksepterte forsvarlighetskrav
innen denne profesjonen. Helsepersonell skal møte pasienter
med respekt. I den grad helsepersonell forgår seg i forhold
til det regelverk og standarder de er underlagt, er det en sak for
tilsynsmyndighetene, her som på andre områder.

Helsetilsynet, som overordnet tilsynsmyndighet,
kjenner ikke til at helsepersonell er blitt innberettet til fylkeslege
for å ha deltatt i aktiviteter som innebærer forsøk
på å endre homofile menneskers orientering. Dersom
fylkeslegen får en slik sak til behandling, vil den bli
behandlet som en individtilsynssak. 

  Jeg velger å ikke gå inn
i premissene verken for hovedspørsmålet eller
det tilleggsspørsmålet som Grete Knudsen nå stiller,
annet enn i forhold til det som er mitt ansvar som helseminister. Men
det skal jeg svare på, og mine opplysninger bygger på brev
fra Statens helsetilsyn, som uttrykker at Helsetilsynet ikke kjenner
til at helsepersonell er blitt innberettet til fylkeslege for å ha
deltatt i nevnte aktiviteter.

Så til spørsmålet
om jeg har mottatt en søknad. Man skal alltid være
forsiktig med å svare kategorisk på slike spørsmål
når man leder et stort departement med en omfattende korrespondanse,
men jeg kjenner ikke til noen slik søknad, her jeg står,
og i den grad jeg skulle motta en, kan jeg heller ikke se at jeg
ville være rette adresse for en slik søknad.





                

  Medi 3 AS i Ålesund søkte i 1991
om godkjenning av døgnobservasjonspost med inntil fem senger.
Deres søknad ble avslått i 1993. Årsaken til avslaget
var departementets vurdering av at godkjenningen av Medi 3 AS som
sykehus «ville kunne medføre en konflikt med den
nasjonale målsettingen om en likeverdig og tilfredsstillende
helsetjeneste for alle grunnet konkurranse om helsepersonell i området».

Ny søknad om godkjenning av døgnobservasjonspost fra
Medi 3 AS har siden vært oversendt Statens helsetilsyn
for faglig vurdering. Fylkeslegen i Møre og Romsdal har
i denne forbindelse nylig vært på befaring av
lokalene.

Med en døgnobservasjonspost vil Medi
3 AS etter loven være å betrakte som et sykehus.
Søknaden vil derfor bli behandlet etter gjeldende regler
for godkjenning av sykehus med hjemmel i sykehusloven og lov om
psykisk helsevern. Myndigheten til å godkjenne plan for
etablering, eller vesentlige endringer, av sykehusets virksomhet
ligger i Sosial- og helsedepartementet.

Fra 1. januar 1999 har sykehusloven fått
en ny § 2a, som formaliserer det regionale samarbeidet
og pålegger fylkeskommunene som utgjør en helseregion, å utarbeide regionale
helseplaner. Regionale helseplaner blir utarbeidet i 2000, og skal
vedtas av departementet i løpet av februar 2001. Det er
etablert en interimsordning som skal gjelde fram til de regionale
helseplanene er vedtatt av departementet. I de tilfeller det stilles
krav om godkjenning av Sosial- og helsedepartementet, som ved søknad
om godkjenning av døgnobservasjonspost ved Medi 3 AS, skal
planene for etablering eller endring utredes og vurderes i et regionalt
perspektiv. Når saken oversendes departementet for godkjenning,
skal hovedelementene i funksjonsprogrammet ha vært forelagt
det regionale helseutvalget. Uttalelsen fra det regionale helseutvalget
skal følge saken, og det skal være gitt en beskrivelse
av hvordan det enkelte tiltak er relatert til eventuelt foreliggende regionalplan.

Jeg ber om forståelse for at jeg ikke
kan eller ønsker å ta stilling til slike enkeltsaker
i spørretimen før departementet har mottatt alle
saksopplysningene og behandlet søknaden. Departementet
vil imidlertid grunnet den lange saksbehandlingstiden i denne saken,
prioritere behandlingen av saken. Departementet forutsetter imidlertid
at søknaden behandles i henhold til gjeldende lovverk.
I vurderingen av saken vil også hensynet til fylkeskommunens
totale kapasitet og behov, herunder spesialutdannet helsepersonell,
måtte stå sentralt. 

  Jeg kan være enig med representanten
Nesvik i at noen rekord i kort saksbehandlingstid representerer
ikke denne saken. Det ville den ikke ha gjort uansett hva jeg hadde
svart her i dag, fordi den har en lang forhistorie.

Departementet anså brev av 1. november
1995 fra Medi 3 AS som en ny søknad, og oversendte den
til Statens helsetilsyn, og vi har i brev både i 1998 og
1999 etterlyst svar fra Helsetilsynet på denne søknaden.
Jeg sier det fordi det er klart spor av oppfølging fra
departementets side i saksbehandlingen. Men jeg vil nå ta
et initiativ til å få denne saken avsluttet og
avgjort, for den har versert altfor lenge i systemet, og det er
ingen parter tjent med.





                

 Spørsmålet om opphevelse
av reseptplikten for Tetragynon, kalt «angrepille»,
har vært vurdert av Statens legemiddelkontroll, SLK, som
kom til at preparatet risikofritt kunne selges reseptfritt, og det
ble truffet vedtak om at Tetragynon skulle selges reseptfritt fra
og med 1. januar 1997. Produsenten motsatte seg dette vedtaket,
og truet med å trekke preparatet fra markedet dersom reseptplikten
ble opphevet. På denne bakgrunn ble iverksettelsen av SLKs
vedtak utsatt, slik at preparatet fortsatt kunne være tilgjengelig
på det norske markedet, men da på resept.

Departementet tok i februar i år ny
kontakt med produsenten. Produsenten gjorde det klart at reseptfritt
salg av preparatet fortsatt er uaktuelt. Det initiativ representanten
Alvheim etterlyser, er således allerede forsøkt.

I kjølvannet av diskusjonen rundt
reseptfritak for Tetragynon mottok Helsetilsynet flere henvendelser
med forslag til hvordan preparatet skulle kunne gjøres
mer tilgjengelig. Ett av forslagene gikk ut på at apotek
skulle kunne få delegert myndighet til å levere
ut Tetragynon uten at lege var konsultert, forutsatt at kvinnene
fylte ut et skjema om egen helsetilstand. Det ferdig utfylte skjemaet
ville da fungere som en slags resept. Disse henvendelsene ledet
til at Helsetilsynet fant grunn til å minne om gjeldende
regelverk: Det er bare lege som kan skrive ut resepter. Men når
resept er skrevet, kan legen delegere utleveringen til andre. Forskrivning
av Tetragynon uten at legen har sett eller snakket med kvinnen,
vil være i strid med legeloven § 25 om
forsvarlig virksomhet. Helsetilsynet strammet altså ikke
inn på praksis, men minnet om regelverket, slik de også gjør
ved en rekke andre anledninger. Helsetilsynets standpunkt og det
regelverket de forvalter, har vært det samme i hele denne
tiden.

  Det er en glede å kunne være
i forkant av representanten Alvheim så lenge han selv setter
pris på det. Og det får vi prøve å fortsette
med.

Når det gjelder representanten Alvheims
spørsmål,   så er det riktig at det er
ulike syn på bruken av «angrepillen».
Her foreligger det imidlertid et lovlig fattet forvaltningsvedtak,
som også har grunnlag i et flertall i Stortinget, og da
er det en oppgave å søke å iverksette
det så langt som mulig. Men når en iverksettelse
kan bety at preparatet i det hele tatt ikke blir tilgjengelig på markedet,
har man unnlatt å sette det i verk. Det tror jeg også har
vært en riktig vurdering, som det har vært bred
enighet om.

Jeg kan ikke her og nå redegjøre
for den dokumentasjon som måtte være til stede
når det gjelder effekten av bruk av dette medikamentet
i forhold til abortforebygging. Det er imidlertid i gang et kontrollert
forsøk med utdeling av p-piller i Trondheim, etter forutgående
behandling her i Stortinget, og det forsøket som nå er
i gang, vil bli grundig evaluert. I den forbindelse vil vi også kunne
få svar på nærliggende spørsmål.





                

  Representanten Gundersen stiller et godt og
presist spørsmål, men det er ikke et spørsmål
som det kan gis et enkelt svar på. 

Overbelegg og korridorpasienter ved de store
sykehusene er et betydelig problem. Sosial- og helsedepartementet
tok dette opp i tildelingsbrevet for 1998 til Statens helsetilsyn
og bad om en kartlegging av kapasitets- og driftsforhold ved et
utvalg sykehus. Helsetilsynet har tatt fatt i denne problematikken,
og det fremgår av en rapport fra november 1998 og en ny
fersk rapport fra desember 1999 hvordan omfanget av dette er. Med
hensyn til belastning og overbelegg konkluderer rapporten med at
det for en stor del er de samme sykehusene som har korridorpasienter
nå, som hadde det i 1998. Kartleggingen viser imidlertid
at fylkeskommunene som eiere utviser ulik grad av engasjement for å endre
situasjonen. Mens noen fylkeskommuner har gjort en betydelig innsats
for å bedre forholdene, synes andre å være
heller passive i forhold til å ta tak i denne alvorlige
problematikken. Foruten Helsetilsynet følger landets fylkesleger opp
med tilsyn og systemrevisjon. Helsetilsynets generelle rapport om
overbelegg blir nå fulgt opp av departementet både
i forholdet til Helsetilsynet og i forhold til sykehuseierne, nettopp
fordi vi ser at sykehuseiernes egen innsats faktisk betyr noe.

Fremveksten av nye og bedre behandlingsmåter
er ikke minst en viktig bakenforliggende årsak til at det oppstår
problemer med korridorpasienter, nemlig en stadig voksende etterspørsel
etter sykehustjenester. Da Stortinget vedtok innføringen
av innsatsstyrt finansiering, var det først og fremst for å oppmuntre
sykehusene til å behandle flere pasienter. Fra 1997 og
fram til i dag er utbetalingene til innsatsstyrt finansiering økt
med om lag 1,8 milliarder kr. Og det har virket. Sykehusene har
i denne perioden hatt stor aktivitetsvekst. Bruddene på den
nye ventetidsgarantien er sunket vesentlig. Det er en utvikling
man kan være fornøyd med. Videre viser vurderinger
av effektivitetsutviklingen i norske sykehus at den samlede utnyttelsen
av ressurser nå synes å være bedre enn
tidligere på 1990-tallet, særlig på grunn
av bedre utnyttelse av sengekapasiteten.

På den annen side: Veksten i behandlingsaktivitet
i norske sykehus har vært større enn både
staten og fylkeskommunene selv forventet, noe som presser fylkeskommunenes økonomi
fordi de frie inntektsrammene ikke har tatt høyde for en
slik aktivitetsøkning. Samtidig er det mye som tyder på at
vi har hatt en kostnadsvekst i sykehussektoren som forsterker problemene.
Dette er noe av utgangspunktet for de forslag som Regjeringen nå arbeider
med. I slutten av denne måneden vil vi fremlegge en proposisjon
for Stortinget, der vi vil se på de økonomiske
rammebetingelser for fylkeskommunene og deres sykehusdrift, og få et
bedre grunnlag når det gjelder innsatsstyrt finansiering
og forvaltning av denne ordningen.

Helsetjenestens hovedutfordringer består
både av å bedre ressursutnyttelsen i form av penger,
personell og utstyr samt å løse organisatoriske
spørsmål og bedre styringen internt. Mangel på areal
er i denne sammenheng trolig av mindre betydning. Helse- og sosialsektoren
la for 25 år siden beslag på 8 pst. av arbeidsstyrken.
Nå er tallet 17 pst. I samme periode har sykehusenes bruk
av leger og sykepleiere økt med mer enn 70 pst., mens det har
vært en markert nedgang i bruken av andre grupper, f.eks.
hjelpepleiere. Fordelingen av personellet og bruken av personellressursene
må få større oppmerksomhet. Vi kan ikke
fortsette å bruke personell det er knapphet på,
til oppgaver som andre grupper kunne gjort like godt eller bedre.
Departementet følger aktivt opp disse spørsmålene
overfor sykehuseierne gjennom «Forum for organisasjonsutvikling
i sykehus».

  Jeg kan nok forestille meg at gitt at det
er et ledig sykeværelse, gitt at det er en tilgjengelig
hjelpepleier, og gitt at pasientens tilstand tilsier det, vil den
løsning representanten Gundersen nå foreskriver,
være den beste. Men som et generelt svar på et
komplisert spørsmål blir det for enkelt.

 For min del vil jeg fastholde at i tillegg
til å ha med utnyttelse av penger, personell og utstyr å gjøre,
har dette i noen grad med ressurstilgangen å gjøre – det
kommer jeg tilbake til i proposisjonen i mars – men det
har også i stor grad å gjøre med måten
man organiserer virksomheten på ved det enkelte sykehus.
Det viser det faktum at det er forskjell på fylkeskommuner
som har engasjert seg som eier i dette problemet, og fylkeskommuner
som ikke har engasjert seg.





                

  Det er mulig at det i dette mitt syvende spørretimesvar
i dag vil komme til syne at jeg har samme diagnose som spørsmålsstilleren, men
jeg skal likevel forsøke å svare.

Asbest ble tatt i bruk på slutten
av 1800-tallet, men hadde i Norge størst utbredelse mellom
1940 og 1980. Bare en liten del er til nå sanert fra bygninger
og installasjoner. Asbest har kreftfremkallende egenskaper. Konsentrasjonen
av asbestfibrer i luft utenfor arbeidsmiljøet er normalt
svært lav. Selv i bygninger der det finnes asbestholdige
bygningsmaterialer, er fiberkonsentrasjonene lave, så lave
at de ikke representerer noen reell risiko for utvikling av kreft.

Dette er bakgrunnen for at Sosial- og helsedepartementet
i 1996 gav Folkehelsa i oppgave å oppdatere det faglige
grunnlaget for normene for inneluftkvalitet. Folkehelsa gav ut rapporten «Anbefalte
faglige normer for inneklima», herunder normer for asbest.
Det angis også praktiske råd om håndtering
av en mulig eksponeringssituasjon. Disse normene er en
viktig del av det faglige grunnlaget for helsetjenestens tilsyn
i kommunene.

Som nevnt er ikke all asbest sanert fra den
eksisterende bygningsmassen. Godt vedlikeholdte asbestmaterialer avgir
imidlertid ikke asbest. Kildene til målbare asbestfiberkonsentrasjoner
i inneluft har oftest vært materialer hvor overflaten ikke
er tilstrekkelig forseglet, f.eks. som følge av direkte
mekanisk påvirkning, fuktskader eller forsømt
vedlikehold.

Håndtering av asbest og asbestholdige
materialer er regulert gjennom arbeidsmiljøloven, produktkontrollloven
og forskrift om asbest. Regelverket forvaltes av Kommunal- og regionaldepartementet.
Alt arbeid med og sanering av asbestmaterialer skal meldes til Arbeidstilsynet.
Jeg har forstått det slik at det er arbeidsmiljøloven
som er hjemmelsgrunnlaget for de tiltak som er anbefalt for den
skolen som representanten Andersen refererer til i sitt spørsmål.

En effekt av lengre tids yrkeseksponering for
asbest er diffus bindevevsdannelse i lungevevet. I yrkesgrupper med
langvarig eksponering er det også påvist sikker
sammenheng mellom høygradig asbesteksponering og kreft
i lunger og luftveier, eller i brysthinne og bukhinne. Konsentrasjonen
av asbestfibrer i luft utenfor arbeidsmiljøet er imidlertid
normalt svært lav, og representerer ikke en reell risiko
for utvikling av kreft eller annen asbestrelatert lungesykdom. Normalt
lave bakgrunnsverdier kan imidlertid lett øke dramatisk
og nå uakseptable risikonivåer f.eks. som følge
av dårlig vedlikeholdte produkter som inneholder asbest,
eller ved uforsvarlig asbestsanering.

Foreligger det berettiget mistanke om asbesteksponering
i skolemiljø, f.eks. skadede asbestmaterialer i skolebygningene,
er det kommunens plikt i henhold til kommunehelsetjenesteloven og
tilhørende forskrift om miljørettet helsevern
i barnehager og skoler å ta initiativ til at prøvetaking
blir gjort og mangler ved vedlikeholdet blir forbedret. Ved asbestfibereksponering
over et visst nivå må relevante tiltak iverksettes.
Dette kan fra tid til annen f.eks. innebære midlertidig
stengning av et skoleanlegg.

