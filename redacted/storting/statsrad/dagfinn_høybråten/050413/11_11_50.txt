  La meg først bemerke at foranledningen
til den saken vi nå skal berøre, neppe handler
om at Hansa-navnet er plassert der som et kulturminne fra Hansa-tiden.
Den berører forbudet mot reklame for alkoholholdig drikk,
ett av mange alkoholpolitiske virkemidler som Norge har
hatt siden 1975, og som har vært gjenstand for bred politisk
enighet.

Det norske reklameforbudet har en
helhetlig karakter. Med dette menes at unntakene fra forbudet er
få og snevre. Blant annet tillates ikke såkalt
indirekte reklame, dvs. reklame som oppfattes som reklame for alkoholholdig drikk.
Det at forbudet er så helhetlig, gjør at det er
effektivt med hensyn til å hindre eksponering
og alminneliggjøring av alkoholholdig drikk som vare. Dersom
vi tillater indirekte reklame, vil vi uthule effekten av reklameforbudet.
Reklame er kommunikasjon og avgjørende for virkningen er
hvordan budskapet mottas.

I en dom av 21. januar 2000 gav Høyesterett
staten medhold i at draktreklame med bryggerilogo rammes av reklameforbudet,
slik som det er utformet i loven i dag. Høyesterett
definerte problemstillingen slik at det avgjørende er hvordan
reklamen blir oppfattet. Høyesterett
uttalte at hvis «en ikke uvesentlig del av dem
reklamen henvender seg til må antas å ville oppfatte
den som alkoholreklame», er reklamen ulovlig. Dommen må forstås
slik at det avgjørende er om reklamen vil assosieres med
alkoholholdig drikk, ikke om det f.eks. er brukt bilde
av bryggeriets produkter, gjengivelse av bryggeriets logo eller kun
bryggeriets navn.

Senest i Ot.prp. nr. 86 for 2003-2004 ble reklameforbudet
underlagt en grundig drøfting hvor behovet for fortsatt å ha
et helhetlig reklameforbud ble tungt vektlagt fra Regjeringens side.
Det var et bredt flertall i Stortinget som sluttet seg til Regjeringens
forslag om at vi fortsatt skal ha et slikt helhetlig reklameforbud
i Norge.

Reklameforbudet håndheves av Sosial-
og helsedirektoratet, som bl.a. kan fatte vedtak om at brudd på reklameforbudet
skal rettes. Dersom bruddene ikke rettes, kan overtrederne
bli ilagt tvangsmulkt. I saken om Brann stadion er det foreløpig ikke
fattet noe vedtak. Jeg har fått opplyst fra Sosial- og
helsedirektoratet at det er sendt ut et forhåndsvarsel
om vedtak i saken. Jeg har tiltro til at Sosial- og helsedirektoratet
håndhever regelverket på beste
måte og etter de retningslinjene som Stortinget,
og Høyesterett i den nevnte dommen,
har trukket opp.

