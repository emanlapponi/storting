 Jeg er glad for at komiteen er tilfreds med de tiltak jeg har igangsatt gjennom Norges forskningsråd når det gjelder å undersøke og avdekke forholdene rundt bruk av psykiatriske pasienter og åndssvake i stråleeksperimenter og forholdet rundt Sentralregisteret for åndssvake. Tiltakene er som nevnt beskrevet i mitt brev til komiteen av den 28. oktober i fjor.




Det forprosjektet som Norges forskningsråd nå er i gang med, går etter min anmodning imidlertid lenger enn forslagene i Dokument nr. 8:107. Som opplyst i brevet til komiteen vil det i tillegg bli foretatt en vurdering av sammenhengen mellom eugenikk og humangenetikk fra 1945 og frem til vår egen tid. 




Jeg tror det er viktig å få åpenhet og klarhet i de faktiske forhold rundt vår relativt nære historie når det gjelder disse spørsmål, ikke bare av hensyn til de mennesker som har vært involvert i dette historisk sett – som er viktig i seg selv – men også med tanke på læring i forhold til fremtidige problemstillinger på dette området. Det er jo ikke slik, og det bør historien ha lært oss, at man en gang for alle har tatt et oppgjør med den type tenkning som var fremtredende før og like etter siste verdenskrig.




Som det ble påpekt i det brevet jeg sendte til Verdikommisjonen nylig om helseverdier foran et nytt årtusen, forteller vår nære historiske fortid, som vi i dag tar sterkt avstand fra, at vi skal håndtere de etiske sidene når det gjelder spørsmål om våre gener meget varsomt. At vi i dag fordømmer fortiden, tilsier også at vi må handle slik at vi ikke blir utsatt for tilsvarende fordømmelse fra neste generasjon. Det er de samme perspektiver som danner grunnlag for refleksjonene i brevet til Verdikommisjonen, som ligger bak anmodningen til Forskningsrådet om også å vurdere denne delen av vår nære fortid når det gjelder en mulig sammenheng mellom eugenikk og moderne humangenetikk.




Komiteen ber Regjeringen på bakgrunn av resultatene fra undersøkelsene om å komme tilbake til Stortinget med en vurdering av hvorvidt det bør ytes erstatning for urettmessig sterilisering og deltakelse i forskning i etterkrigstiden av personer som ikke har vært i stand til å gi eget samtykke. Dette vil, som beskrevet i mitt brev til komiteen, bli vurdert når vi får resultatene fra prosjektet og kan forholde oss til dem.




Komiteen ber videre om at Stortinget blir holdt orientert om utviklingen i det pågående forskningsarbeidet. Norges forskningsråd er bevilget 250 000 kr til forprosjektet, som skal foreligge innen utgangen av første halvår i år. Prosjektet skal særlig kartlegge hva som finnes av dokumentasjon i eksisterende arkiver. På bakgrunn av resultatene fra forprosjektet ønsker jeg å sette i gang et større flerfaglig prosjekt, eventuelt tre nært sammenkoblede prosjekter som omfatter de områder jeg tidligere har omtalt. Jeg finner det naturlig å orientere Stortinget i forbindelse med fremleggelsen av St.prp. nr. 1 for neste budsjettår.




La meg avslutningsvis nevne at departementet har bedt Forskningsrådet om å oppnevne en bredt sammensatt referansegruppe for forprosjektet, og at Sametinget, Romanifolkets Landsforening og Den nasjonale forskningsetiske komite for medisin blir trukket med både i forprosjektet og i det videre prosjektarbeid på en formålstjenlig måte.




 Sosial- og helsedepartementet arbeider aktivt med tiltak i forhold til de svært negative individuelle og samfunnsmessige konsekvensene av kroniske muskel- og skjelettlidelser. Vi støtter den pågående tverrfaglige utprøvende behandling, oppfølging og rehabilitering av mennesker med kroniske muskel- og skjelettlidelser. Vi arbeider for å sikre disse pasientgruppene et forsvarlig sosial- og helsefaglig tjenestetilbud.




Før jeg går inn på aktuelle behandlingsformer og sier noe om mulige tiltak, vil jeg gi en kort problembeskrivelse. Utgangspunktet er, som interpellanten også fastslår, at muskel- og skjelettlidelser forekommer forholdsvis hyppig i befolkningen. Noen tall illustrerer dette: Muskel- og skjelettlidelser utgjør ca. 20 pst. av konsultasjonene hos allmennpraktiserende leger. Om lag 50 pst. av langtidssykemeldingene og rundt 30 pst. av alle uførepensjoneringer kan tilbakeføres til muskel-/skjelettlidelser. Tiltak i forhold til disse gruppene, slik at man unngår sykemelding og uførepensjonering, vil derfor være viktig både for den enkelte og for samfunnet.




Jeg vil i den forbindelse henlede oppmerksomheten på at det fra medisinsk hold i økende grad fokuseres på negative behandlings- og trygdemessige effekter av dagens system når det gjelder å klassifisere sykdom. Det norske helse- og sosialvesenet baserer i stor grad sitt pasient- og klientrettede arbeid på Verdens Helseorganisasjons såkalte ICD-10-standard, som er svært somatisk orientert. Det medvirker sterkt til at mens fagkompetansen og regelverket er innrettet mot å tilordne hver enkelt pasient en spesifikk somatisk diagnose som hoveddiagnose, er det ved muskel-/skjelettlidelser i mange tilfeller nødvendig for den medisinsk ansvarlige å benytte seg av en diffus symptomdiagnose som hoveddiagnose.




Tilgjengelige forskningsresultater og evaluering av forsøksvirksomhet i regi av Sosial- og helsedepartementet peker mot at denne situasjonen gjør at mennesker med muskel- og skjelettlidelser nokså ofte opplever at det sosial- og helsefaglige hjelpeapparat er en ekstrabelastning. Ulike pasientorganisasjoner har pekt på det samme, og det er tre viktige oppfatninger: for det første at brukere opplever at de ikke blir trodd på av fagpersonell og -etater, for det andre at brukere ikke får samordnet behandling, oppfølging og rehabilitering, og for det tredje at brukere opplever det som svært tungt å få utløst ytelser fra trygden.




Erfaringene fra forsøksvirksomheten i regi av departementet viser at det er mulig å bedre tjenestetilbudet til mennesker med muskel- og skjelettlidelser. Som en illustrasjon nevnes de forholdsvis gode resultater som er oppnådd gjennom kombinerte individuelle og gruppebaserte behandlingsopplegg. Dette konseptet, hvor det legges stor vekt på å styrke brukernes kompetanse når det gjelder mestring og mestringsteknikker, har hittil vist seg som nyttig bl.a. på smerteklinikker. Et eksempel på dette er prosjektet «Den sykemeldte smertepasient tilbake til yrkeslivet» ved Aker sykehus i Oslo. Her fikk pasienter som var sykemeldte for muskel- og skjelettlidelser et bredt tverrfaglig tilbud som var individuelt tilpasset, samtidig som deler av behandlingen foregikk i grupper. I evalueringen av prosjektet slås det fast at de pasientene som gjennomgikk behandlingsopplegget, i løpet av det første året med oppfølging hadde 34,3 pst. færre fraværsdager enn pasientene i kontrollgruppen som benyttet det ordinære hjelpeapparatet. På bakgrunn av de gode resultatene fra dette og lignende prosjekter er fagmedisinske sykehusmiljøer begynt å overføre denne typen behandlingsopplegg til sitt daglige arbeid med rehabilitering, og det er noe av hensikten med den forsøksvirksomheten vi driver i dette landet.




Selv om det er nødvendig å ansvarliggjøre den enkelte bruker i forhold til mestring av egen muskel- og skjelettlidelse, må helse- og sosialtjenesten fortsette å styrke innsatsen i forhold til denne voksende pasient- og brukergruppen. Men det som brukerne mest etterlyser, er et samordnet tjenestetilbud og en klar adresse for sine henvendelser til hjelpeapparatet. Det er med andre ord her skoen trykker og de største helse- og sosialfaglige utfordringene befinner seg.




Den utvilsomt største utfordringen i forhold til brukere med sammensatte hjelpebehov er ikke bare å sikre kvalifiserte enkelttilbud, men også at brukerne opplever at det tas et profesjonelt ansvar for å samordne disse – tverrfaglighet, som også var et viktig stikkord i interpellantens innlegg.




Ulike brukergruppers opplevde mangel på samordnede hjelpetilbud er i løpet av de siste årene blitt tatt hensyn til i en rekke meldinger, f.eks. Om handlingsplan for funksjonshemma 1998-2001. Etter hvert som stadig flere tilbudsytere går ut med serviceerklæringer, vil også dette kunne bidra til å bedre både kvaliteten på enkelttilbud og samordningen mellom disse. Som kjent har Regjeringen satt seg som mål at statlige etater – herunder de statlige sykehusene – skal ha laget serviceerklæringer innen utgangen av år 2000, og jeg har utfordret de fylkeskommunale sykehusene til å gjøre det samme. Når det gjelder kvinners helsesituasjon spesielt, får vi bred anledning til å ta dette opp når Kvinnehelseutvalget om kort tid legger fram sin innstilling.




I St.meld. nr. 21 for 1998-99, om rehabiliteringspolitikken, er behovet for samordnede hjelpetilbud felles for en rekke brukergrupper. I denne meldingen foreslås det en rekke tiltak med sikte på å bedre situasjonen for brukergrupper med sammensatte behov. Dette vil etter hvert komme bl.a. mennesker med muskel- og skjelettlidelser til gode.




Når det spesifikt gjelder mennesker med rygglidelser, viser jeg til at det i Stortingets vedtak om budsjettet for 1999 legges opp til en opptrapping i forhold til denne pasientgruppen. Stortinget har bedt Regjeringen øke operasjonskapasiteten ved landets regionsykehus, vurdere øremerkede tilskudd til poliklinikker i fylkeskommunene og bedre kompetansen på ryggfeltet bl.a. ved å stimulere til økt forskning innen forebygging, utredning, behandling og oppfølging. Departementets overordnede strategi er å bedre tilbudet til alle kategorier ryggpasienter. Tidlig diagnostikk og behandling er nøkkelord for å unngå unødig langvarige plager og «kronifisering». Derfor er kompetanse og godt samarbeid mellom første- og annenlinjetjenesten avgjørende. Utvelgelse av pasienter som bør henvises videre, er en hovedutfordring. Dette forutsetter tilstrekkelig kapasitet på sykehusene til å utrede og sette i verk aktiv behandling og eventuell gjenopptrening av pasienter med kroniske ryggplager. Både de som trenger operasjon og de som vil ha nytte av tverrfaglig ikke-operativ behandling og systematisk gjenopptrening før tilbakeføring til hjemsted og det kommunale behandlings- og hjelpeapparatet, må få et godt tilbud.




Departementet ønsker nå en mer spesifikk satsing på ryggpasienter i form av tverrfaglig poliklinisk undersøkelse og behandling. Basert på lovende resultater fra Østfold, Buskerud og Bergen ønsker departementet å stimulere til utbygging av ryggpoliklinikker gjennom de offentlige poliklinikktakstene, slik det er lagt til rette for gjennom det budsjettforlik som Regjeringen inngikk med Høyre og Fremskrittspartiet i denne sal før jul. På den måten blir ressursene utnyttet bedre ved at kompetansen samles ett sted slik at pasientene slipper å oppsøke flere spesialister. Slik får en bedre utnyttelse av sykehusenes eksisterende ressurser.




Ved behandlingen av statsbudsjettet for 1999 gav et flertall i Stortinget sin støtte til departementets forslag om et nasjonalt ryggnettverk. En samlet komite bad dessuten departementet vurdere om ett eller to av landets regionsykehus skal tillegges et særlig ansvar for behandling av de mest kompliserte ryggsykdommene, og å fremme forslag om ryggpoliklinikker i statsbudsjettet for neste år. Departementet vil arbeide videre med å følge opp dette.




Et springende punkt i forhold til den aktuelle pasientgruppen er takstsystemet. Jeg vil fremheve at det i 1997 ble opprettet en egen tverrfaglig poliklinisk utredningstakst for å få en faglig bredere og mer effektiv utredning av pasientene. Departementet vil opprette en tilsvarende tverrfaglig behandlingstakst for pasienter som ikke skal opereres, men som trenger et differensiert tverrfaglig behandlingstilbud. Det er overført 6 mill. kr til en slik takst. De enkelte sykehus må utnytte sine utrednings- og behandlingsressurser på en mest mulig effektiv måte, men departementet ønsker ikke at styrking av tilbudet til ryggpasienter skal føre til en særomsorg for disse pasientene på det enkelte sykehus. Kriteriene vil derfor bli utformet slik at ryggpasientene kan få et tilbud som er best mulig integrert i sykehusenes samlede tilbud til pasienter med lidelser i muskel- og skjelettsystemet.




Det er videre viktig å satse på kompetanseoppbygging og forskning på ryggsykdommer. Økt forskning på dette feltet er en viktig forutsetning for kompetanseoppbyggingen i forhold til pasientgruppen. Dette er tidkrevende og tilsier langsiktighet i planlegging og strategi. Forslag om opprettelse av et nasjonalt kompetansenettverk for rygg er behandlet i statsbudsjettet for 1999 og vil bli fulgt opp i tråd med det komiteen sa om dette. Osteoporose er også et område der det er behov for en samlet og godt koordinert innsats med tanke på forskning, forebygging og behandling. Med utgangspunkt i de 2 mill. kr som er avsatt i årets budsjett til dette området, vil departementet nå arbeide med å få til et handlingsprogram for osteoporose. Det bør også føyes til at medisinsk og helsefaglig forskning har fått en generell styrking gjennom det statsbudsjett som Stortinget nettopp har vedtatt.




 I likhet med interpellanten finner jeg det gledelig at vi også i denne helsepolitiske saken kan konstatere et bredt tverrpolitisk engasjement for en sak som berører veldig mange mennesker som sliter med forholdet til sin egen helse, men også med forholdet til det offentlige hjelpeapparatet. 




Jeg er enig med representanten Alvheim i at man i størst mulig grad må få én dør å henvende seg gjennom i forhold til hjelpeapparatet. Derfor arbeider Regjeringen aktivt med å følge opp de vellykkede forsøk som har vært med offentlige servicekontorer, hvor sosialkontor, trygdekontor og arbeidskontor har samordnet sin frontservice og sin tjenesteyting mot brukerne. Det ønsker Regjeringen mer av og har lagt til rette for. Jeg viser til omtalen av det spørsmålet som er gitt i rehabiliteringsmeldingen. 




Når det gjelder representanten Ballos etterlysning av sosialministerens oppfølging av det Dokument nr. 8-forslaget som komiteen behandlet i april i fjor om forholdet til yrkessykdommer når det gjelder muskel- og skjelettlidelser, merker jeg meg det. Jeg vil bringe det anliggendet til sosialministeren som rette vedkommende. Men jeg forutsetter selvsagt at det arbeides med en oppfølging i tråd med Stortingets behandling.




Representanten Næss pekte på stikkordene tverrfaglighet, organisering, forskning, smertebehandling og informasjon/opplæring som hovedknagger for det videre arbeid på dette feltet. Jeg er helt enig i at dette er viktige fokuspunkter, og vil ta det med i det videre arbeid med disse spørsmålene. 




Når det gjelder representanten Næss" spørsmål om status når det gjelder avtaler med evalueringsgruppen – den såkalte Holger Ursin-gruppen fra 1994 – kan jeg opplyse om at departementet nå arbeider med sikte på en snarlig avtale. Departementet har mottatt forslag til en slik avtale, og jeg regner med at vi får en rask avklaring på det spørsmålet. 




