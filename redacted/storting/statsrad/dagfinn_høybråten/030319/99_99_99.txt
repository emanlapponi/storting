 Norsk Gallup har på vegne av Statens
helsetilsyn gjennomført en kartlegging av tilgjengelighet
til kommunal legetjeneste på dagtid. Undersøkelsen
tok utgangspunkt i telefonnummeret på side to
i telefonkatalogen under rubrikken «Dersom hjelpen kan
vente litt», dvs. i situasjoner der det ikke
er nødvendig å kontakte medisinsk nødnummer,
113. Undersøkelsen var en test på hvor enkelt
det var å få kontakt med lege i kommunen
med vakt den aktuelle dagen. Tilgang til legevakt på dagtid
kan bl.a. være aktuelt for tilreisende og innbyggere som ikke
har tilgang til fastlege i kommunen, og i tilfeller hvor fastlegen
av ulike grunner ikke er tilgjengelig.

Det oppgitte telefonnummer for hver kommune
ble forsøkt ringt opp inntil tre ganger med inntil ett
minutts varighet. Undersøkelsen ble gjennomført
i ukene 47–49 og skjedde i tidsrommet kl. 0900–1100
og kl. 1200–1500. Kartleggingen har dermed et begrenset
omfang, og resultatene må tolkes deretter.

Representanten Alvheim trekker den konklusjon
at under halvparten av kommunene har tilbud om legetjenester på dagtid.
Jeg mener det ikke er grunnlag for å trekke
en slik konklusjon. Innbyggere som har behov for legehjelp på dagtid,
vil normalt ta kontakt med sin fastlege. Fastlegen skal ivareta
sitt ansvar i denne sammenheng i samsvar med det som er regulert
i avtaleverket mellom Den norske lægeforening
og Kommunenes Sentralforbund.

Jeg er imidlertid ikke tilfreds med
at resultatet fra kartleggingen viste problemer
med å komme i kontakt med lege på vakt
i over halvparten av landets kommuner. Derfor har jeg skrevet brev
til landets kommuner. I brevet har jeg bedt kommunene om å gjennomgå sitt system
og sørge for nødvendige forbedringer
slik at innbyggerne kan komme gjennom på telefon til legekontor som
har vakt. Videre har Statens helsetilsyn oversendt rapporten om
kartleggingen til fylkeslegene og bedt om at de iverksetter nødvendig
oppfølging av kommunene i sitt fylke.

Jeg vil understreke kommunenes ansvar for å sørge for
at innbyggere som bor eller midlertidig oppholder seg i
kommunen, har tilgang til nødvendige helsetjenester. Kommunen
plikter å organisere øyeblikkelige hjelpetilbud
både i og utenom legekontorets kontortid. Det er igangsatt
et arbeid med å utarbeide felles forskrift om den
akuttmedisinske kjede. I den sammenheng vil jeg vurdere å tydeliggjøre
krav om tilgjengelighet til kommunal legevakttjeneste på dagtid.
Men i første rekke er dette et spørsmål
om å sikre gode rutiner når det gjelder informasjon
og tilgjengelighet. Det er i hovedsak ikke et ressursspørsmål eller
et regelspørsmål.

 Kommunene har hatt og har et ansvar for legevakttjeneste
på dagtid. Det vi her taler om, er måten kommunene
følger opp dette ansvaret på.

Jeg er uten videre enig med representanten
Alvheim i at det denne undersøkelsen indikerer, er at tilgjengeligheten
til slik hjelp på dagtid er for dårlig. Jeg mener
at det er noe kommunene med utgangspunkt i de avtaler og de forpliktelser
de har, må bringe på plass. Jeg ser da bort fra
de kommunene der man har problemer med legedekningen.
Men heldigvis er det etter at fastlegeordningen ble
innført, langt færre kommuner som har slike problemer.
Det er i seg selv et uttrykk for at man har fått en bedre
tilgjengelighet. De konklusjoner representanten Alvheim trekker
om utviklingen etter at fastlegeordningen
ble gjennomført, er det i hvert fall ikke i denne
rapporten noe grunnlag for.

 La meg gjenta at det er kommunenes ansvar at
det er en tilgjengelig legevakttjeneste på dagtid. Jeg
vil i forbindelse med den felles forskriften om akuttmedisinsk tjeneste
som representanten Alvheim nå refererer til, vurdere om
det er behov for å tydeliggjøre kravene til dette.

Denne undersøkelsen dreier
seg altså om tilgjengeligheten av dette tilbudet på telefonen,
og ikke om kommunene har unnlatt å oppfylle sin
plikt til å ha en slik legevakttjeneste. Det er ikke
dokumentert i denne undersøkelsen, og det er det heller ikke
grunnlag for her. Jeg mener at kommunene med enkle midler
kan sørge for god informasjon og god tilgjengelighet til
de legene som faktisk har dette ansvaret på dagtid. Det
er også mitt hovedbudskap i det brevet jeg har
sendt til samtlige ordførere.





                

 I  styringsdokumentet for 2003 til de regionale
helseforetakene har jeg bedt om at det blir foretatt en gjennomgang
av den akuttmedisinske kjeden. Ambulansebåttjenesten er
mange steder en svært viktig del av de akuttmedisinske
tjenestene utenfor sykehus, og det er i tråd med mitt styringsbudskap
at flere regioner nå foretar en gjennomgang av kvaliteten
og strukturen også på denne tjenesten.

Det er mange forhold det må tas hensyn
til når strukturen i ambulansebåttjenesten skal
vurderes. Ambulansetjenesten skal være faglig
forsvarlig som en medisinsk tjeneste, der man skal kunne stille
en førstehånds diagnose, stabilisere og eventuelt
gi behandling til pasienten, og bringe denne raskt til riktig behandlingsnivå i
helsetjenesten. Det stiller krav både til kvalitet og hurtighet
i tjenesten. Samtidig er det slik at det flere steder langs kysten ikke
er grunnlag for å drive en ren ambulansebåttjeneste,
men at tjenesten drives ved kombinerte båter, såkalte
samfunnsbåter, som tar flere typer oppdrag, herunder skyss
av leger og pasienter. Dette er i stor grad båter som ikke
er spesielt tilpasset verken pasient- eller legetransport,
bl.a. har de mange passasjerplasser og er lite egnet til å ta
ambulanseoppdrag. Når ambulanse er nødvendig,
kan rask transport være avgjørende for
pasientens liv og helse. Mindre, hurtiggående båter
med stor driftssikkerhet kan derfor enkelte steder egne
seg bedre til transport av pasienter og skyss av helsepersonell.
Det må selvsagt være en klar forutsetning
at båtene er stabile og sjødyktige og tåler
dårlig vær og grov sjø. Det pågår nå et
prosjekt for å utvikle en ny type ambulansebåt
som skal gi mer kostnadseffektiv
drift og bedre kvalitet på tjenesten. Målsettingen
er å få båter som er mer skreddersydd
for å utføre ambulanseoppdrag til sjøs,
bl.a. for å kunne gi avansert akuttmedisinsk hjelp om bord,
og samtidig ivareta de krav til sjødyktighet
som må stilles i ambulanse- og legeskysstjenesten langs
den norske kysten.

De tilbakemeldingene jeg har fått
om det pågående arbeidet i de regionale
helseforetakene, viser at man finner lokale tilpasninger ved at
det noen steder legges om til mer rendyrkede ambulansebåter,
mens man andre steder vurderer å etablere
samfunnsbåtmodellen. Tilbakemeldingene gir meg også trygghet
for at både lokal medisinsk kompetanse og maritim
kompetanse blir tatt med på råd når tjenesten
planlegges.

Jeg vil følge med på utviklingen
av den akuttmedisinske tjenesten i helseregionene, herunder ambulansebåttjenesten.

 Representanten Bastesen har snarere
en merknad enn et spørsmål i det han nå sa.

Jeg mener at vi har samfunnsbåter
som er kombinerte båter og rene ambulansebåter,
og jeg tror også i fremtiden at vi trenger en
slik kombinasjon. Mange steder vil det ikke være
grunnlag for rene ambulansebåter, uansett hvor
fort de måtte gå, og hvor robuste de måtte
være. Da vil det være et spørsmål
om å avveie de lokale forhold mot kravene til kostnadseffektivitet
og ikke minst til kvalitet, også hensyn
tatt til den medisinske utviklingen
som jo i stadig større grad gjør det mulig å yte
medisinsk hjelp i denne prehospitale fasen.

 Jeg tror ikke dette er stedet for å brette
ut mine personlige erfaringer når det gjelder
akuttmedisinske situasjoner, det kunne jeg nok gjøre i
en annen sammenheng.

Det som er mitt hovedpoeng, og som er viktig
for meg å få sagt tydelig her, er at det at man
har et prosjekt for å utvikle en ny type ambulansebåt
som ivaretar kravene til effektivitet og kvalitet på en
bedre måte, innebærer ikke at
man er i ferd med å legge om den totale strukturen når det
gjelder ambulansebåter i Norge. Vi kommer til fortsatt å ha
en blanding av rene ambulansebåter og kombinerte
båter, samfunnsbåter, slik som representanten
Bastesen har beskrevet det.

Det som nå skjer, er at vi foretar
en gjennomgang av strukturen. Det tror jeg er helt nødvendig.
Vi kan ikke bevare en struktur som et mål i seg
selv til enhver tid, men vi må se på hvordan den
kan utvikles og forbedres. Det er det foretakene gjør,
og jeg vil se til at de gjør det med tilstrekkelig både
medisinsk og maritim kompetanse i den prosessen.





                

