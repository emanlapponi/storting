 Jeg ser, ut fra representanten Alvheims
spørsmål, at det kan være grunn
til å presisere nærmere hva som ligger i de nye
ansvarsforhold på dette området. Mange rusmiddelmisbrukere
har omfattende helseproblemer og behandlingsbehov, samtidig som
mye tyder på at de ikke får den nødvendige
hjelp fra helsetjenesten og behandlingsapparatet.
Regjeringen har derfor fra 2002 tatt et tydeligere ansvar for de
generelle helsetjenester til rusmiddelmisbrukere, herunder somatisk
sykehusbehandling og akuttmedisin.

Helsedepartementet har overtatt ansvaret for
lavterskel helsetiltak for rusmisbrukere og for legemiddelassistert
rehabilitering. Videre har vi fra 2002 igangsatt et arbeid med sikte
på å styrke behandlingstilbudet til rusmiddelmisbrukere.
Dette var det som lå i mitt svar til representanten Alvheim
i spørretimen den 20. mars i år, da temaet var
tilgjengeligheten til somatisk sykehusbehandling for narkomane.
Jeg siktet altså til den endringen som skjedde ved det årsskiftet
vi har passert, og som Stortinget ble varslet om i Bondevik-regjeringens
tilleggsproposisjon
til statsbudsjettet for 2002.

Som ledd i styrkingen av behandlingstilbudet
for rusmiddelmisbrukere er ansvaret for behandlingstiltak hjemlet
i spesialisthelsetjenesteloven overført til staten fra
2002, dvs. om lag 20 pst. av det samlede behandlingsapparatet
for denne gruppen. Sosialdepartementet og Helsedepartementet arbeider
nå med den fremtidige forankring av
den resterende del av behandlingsapparatet for rusmiddelmisbrukere.
Et forslag til omfordeling av ansvaret har vært på høring
og blir nå bearbeidet med sikte på endringer fra
2004, slik Stortinget er varslet om i revidert nasjonalbudsjett
for 2002. Siktemålet er å sikre rusmiddelmisbrukere
et adekvat helsefaglig behandlingstilbud og videreutvikle behandlingstilbudet
innenfor en helhetlig ramme. Et bedre
behandlingstilbud for rusmiddelmisbrukere, som Regjeringen legger
opp til, forutsetter at vi må ta hensyn til rusmiddelmisbrukernes
ulike behov og nødvendigheten av et variert og helhetlig
tiltaksapparat med tydelige ansvarsforhold. Dette er et krevende
og omfattende arbeid. For å sikre en helhetlig, god og
forsvarlig reform legger vi opp til iverksettelse fra et senere
tidspunkt enn det man først tok sikte på i høringsrunden.

Kommunen har fortsatt ansvar for sosialtjenestelovens
kapitler 4, 5 og 6, dvs. hovedansvar
for å gi råd og veiledning, for hjelpetiltak,
og for å sørge for behandlingsopplegg og oppfølging
under og etter institusjonsopphold. Det generelle ansvaret
for tiltak for rusmiddelmisbrukere er således fortsatt
forankret i sosialtjenesten, og er sosialministerens
ansvarsområde.

Når Regjeringen fra 2002 har tatt
og plassert et tydeligere ansvar for rusmiddelmisbrukere, innebærer
dette innsats på flere områder. Jeg nevnte legemiddelassistert rehabilitering
og lavterskel helsetiltak og arbeidet med den framtidige forankringen
av det samlede behandlingsapparatet, samtidig som Sosial- og helsedirektoratet
nå gjennomgår hvordan helsetjenestetilbudet generelt
fungerer i forhold til denne viktige gruppen. Regjeringen vil også komme
med en egen handlingsplan mot rusmiddelproblemer som etter
planen skal legges fram til høsten.

 Først til mitt svar i spørretimen
den 20. mars. Jeg har nøye gjennomgått
det stenografiske referatet, og det jeg sa, var at Regjeringen har
besluttet at

«Helsedepartementet
fra årsskiftet skulle overta det overordnede ansvaret for
helsetjenestetilbudet til rusmiddelmisbrukere».

Og videre:

«Når
jeg fra årsskiftet har tatt et større ansvar for dette
området, er det mitt mål at vi må få en
styrking av helsetjenestens innsats generelt for denne gruppen.»

Og det refererte seg altså til den
endringen som faktisk skjedde 1. januar 2002, som Stortinget ble
varslet om i budsjettopplegget i høst.

Når det gjelder arbeidet videre, er
det Regjeringens klare mål å styrke tjenesten
for denne gruppen. En del av det er denne gjennomgangen av ansvarsforholdene,
men vi arbeider også med konkrete tiltak for å styrke
tjenestetilbudet der det er, uavhengig av endringene i ansvarsforholdene.
Og det kommer til å fortsette med uforminsket styrke uavhengig
av at en nå har funnet at en trenger noe mer tid på å gjennomføre
en slik reform, etter den høringsrunden som har
vært.

 Dette står ikke på vilje
verken fra Regjeringens side eller fra foretakenes
side.

Men når en går gjennom en
så viktig del av helsetjenesten
som vi her snakker om, må det være klarhet
i de økonomiske rammebetingelsene, det må være
tilstrekkelig klarhet om hvilke virksomheter som omfattes, slik
at ikke uenighet om dette stjeler faglig og ledelsesmessig oppmerksomhet.
Det er fra departementets side og i eieravdelingen i departementet
en samlet vurdering av slike forhold som har ført til en
klar konklusjon: En godt forberedt start i 2004 vil gagne formålet
på en bedre måte enn en start
i 2003 der det ikke foreligger tilstrekkelig klarhet
i rammebetingelsene. Jeg vil føye til at den
høringsrunden vi har hatt, har underbygget dette. Men det er ikke
slik at foretakene har gitt noen beskjed til departementet
om at de vil motsette seg en overføring
tidligere.





                

 Ambulansetjenesten i Vang, som andre
steder i Norge, skal fungere tilfredsstillende. Dette gjaldt da
fylkeskommunen hadde ansvaret, og det gjelder når helseforetakene
nå står for tjenesten. Som ved all tjenesteyting
er det et selvstendig poeng at brukerne har tillit til tjenesten. Ikke
minst gjelder dette for en beredskapstjeneste, som ambulansetjenesten
er. Det har med livskvalitet å gjøre at befolkningen
har trygghet for at en god ambulansetjeneste vil være
der når behovet oppstår.

I det nye foretakssystemet er det mitt ansvar
at ambulansetjenesten fungerer. Med det som utgangspunkt vil jeg
trekke fram tre forhold som jeg synes er viktige, og så vil
jeg relatere dem til utvikingen av en god ambulansetjeneste også i
Vang kommune.

For det første er det viktig
at helseforetakene får den rollen som Stortingets vedtak
av helseforetaksloven forutsetter. Her er det et sentralt
poeng at det regionale helseforetaket
skal gis muligheter til å finne gode og samlede løsninger
for regionen og at de utøvende sykehusforetakene skal ha
den nødvendige fleksibilitet i den praktiske driften. Modellen
ville spille fallitt dersom det skulle utvikle seg en bred praksis
med styring fra sentralt hold i enkeltsaker. Jeg er for øvrig
helt sikker på at en slik praksis med beslutninger i enkeltsaker
som treffes av institusjoner langt borte fra pasientene, vil være
til skade mer enn til gagn for dem det gjelder.

For det andre innebærer
naturligvis ikke foretaksmodellen at det er fritt fram
for hvordan helseforetakene griper an sin oppgave. Det må være
i samsvar med de krav til tjenestene som er fastsatt gjennom Stortingets
lovvedtak og øvrige stortingsvedtak. Det hviler også et
styrings- og oppfølgingsansvar på sentrale myndigheter
for at tjenestene er i samsvar med de mål som politiske
organer setter. I tillegg til dette oppfølgingsansvaret
har Statens helsetilsyn og fylkeslegene et tilsynsansvar når
det oppstår tvil om tjenestene er forsvarlige. Både
styringstiltak og tilsynsmyndighetenes virksomhet er viktige forhold
i oppfølgingen av det samlede ansvar som jeg og departementet
har for at helsetjenesten fungerer.

For det tredje blir tjenester sjelden gode
dersom de ikke utvikles i god dialog med dem
som skal bruke tjenestene. For meg er det derfor helt
sentralt at utviklingen skjer i kontakt både
med brukere/brukerorganisasjoner og med regionale
og lokale politiske organer. Basert på de krav som er stilt,
etablerer de regionale helseforetakene
nå en praksis med brukerutvalg og med tilsvarende arenaer
for dialog og kontakt med og medvirkning av brukerne og
de lokale og regionale politiske organer.

Dette er altså rammer for det ansvar
som Helse Øst har for at det utvikles en god ambulansetjeneste.

Det er viktig at politikerne tar ansvar for
at det utvikles gode systemer, men i siste omgang
er det hvordan tjenestene møter brukerne som
avgjør hvordan helsetjenesten
fungerer. La meg derfor avslutte med noen merknader om
hvordan Helse Øst arbeider for at det også i Vang
skal være en god ambulansetjeneste.

Helse Øst har ansvaret for ambulansetjenesten
i Valdres. Det ansvaret ivaretas nå av
Oppland Sentralsykehus. Behovet for ambulansetjenester
påvirkes av flere forhold, f.eks. har organiseringen av
den kommunale legevakttjenesten også innvirkning
på bruken av ambulanse. Helse Øst vurderer nå behovet
for ambulansetjenester i dette området på nytt,
og vil ta stilling til en midlertidig videreføring av ambulansedriften
i Vang i Valdres fra 1. august. Jeg vil holde meg orientert
om hvordan foretaket håndterer dette.

 Svaret på det er nei. De kvalitetskrav
som gjelder for ambulansetjenesten, gjelder på nasjonal
basis. Jeg vil hevde at vi faktisk har en meget
god ambulansetjeneste og luftambulansetjeneste i Norge. Stortinget
har trukket opp de framtidige retningslinjer for hvordan dette skal
være, og vi vil komme tilbake til Stortinget med oppfølgingen
av det. Det tar vi sikte på i forbindelse med budsjettet
kommende høst.

Når det gjelder ansvaret her, er det
klinkende klart at det er det regionale
foretaket som har ansvaret for å sørge for at
det finnes gode ambulansetjenester i samsvar med de faglige
krav som gjelder, men de har også muligheten til å sørge
for dette gjennom samarbeid med andre
aktører i stedet for å gjøre alt i egen
regi. Jeg forutsetter at helseforetaket følger opp dette «sørge
for»-ansvaret, og jeg har ingen grunn til å tro
at det ikke skjer også i Valdres.

Men, som sagt, på grunn av den spesielle
situasjonen som er der, og den vurderingen som nå gjøres
av tjenestene, vil jeg holde meg orientert om hvordan det blir fulgt opp.

 Jeg er enig i at de økonomiske forutsetninger
må samsvare i rimelig grad med de krav som stilles til
det ansvaret som pålegges foretakene. Vi har hatt en grundig
gjennomgang av det. Jeg så allerede da jeg kom inn i departementet
i fjor høst, at her var det behov for å gjennomgå økonomien
til foretakene, fordi det var en utgiftsutvikling utover året
i fjor som ikke stod i forhold til de budsjettene som
var planlagt fra den forrige regjeringens side. Derfor
la Bondevik-regjeringen fram en egen proposisjon for Stortinget den
3. mai, med forslag til en styrking av økonomien
i foretakene både på driftssiden og på investeringssiden. Den
saken ligger nå til behandling i sosialkomiteen, og Stortinget
må ta stilling til om det vil følge Regjeringens råd, eller
om det vil styrke økonomien ytterligere.





                

 Sykehusene har de senere år
hatt en vesentlig økning i antall behandlede pasienter.
Ventetider og antall pasienter som venter på behandling,
er betydelig redusert. Det har medført press på enkelte
personellgrupper, særlig grupper det er knapphet på,
og det har også hatt en kostnadsdrivende virkning.

En utstrakt bruk av overtid har forekommet ikke bare ved
Akershus universitetssykehus HF.

De regionale
helseforetakene er gjennom sykehusreformen gitt virkemidler for å samordne
virksomheten ved de ulike helseforetakene og dimensjonere aktiviteten i
forhold til de rammer de får. Samtidig er det de regionale
helseforetakenes ansvar å sørge for at virksomheten
i det enkelte helseforetak drives innenfor regelverkets
bestemmelser.

Jeg vet at de regionale
helseforetakene arbeider aktivt med dette, og at det også er
satt i verk tiltak for å avdempe uheldige effekter, slik
som utstrakt bruk av overtid er.

Både i Helse Øst og i andre
regionale helseforetak foretas det
vurderinger av hvilke tjenester som kan etableres i samarbeid
med private tilbydere. Situasjonen i det enkelte helseforetak og
behovet for eventuelle samordnings- og avlastningstiltak foretakene
imellom vurderes. Gjennom en slik styringsmodell har de regionale
helseforetakene gode virkemidler for å følge
opp dette på tvers av tidligere grenser.

Også på helseforetaksnivå kan
man iverksette tiltak mot uheldig overtidsbruk.
Ved Akerhus universitetssykehus har man besatt nye stillinger for å begrense
dette problemet.

Jeg vil samtidig understreke at virksomheten
i de regionale helseforetakene skal
tilpasses de økonomiske rammene som Stortinget bevilger.
Det er de regionale helseforetakenes
ansvar å sørge for at ressursene utnyttes på en
optimal måte og gir mest og best mulig pasientbehandling.

Jeg forutsetter at tilsynsmyndigheter, bl.a.
fylkeslegene og Arbeidstilsynet, overvåker virksomhetene
og tar nødvendig tak i de avvik som måtte forekomme.

I spørretimen den 8. mai orienterte
jeg om arbeidet med Regjeringens rekrutteringsplan for helse- og
sosialpersonell. Jeg redegjorde bl.a. for hovedfokus i planen, som
er hjelpepleiere og omsorgsarbeidere
samt sykepleiere. Bedret rekruttering og større grad av
stabilitet i stillingene så vel i sykehus som
i kommunehelsetjenesten krever medvirkning fra alle aktører
med ansvar og myndighet i tjenesten. Som ledd i dette arbeidet har
vi derfor innledet samarbeid med Sosialdepartementet,
Utdannings- og forskningsdepartementet, Kommunal- og regionaldepartementet,
Sosial- og helsedirektoratet, arbeidsgiverforeningen NAVO
og de regionale helseforetak. Helsedepartementet ønsker
med dette samarbeidet sammen med de berørte
departementer og arbeidsgivere å finne fram til mulige
virkemidler som kan fremme rekruttering og stabilitet i yrkene.
Jeg har tro på at en slik felles satsing og samordning mellom
ansvarlige i helsetjenesten vil kunne
bedre helsepersonellsituasjonen i sykehusene
og i kommunene. Det er det som egentlig ligger i bunnen for det
problemet representanten Molvik reiser.

 La meg først si at jeg langt på vei
deler de vurderinger som representanten Molvik gir av problemet
med utstrakt overtid. All overtid er ikke et problem,
det er en nødvendighet for at man kan ta unna
topper og kritiske situasjoner. Men systematisk og utstrakt overtid
bør man søke å unngå,
og jeg har redegjort for hvordan foretakene, også det
angjeldende foretak, arbeider med det.

Når det gjelder spørsmålet
om hele og delte stillinger, er det min oppfatning at
det er ønskelig at en både gjennom administrative
tiltak og gjennom de tarifforhandlinger som føres av partene,
får til at flere velger større stillinger enn
de mange deltidsstillinger og kombinasjoner av deltidsstillinger
som helsetjenesten er preget av.

 Jeg ser på vikarbyråene som
et nyttig redskap til å avhjelpe kritiske bemanningssituasjoner, også i
norske sykehus. Men det er en dyr løsning, og
det er ikke den beste løsningen. Det
er ikke slik i Norge i dag at man kan komme
inn som sykepleier på en sykehusavdeling og gå rett
inn i de oppgavene som ligger der, uten erfaring og opplæring
nettopp i den type arbeid. Derfor er det ganske
krevende, og ofte vil det nok også oppleves
som ganske utfordrende for dem som allerede arbeider i
den avdelingen, at det leies inn dyre vikarer som de som
jobber der fast, må lære opp. Derfor
følger jeg denne utviklingen nøye. Jeg har bedt
om at mine medarbeidere holder seg orientert om hvordan
denne utviklingen er.

Når det gjelder de tiltak som representanten
Molvik etterlyser, ligger de kanskje på et annet plan enn
det rent administrative. Men ut fra de vurderinger jeg her har gitt, mener
jeg det er grunn til å overvåke hvordan denne situasjonen
utvikler seg.





                

 Representanten Gløtvold retter søkelyset
mot et viktig spørsmål om hvordan livsnødvendige
funksjoner ivaretas i de regionale
helseforetakene. Det nye foretakssystemet bygger på at
det i forhold til foretakene skal skje eierstyring som sikrer at ressursene
brukes i forhold til prioriterte helsepolitiske mål. Selv
med et desentralisert system for selve oppgaveløsningen
krever det sentrale helsepolitiske ansvaret jeg har, at
det må være styrings- og oppfølgingssystemer som
gir trygghet for at helsetjenesten
fungerer i samsvar med helsepolitiske mål og prioriteringer.

I helseforetaksloven er det etablert
et system der viktige saker skal bringes opp til departementet for
beslutning og dermed også blir politisk vurdert.
Samtidig er det viktig at ressursrammene er realistiske i forhold
til de målene som er satt. Den gjennomgang vi har hatt
av foretakenes ressurssituasjon, medfører at det nå ligger
forslag til behandling i Stortinget om tilleggsbevilgning på nærmere
1,8 milliarder kr og i tillegg en låneramme til
investeringer på 1 milliard kr.

Jeg skal ikke kommentere disse sidene
ytterligere her, men sette søkelyset på den viktige
rolle som tilsynssystemet har, altså Statens helsetilsyn
og fylkeslegene. Deres arbeid kommer ikke til
erstatning for det ansvaret som hviler på Helsedepartementet
som eier og på foretakene som utøvere.
Disse institusjonene har en viktig tilsynsrolle i forhold til at
lovens krav om forsvarlige tjenester oppfylles. Når staten
har blitt eier av foretakene, er det særlig viktig
at tilsynsarbeidet skjer i en selvstendig og autonom posisjon. Jeg
ser på denne tilsynsfunksjonen som et viktig sikkerhetsnett
for at lovkrav oppfylles, og at livsnødvendige funksjoner
og tjenester ivaretas. Det reduserer på ingen måte
det ansvaret som ligger i «linjen», fra eier
og ut til regionale helseforetak og
lokale helseforetak, men det er et viktig supplement
at tilsynsmyndigheten har et kontinuerlig søkelys på tjenestenes forsvarlighet.

Regjeringen vil styrke denne tilsynsfunksjonen,
bl.a. ved å foreslå lovendringer som gir tilsynsmyndighetene sanksjonsmidler
overfor sykehusene.

Overordnet politisk ansvar for ressursrammen,
målrettet eierstyring og tydelig ansvarsplassering
i foretakene og et sterkt og uavhengig tilsyn skal samlet sikre
forsvarlige helsetjenester.

 La meg ta en del av de påstandene
som her kommer.

For det første når
det gjelder tilsynsmyndighetenes uavhengighet: Det er ikke
noe nytt at Statens helsetilsyn har tilsyn med statssykehus. Det
har de hatt før. Det nye er at de får tilsyn med
flere statssykehus. Og jeg forsikrer om at Statens helsetilsyn har
en fri og uavhengig rolle, og den vil bli styrket når de
får sanksjonsmuligheter utover dem de har i dag.

For det andre når det gjelder
det representanten Gløtvold kaller «mankoen i
driftsbudsjettene»: Ja, vi har nettopp gjort
det vi sa til Stortinget at vi skulle gjøre, nemlig gått
igjennom driftsbudsjettene og investeringsbudsjettene og foreslått
for Stortinget en betydelig styrking av disse. Det ligger nå i
Stortingets hender å avgjøre om dette er tilstrekkelig.

For det tredje er det slik at i den
samme proposisjonen som vi har fremmet for Stortinget om sykehusøkonomien,
har vi gjort det klinkende klart at opptrappingsplanen innenfor
psykisk helse skal følges opp, også investeringsplanene.
Og vi har nettopp vinklet bevilgningsforslaget slik at
hoveddelen av pengene skal gå til å styrke basis
i foretakene, som er finansieringsgrunnlaget for psykiatrien.

Så hvis representanten Gløtvold
går nærmere inn i den proposisjonen jeg nå har
referert til, vil han finne svar nettopp på de
spørsmålene han reiser.

 Det har da virkelig også helseministeren
gjort. Jeg har lagt fram en proposisjon for Stortinget med konklusjoner
om hva jeg mener bør bevilges for at foretakene
skal ha tilstrekkelig økonomisk grunnlag for å gjennomføre
sitt oppdrag. Jeg har ikke foregitt Stortinget at det
i denne omgang skulle bevilges penger til den oppgradering av de
akuttmedisinske tjenestene som ligger i Stortingets behandling av
akuttmeldingen. Derimot har jeg varslet Stortinget om at det er
foretatt en utredning, som representanten Gløtvold viste
til, og at vi vil komme tilbake i budsjettet for 2003 når det
gjelder oppfølgingen av det.

Jeg hører det som blir sagt her når
det gjelder antydninger om at helseministeren ikke
tar ansvar for oppfølging av foretakenes økonomi.
Jeg mener at det jeg nå har sagt, viser at slike
antydninger faller på sin egen urimelighet.





                

 La meg starte med å ta klar avstand
fra de premisser og de påstander som ligger til grunn for
spørsmålet, at det nå skjer en negativ
utvikling uten at jeg og Regjeringen griper inn med nødvendige
tiltak.

Jeg minner om at det er en helt sentral
begrunnelse for sykehusreformen at de regionale
helseforetakene og helseforetakene skal settes i stand
til bedre å kunne bruke tildelte ressurser
i samsvar med helsepolitiske mål. Det er overhodet ikke
snakk om noe frislipp i forhold til kommersielle mål.
Fra Stortingets side og fra regjering og departement settes
det helsepolitiske og samfunnspolitiske mål og resultatkrav,
og det er dette som foretakene blir styrt og fulgt opp på.
Jeg minner om at reformen har virket i fem måneder, og
at det kanskje skal vises en viss tilbakeholdenhet med å felle
en endelig dom, selv om mange har hatt sterke
oppfatninger om reformen i forkant.

La meg gjenta, for at det ikke skal være noen
tvil: Jeg har det samlede ansvaret for foretakenes tjenester, og
det er intet i de ansvarsposisjoner som nå er etablert
for foretakene, som rokker ved det.

Selv om reformen er i en tidlig fase
og en del systemer skal gå seg til, er det viktig at foretakene også i
etableringsfasen har økonomiske forutsetninger som er realistiske
i forhold til de helsepolitiske målene. Det er bakgrunnen
for at det er foretatt en full gjennomgang av foretakenes økonomiske
situasjon, en gjennomgang som ligger til grunn for forslaget til
Stortinget om en tilleggsbevilgning på nærmere
1,8 milliarder kr pluss en låneramme på 1
milliard kr. At Regjeringen satte ressursproblemstillingen på dagsordenen
høsten 2001, at gjennomgangen av foretakenes økonomi
nå er foretatt, og at forslaget om tilleggsbevilgning foreligger,
er en aktiv oppfølging av målsettingen om at foretakene
må ha rammer som er tilpasset helsepolitikkens mål.

I Regjeringens proposisjon er det dessuten
gitt klare føringer for prioritering av behandlingstilbud
til svake grupper, bl.a. mennesker med psykiske lidelser, og det
er gitt klare føringer i retning av en mer desentralisert
spesialisthelsetjeneste nærmere pasienten.

 La meg korrigere den fremstilling som representanten
Haga nå gir av denne saken. For det første
er det slik at det ved Sentralsykehuset i Akershus, som nå heter
Ahus, foregår en omfattende forprosjektering
med sikte på utbygging av et helt nytt sykehus. Departementet
har nylig gitt den faglige godkjenning av hovedfunksjonsprogrammet.
Vi avventer nå resultatet av forprosjektet, og spørsmålet
om bevilgning til oppstart vil komme opp i forbindelse med budsjettbehandlingen
for 2003. Den saken er det fullt trykk på.

Når det gjelder Follo sykehus, har
det regionale helseforetaket, som
nå har ansvaret for sykehustilbudet både
i Akershus og i de andre østlandsfylkene, valgt å se
utbyggingen av Follo sykehus og utbyggingen av sykehustjenestene
i Østfold i sammenheng før de går videre i det planarbeidet
som fylkeskommunene på begge sider av fylkesgrensen har
lagt ned et utmerket forarbeid i. Og det synes jeg faktisk at de
som har ansvaret både for å bygge ut
tjenestene og for å drive dem, skal få anledning
til. Den respekt må jeg ha for de ansvarsposisjoner som
er etablert av Stortinget gjennom foretaksloven. Det betyr ikke
at jeg ikke vil ta et ansvar for å utvikle tjenestene
for befolkningen både i Follo og i Østfold og
i resten av Akershus. Det ansvaret vil jeg ta, men det skal være
forankret i det regionale
foretaket som faktisk både skal bygge og drive.

 Nå skal jeg ikke foregripe
mitt svar på det neste spørsmålet i denne
spørretimen, som bl.a. går på eldre
pasienter.

Men igjen må jeg si at påstandene
sitter ganske løst hos representanten Haga. At
sykehusene drives som ren butikk, hvor har representanten
Haga det fra? Sykehusene drives ut fra et lovfestet ansvar
hvor man skal sørge for forsvarlige helsetjenester til
befolkningen i regionen. Det er ikke snakk om profittbasert
virksomhet. Det at vi har et finansieringssystem som belønner
det å behandle flest mulig pasienter, er ikke
et uttrykk for profitt! Det er et uttrykk for at det faktisk skal være
slik at sykehusene skal premieres for å få unna
køene, og ikke slik det var før, hvor
de faktisk ble belønnet når de hadde lange nok
køer.

Jeg vil, i likhet med representanten Haga, være
på vakt overfor alle trekk i utviklingen som
kan dra i retning av et mer kommersialisert helsevesen. Men som
karakteristikk av det sykehusvesen
vi har i dag, treffer representanten Hagas formuleringer svært
dårlig.





                

 I min forrige periode som
helseminister hadde jeg gleden av å legge fram en stortingsmelding
om verdier i helsetjenesten. For meg var det viktig på denne
måten å sette søkelyset på hvilke verdier
som helsetjenesten skal tuftes på.
Jeg er opptatt av at den offentlige helsetjenesten
skal baseres på en grunnleggende respekt for individet,
og at helsetjenesten skal realisere
idealer om befolkningens likeverdige tilgang til viktige helsetjenester,
uavhengig av bosted og av økonomiske og sosiale
forhold. Med dette som bakgrunn ville det for meg være
svært alvorlig hvis det var slik som premissene for spørsmålet
antyder:

at pasienter sendes hjem fordi de
er for kostbare å behandle

at styrer kun er opptatt av penger

at viktige tiltak for eldre pasienter står
i fare for å bli nedlagt

La meg slå fast at den helsetjeneste
som Stortinget har vedtatt, ikke skal være slik.
Jeg mener at det som er referert her, heller ikke
er noen riktig generell beskrivelse av situasjonen.

Foretakenes oppdrag er å levere gode
helsetjenester i samsvar med mål og prioriteringer som
fastsettes av overordnede politiske organer. Det er ingen tvil om
at det nye foretakssystemet er basert på helsepolitiske
mål, og at det overhodet ikke er dekkende at
det er etablert et system som kun er opptatt av penger.
At det settes rammer for ressursbruken, er en del av den samlede
styring av offentlig ressursbruk, som naturligvis ikke
må utlegges slik at det nå bare er økonomi
som er satt i høysetet. Jeg føyer også til
at bevisst og effektiv ressursbruk ikke må gjøres ensbetydende
med pasientfiendtlige tiltak – tvert imot kan effektiv
bruk av ressursene gjøre at flere får tilgang til
helsetjenester. Og noe av det pasienter reagerer på når de
er på sykehus, er ofte dårlig organisering
og utnyttelse av ressursene.

Naturligvis er det en sammenheng mellom
foretakenes økonomi og hvilke helsetjenester som kan ytes.
Jeg har allerede i flere svar i denne spørretimen vist
til den gjennomgang som Regjeringen har gjort, og de forslag som
ligger til behandling i Stortinget. Det ligger nå i Stortingets
hender å avgjøre hva som skal skje i forhold til
det.

De fem regionale
helseforetakene som har som hovedoppgave å sørge
for at innbyggerne i regionene får nødvendig helsehjelp,
har seks overordnede målsettinger å holde seg
til: De skal fremme folkehelsen for å motvirke sykdom,
skade, lidelse og funksjonshemming. De skal bidra til å sikre
kvalitet i tjenesten, et likeverdig tilbud, god ressursutnyttelse,
et tjenestetilbud tilpasset pasientenes behov og et tjenestetilbud
som er tilgjengelig for pasientene.

Tilbudet til en rekke pasientgrupper vil verken være hensiktsmessig eller
forsvarlig uten at det skjer et direkte samarbeid
med primærhelsetjenesten. Samarbeidet
med kommunene tror jeg er noe av det mest sentrale når
det gjelder geriatriske pasienter, og det er noe som vi fra departementets side
følger tett opp i forhold til foretakene. Det er et mål
at pasientene i størst mulig grad skal oppleve behandlingstilbudet
som et hele, ikke som et oppstykket system, fordi ansvaret
er hjemlet i ulike institusjoner og på ulike nivåer.
I lovverket er dette forholdet tatt opp flere steder, bl.a. når
det gjelder krav til en individuell plan for pasienter med sammensatte
og langvarige behov.

 Jeg har aldri forsøkt å skape
det inntrykk at en statlig overtakelse av spesialisthelsetjenesten
skulle løse alle problemer
i sykehusene, problemer som er velkjente over
mange år. Tvert imot har jeg blitt kritisert for at jeg
har vært for beskjeden i mine ambisjoner i forhold
til hva som reformen skulle utrette i løpet av de nærmeste
to årene. Men jeg mener at reformen skal gi et
grunnlag for å ta tak i de viktigste
utfordringene både når det gjelder investeringer
og drift, ikke minst når vi får det
nye systemet for investeringer i sykehusene på plass
fra neste år. Det har vært forutsetningen hele
tiden at det skal komme fra 2003.

	Til representanten Skjælaaens spørsmål
vil jeg si at ja, det er viktig. Det er særlig viktig at
de svakeste pasientgruppene – deriblant hører syke
eldre – blir prioritert og tilgodesett i en samlet
helsetjeneste. Det er viktig for meg som helseminister å se
til det.

 Jeg vil bare si at en stor del av øyeblikkelig
hjelp-funksjonen i sykehusene gjelder nettopp
denne gruppen mennesker, slik at det å sette øyeblikkelig
hjelp opp mot behandling av eldre, blir ikke riktig.

Men jeg er faktisk opptatt av at vi kan få til
flere slike halvannenlinjetjenestetilbud. Vi gjør noen
grep i den sykehusproposisjonen som Regjeringen la fram
3. mai i forhold til behandling av cellegiftpasienter og dialysepasienter,
og vi har oppnevnt et utvalg – som skal jobbe gjennom dette året
og ved utgangen av året levere sin innstilling – som
skal se på finansieringen av sykehustjenestene. Det utvalget
er nettopp bedt om å se på finansieringen
av halvannenlinjetjenesten, som skal legge et grunnlag for den type
tjenester som representanten Skjælaaen her etterlyser.





                

 Det er to viktige temaer som tas opp i spørsmålet:
brukernes og kommunenes dialog med foretakene. For begge
gruppene er det sterke argumenter for at de trekkes inn i dialog
med helseforetakene. For meg har det derfor vært
viktig at det i de systemer som nå utvikles for foretakene,
legges til rette for medvirkning og dialog. Så det korte
svaret på begge representanten Meltveit Kleppas
spørsmål er: Ja, jeg har gjort det, og jeg vil
gjøre det.

Men la meg utdype det noe. For brukerne inneholder helseforetaksloven
krav om at brukerne og deres organisasjoner skal gis innflytelse
og trekkes inn i dialoger. Dette er fra min side fulgt
opp overfor de regionale helseforetakene
med krav om at det skal etableres brukerutvalg, og også med
krav om at det skal påses at helseforetakene ivaretar dialog
og medvirkning i forhold til brukerne og deres organisasjoner.
Det er nå etablert brukerutvalg, har jeg fått
opplyst, i alle de fem regionale helseforetakene.
Jeg har for min del fra andre sammenhenger god erfaring
med brukerutvalg, og jeg vurderer derfor dette som et svært
viktig tiltak for å få en god og systematisk kontakt
med brukerne og deres organisasjoner.

Når det gjelder kommunesektoren, viser
jeg til at i forslaget til helseforetakslov ble det foreslått
at det i alle de regionale
helseforetakene skulle etableres rådsorganer, som bl.a.
var ment å understøtte den ønskede kontakten
med regionale og lokale politiske
organer. Som kjent ble dette ikke vedtatt under Stortingets
behandling av loven. Med bakgrunn i at det ikke var aktuelt
med denne løsningen har Helsedepartementet arbeidet videre med
andre tilnærmingsmåter som kan legge
til rette for god dialog med fylkeskommuner og kommuner.
Det har også vært dialog mellom
departementet og de regionale foretakene
om dette. Som et resultat av denne prosessen gikk det 2. mai i år
ut et brev fra Helsedepartementet, der det klargjøres at
det i alle de fem regionale
helseforetakene vil bli etablert kontakt med regionale
og politiske organer. Dels er også slikt arbeid
allerede i gang. Dermed er det i gang utviklingsprosesser for å sikre
at foretakene skal ha den nødvendige dialog med
kommuner og fylkeskommuner.

Jeg mener dette er viktig. Kommunene
og fylkeskommunene har en viktig ombudsrolle på vegne av
befolkningen i sine områder. I tillegg har både
kommunene og – særlig – fylkeskommunene
et ansvar for samfunnsplanlegging som tilsier at det må være gode
arenaer for dialog og kontakt med en så viktig
samfunnstjeneste som helsetjenesten
og sykehustjenesten er.

 Stortinget har vedtatt en ny styringsmodell
for sykehusene, og det er selvsagt mitt ansvar å gjennomføre
den. Jeg mener at når det gjelder brukermedvirkning,
skal ikke det nye foretakssystemet på noen måte
stå tilbake for den brukerkontakt som måtte ha
vært der før reformen trådte i kraft.
Det at foretakene nå i noen måneder
har trengt tid til å konsolidere seg, komme i gang og etablere
disse ordningene, er ikke et uttrykk for en manglende
prioritering av dette. Fra min side er det et dypfølt
engasjement fordi jeg tror at sykehusene blir bedre
hvis disse brukerutvalgene, systematisk brukerkontakt og brukerundersøkelser
fungerer godt. Det vil jeg påse at skjer.

Jeg er helt på det rene
med at den folkevalgte styringen av helsesektoren
er flyttet inn i denne salen for sykehusenes vedkommende. Men i
tillegg til det skal det være en god brukerdialog,
og det skal være en god dialog med folkevalgte
lokale organer.

 Jeg hører representanten Meltveit
Kleppa mener at jeg ikke vet nok om kronikernes
hverdag, og det kan godt hende. Jeg tror det er vanskelig å sette
seg skikkelig inn i det, uten at man har vært der eller
har vært veldig nær slike mennesker i det daglige.
Så det skal jeg legge meg på minne.

Men når det fremstilles slik at jeg
som helseminister er såre fornøyd med
de midler sykehusene er tildelt for inneværende år,
er svaret på det at det er jeg ikke. Derfor har jeg fremmet
forslag om betydelige tilleggsbevilgninger, og det forslaget som
jeg har lagt fram for Stortinget, står jeg selvsagt bak.
Og så er det representanten Meltveit Kleppa og
hennes kolleger i Stortinget som skal avgjøre om dette
er godt nok, og jeg synes å registrere
at man da mener at det ikke er det. Det får
vi komme tilbake til i en annen sak i denne sal.

