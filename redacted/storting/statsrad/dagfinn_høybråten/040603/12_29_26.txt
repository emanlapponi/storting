 Jeg tror den strategien som har vært anlagt de siste årene med å bygge opp kompetansen i kompetansesentre i regionale sykehus og i sykehus for øvrig, er riktig, også i forhold til det å styrke kompetansen og tilbudet om smertelindring i primærhelsetjenesten, som representanten Alvheim nå setter fokuset på.




Det å sikre at man har gode kompetansemiljøer regionalt som kan spre kompetansen, og som kan være med på å bygge den i primærhelsetjenesten og ikke minst i pleie- og omsorgstjenesten, tror jeg fortsatt vil være veien å gå. I den forbindelse vil jeg peke på behovet for å styrke samhandlingen mellom første- og andrelinjetjenesten generelt og på dette området spesielt. Det er noe av bakgrunnen for at Regjeringen har satt ned det såkalte Wisløff-utvalget, som i løpet av dette året skal utrede hvordan en kan få til en bedre samhandling mellom de to nivåene i tjenesten. Etter mitt syn er den neste store reformen i helsetjenesten å få en større helhet mellom første- og andrelinjetjenesten. En viktig del av andrelinjetjenestens ansvar er å veilede førstelinjen, og det er det behov for på dette området.




Når det gjelder representanten Alvheims første spørsmål, om avtale med private, sitter jeg ikke med noen fullstendig oversikt over dette her og nå. Men jeg kan si at generelt bør det være slik at der det er påvist udekkede behov innenfor sørge for-ansvaret og det regionale helseforetaket ikke kan dekke dette innenfor den kapasitet og de ressurser en har til rådighet i egne sykehus, er det en klar forventning at man søker å dekke dette gjennom avtaler med private.




