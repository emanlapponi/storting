  Legemiddelassistert rehabilitering inngår
som ett av flere tverrfaglige,  spesialiserte tilbud for
rusmiddelmisbrukere i Norge, og ble overført staten ved
de regionale helseforetakene som ledd
i Rusreformen fra 1. januar i år. Fastlegene har fått en
mer sentral rolle ved at legen, på lik linje
med sosialtjenesten, nå kan henvise til slik spesialisert
behandling.

Når det gjelder det medikamentbaserte
behandlingstilbudet, er det slik at selve medikamentet inngår
som ett av flere elementer i et helhetlig opplegg. Medikamentene som
brukes, vanligvis metadon eller Subutex, er sterkt vanedannende.
Kombinasjon med andre rusmidler kan medføre helsefare,
og de er attraktive på det illegale markedet. Det følger
derfor også betydelig risiko med denne behandlingsformen.
Dette er bakgrunnen for at det er utarbeidet kriterier for hvem
som bør ha slik behandling samt kontrolltiltak rundt forskrivning
av medikamentene. For å sikre faglig forsvarlige rammer
er tiltaket regulert gjennom utleveringsforskriften, som fastsetter
at legemidler bare kan rekvireres til den enkelte pasient
som ledd i legemiddelassistert rehabilitering ved narkotikamisbruk
når vedkommende er med i tiltak godkjent av departementet.
Folkehelseinstituttet har rapportert om en markert økning
i antall metadonrelaterte dødsfall i Norge. Rådet
fra instituttet er at det må føres streng kontroll med
utlevering av medikamentene.

All helsehjelp skal ytes forsvarlig. Når
en lege mister retten til å rekvirere
A- og B-preparater, er det ut ifra forsvarlighetskravet i lov om
helsepersonell. Vi har også rapporter fra fagmiljøene
om at mange rusmiddelmisbrukere som får forskrevet «kvoter», ofte ikke
kommer i posisjon til å søke legemiddelassistert
rehabilitering, og ved en eventuell oppstart i et slikt
tilbud faller enkelte ut på grunn av manglende motivasjon
til å følge opp rehabiliteringen.

Vi vet også at rusmiddelmisbrukere ofte
har sammensatte problemer og vil trenge bistand
fra både helse- og sosialtjenesten for at innsatsen
skal ha effekt på lang sikt. Forskning viser
at metadon eller Subutex i kombinasjon med psykososiale
tiltak er mer effektivt enn medikamentet alene med hensyn til rusbruk,
overdosedødelighet og redusert kriminalitet. Studier
viser dessuten at medikamentet alene ikke er
nok til å holde pasienter i behandling over lengre
tid uten psykososial støtte. Dette er grunnlaget for det
helhetlige rehabiliteringsopplegget vi har i Norge. Sosialtjenesten
og vedkommendes fastlege er sentrale når det gjelder innsøkning
og den medisinskfaglige vurderingen i forkant. Regionalt senter
ivaretar den spesialiserte delen av tilbudet med ansvar for å godkjenne
opplegget for den enkelte, bistå i behandlingen etter
behov, foreta eventuelle utskrivinger og utvikle og veilede det
lokale hjelpeapparatet. Fastlegen og sosialtjenesten har så ansvaret
for oppfølgingen lokalt. Stortinget sluttet seg til denne
desentraliserte modellen i forbindelse med behandlingen av revidert
nasjonalbudsjett for 2001.

I helseregion Midt-Norge vet vi at det for
en del personer har vært lang ventetid, men to–tre års
ventetid, som representanten Alvheim viser til, medfører
ifølge departementets rapporter ikke riktighet.
Ved årsskiftet mottok om lag 2 500 slik behandling,
samtidig stod 550 på venteliste regionalt. Regjeringen
har derfor også det siste året styrket
tilbudet budsjettmessig. I 2004 er tiltaket styrket med 30 mill. kr
til økt behandlingskapasitet, herunder etablering av et
nytt senter i Nord-Norge og til arbeidsrettede tiltak for personer
i legemiddelassistert rehabilitering.

 Jeg kan opplyse at det er
igangsatt en helhetlig evaluering av tilbudet.
Resultatene av evalueringen forventes å foreligge innen
utgangen av året. Eventuelle endringer i regelverk og opplegg for øvrig
må basere seg på resultatene av denne evalueringen.
Det sentrale nå er å la de regionale
helseforetakene få mulighet til å ta på seg
og ivareta sitt nye ansvar for et styrket behandlingstilbud
og helsetilbud for rusmiddelmisbrukerne.

Etter at behandlingstilbudet sist ble debattert
her i Stortinget, har Helsedepartementet og Sosialdepartementet
sendt ut et rundskriv med en nærmere presisering av at
det kan gjøres unntak for inntakskriteriene, for i større grad å sikre
at alle aktuelle personer vurderes og registreres som
søkere der dette tilbudet kan synes å være
egnet.

Jeg vil for øvrig, i motsetning til
representanten Alvheim, være meget varsom med å stille
meg over Helsetilsynets vurderinger av hva som er faglig forsvarlig
virksomhet, det være seg fra fastleger eller
annet helsepersonell.

 Det er i hvert fall ikke slik at
helseministeren, uavhengig av de retningslinjer som har vært
behandlet i Stortinget, og som jeg refererte til, kan endre dette
opplegget. Det jeg har satt i gang, er en helhetlig evaluering.
Jeg vil selvfølgelig komme tilbake til Stortinget med resultatet
av den evalueringen, som vil foreligge ved utgangen av dette året.

La meg til den aktuelle problemstillingen også si
at i de konkrete tilfeller hvor det skjer at en lege av
tilsynsmyndighetene fratas forskrivningsrett til A- og B-preparater,
og pasienter kommer i en vanskelig situasjon,
så er det min oppfatning at den kommunale helsetjenesten
kan ivareta dem – og bør ivareta
dem – gjennom en tidsbegrenset ordning inntil disse pasientene
kan ivaretas gjennom det regionale
LAR-opplegget. Det har departementet uttalt seg om i en konkret
sak i Vestfold, og det vil også gjelde i andre
slike saker.





                

 La meg først bemerke at EU ikke
har konstatert at Norge har hatt dårlig kvalitet
på vann levert fra vannverk. Norge har selv tatt
initiativ til å forbedre kvaliteten
på vann fra norske vannverk, spesielt
i tiden etter at EØS-avtalen ble inngått, jf. Stortingets
bevilgning til Program for vannforsyning, som startet opp i 1995.
Fortsatt gjenstår det utbedring og sikring av
drikkevannskvaliteten til
en del personer. Alle de store vannverkene har nå en
god sikkerhet i kilde, vannbehandling og drift.

Det er mange europeiske selskaper som har en
stor internasjonal virksomhet for oppkjøp og/eller
drift av vannforsyningsanlegg, og flere av disse har vært
interessert i å komme inn
på det norske markedet. Til nå er jeg kjent
med at én kommune, Bærum, har inngått
kontrakt med et internasjonalt selskap om deleierskap og drift. Dette
samarbeidet er i dag avsluttet, og kommunen
har overtatt driften igjen.

Noen få kommuner har skilt
ut vannverket som en egen enhet, enten som et aksjeselskap eller
som et kommunalt selskap, men kommunen er eneste eier. Forholdet mellom
kommunen som ansvarshavende
og befolkningen blir ikke påvirket av dette.

Mange vannverk har vurdert å konkurranseutsette driften
av ledningsanleggene sine, og Kommunaldepartementet har utarbeidet
veiledningsmateriell for å hjelpe kommunene i en slik prosess.
Et hovedprinsipp er at kommunen fortsatt skal sitte med ansvaret
overfor kundene. Private selskaper er opptatt av å ha med
force majeure-klausuler for ikke å tape
penger, men kommunen må sikre at nødvendige tiltak
blir gjennomført. Kommunen betaler for de ekstratiltakene
som må til for å opprettholde
leveranse av vann med god kvalitet under enhver omstendighet, på linje
med hva kommunen selv ville kunne klart.

Jeg kan ikke se at den type
kontrakter som har vært aktuelle i Norge, vil kunne ha
negativ innflytelse på den hygieniske kvaliteten av det
vannet som leveres til befolkningen, og det vil derfor heller ikke
kunne ha negative helsemessige konsekvenser. Dersom en kontrakt
med et internasjonalt selskap med omfattende kompetanse på drikkevannsområdet
medfører at vannverket får tilført nødvendig
kompetanse som det ellers ikke ville hatt tilgang til,
vil resultatet tvert imot kunne ha positiv innvirkning på det
leverte vannets kvalitet.

Oslo kommune har i sin kontrakt med
selskapet som bygde det nye vannbehandlingsanlegget ved Oset, en
opsjon på at dette selskapet skal kunne engasjeres
til å drive anlegget når det står ferdig.
Det er ikke vedtatt om opsjonen skal utnyttes.

Én kommune, Asker, har ønsket å gå inn
på en kontrakt med US-lease for vannledningsanlegget sitt.
Prinsippet for dette opplegget er at kommunen leaser anlegget til
et amerikansk selskap på langtidskontrakt,
mer enn 50 år, hvorpå kommunen umiddelbart leaser
alt tilbake på kortere kontrakt, gjerne 25 år.
Det amerikanske selskapet skal oppnå skattefordeler
som gjør at det blir et overskudd som kommunen nyter godt
av. Kommunen selv skal fortsatt ha eieransvar
i forhold til norsk lovverk, og den fortsetter å drive
anlegget. Ansvaret overfor befolkningen blir upåvirket
av en slik kontrakt.

 Spørsmålet fra representanten
Bastesen er stilt meg som helseminister, og det er som sådan
jeg besvarer det. Spørsmålets utgangspunkt har
vært de helsemessige konsekvensene av en mulig omlegging
av vannverksdriften. Jeg har svart på det, og jeg har gitt
de opplysninger jeg har mottatt, om hvilket omfang dette har i Norge.
Den gjennomgangen jeg og mitt embetsverk har hatt av denne informasjonen,
tilsier ikke at de helsemessige konsekvensene av slike
endringer i driften av vannverkene på noen måte
er til stede. Snarere kan en se motsatte effekter, eller
i hvert fall muligheter for motsatte effekter.

Og om jeg får lov til å føye
til på et mer generelt politisk grunnlag, som representanten
Bastesen nå spør om, må jeg si at dette
er av de oppgaver som jeg synes det må være
mulig for kommunene å finne slike typer løsninger for.

 Jeg kjenner ikke til den utredningen
som representanten Bastesen viser til, og kan følgelig ikke
svare på spørsmålet direkte. Men jeg vil
selvfølgelig undersøke spørsmålet
nærmere.





                

 Personer med funksjonsnedsettelse, også om
dette er som følge av eller en del av et sykdomsbilde,
forutsettes å få dekket sitt behov for tjenester
innenfor det ordinære hjelpeapparatet.
Det gjelder også for barn med autisme, der både
barnehabiliteringstjenesten og opplæringssektoren har sentrale
oppgaver. Det er opprettet en sentral faglig autismeenhet
ved Universitetet i Oslo og et nasjonalt autismenettverk
i et samarbeid mellom tidligere Sosial-
og helsedepartementet og Utdannings- og forskningsdepartementet
for å sikre utviklingen av tiltak og tjenestetilbud
for dem som har autisme. Knutepunktene i dette Autismenettverket
er fagmiljøer med spisskompetanse.

Autismenettverket er en del av de nasjonale
kompetansesentrene for sjeldne funksjonshemninger, som representanten
Sortevik helt sikkert kjenner til. Det er igangsatt en prosess med å knytte
kompetansesentrene for sjeldne funksjonshemninger til foretaksstrukturen, slik
at tjenestene best mulig samordnes med spesialisthelsetjenestene
for øvrig. De tre kompetansesentrene for sjeldne funksjonshemninger
er overført til regionale
helseforetak fra 1. januar 2004. Det arbeides nå med å overføre
de øvrige kompetansesentrene for sjeldne funksjonshemninger,
herunder Autismenettverket, til de regionale helseforetakene.
Det er igangsatt en evaluering av Autismenettverket.
Denne evalueringen forutsettes å foreligge før
sommeren. En tilknytning til foretaksstrukturen innebærer
at denne kompetansen blir en del av det helhetlige nasjonale spesialisthelsetjenestetilbudet,
og jeg mener dette legger et godt grunnlag for å ivareta
denne kompetansen også framover og
gir et tilbud som er likeverdig over hele landet.

TIPO Norge er en privat klinikk som
tilbyr tidlig og høyintensiv opplæring av barn
med forsinket utvikling, som f.eks. ved autisme. Dette er én
av flere metoder. Metoden TIPO bygger på, er vel kjent
i fagmiljøene. På bakgrunn av henvendelsen fra
TIPO Norge har departementet bedt Sosial- og helsedirektoratet
vurdere TIPO Norges opplegg for høyintensiv tidligintervensjon
for barn med autisme, i hvor stor grad dette opplegget framstår som
en spesialisthelsetjeneste, og i hvor stor grad opplegget eventuelt
må ses på som et opplæringsansvar, som skole/opplæringsetat
har ansvar for.

Det er de regionale
helseforetakene som har ansvar for å yte spesialiserte
helsetjenestetilbud til befolkningen, og det er disse som må vurdere
om en ønsker å kjøpe tjenester
fra private aktører for å oppfylle sitt ansvar, slik
dette er definert.

Med den kompetansen som nå er bygd
opp, og som utvikles innenfor Autismenettverket,
og med en fortsatt fokusering på habilitering av barn,
der samarbeid mellom spesialisthelsetjeneste,
kommunehelsetjeneste og opplæringstiltak inngår,
bør det ligge til rette for at barn med autisme får gode
og relevante tilbud over hele landet.

 La meg først si at statsråden
har fulgt opp det som er uttrykt som en bekymring fra en samlet
komite, ved å utarbeide en plan for habilitering av barn.
Det er også et satsingsområde innenfor
helsepolitikken, og vil være det i tiden framover.

Når det gjelder det konkrete tilbudet,
har vi hos fagmyndigheten, Sosial- og helsedirektoratet, igangsatt
en vurdering nettopp for å gi et grunnlag som
de regionale helseforetakene kan treffe sine
beslutninger på, om hvilket behov de har for denne type
private tjenester. Vi har dermed satt i gang en prosess som på den
ene siden styrker habiliteringen generelt, og i forhold til det
konkrete spørsmålet representanten Sortevik reiser,
legger til rette for den vurderingen og de beslutningene som de
regionale helseforetakene må ta,
ut fra det ansvaret Stortinget har gitt dem etter loven.

 Jeg tror ikke det er vanskelig
for representanten Sortevik og helseministeren å være
enige om dette siste. Samtidig må det være
slik at den faglige vurderingen av et faglig behandlingsopplegg må foretas
av faglige myndigheter. Det kan ikke foretas av politikere.
Derfor har jeg altså sørget for at mitt fagorgan
på dette området, Sosial- og helsedirektoratet,
gjør den vurderingen, slik at beslutningstakerne i de regionale helseforetakene
kan ta sine avgjørelser.





                

 I forbindelse med gjennomføringen
av dette tiltaket er det etablert en overgangsordning
som gjør at legene på vegne av pasientene får
tid til å vurdere annen blodtrykksbehandling enn alfablokkerne
Carduran eller Sinalfa. I de tilfellene der medisinske
grunner tilsier at pasienten bør fortsette med alfablokkere,
kan det søkes om individuell refusjon gjennom blåreseptforskriftens § 10a.
Overgangsordningen innebærer videre at blåresepter
på disse legemidlene som er utskrevet i 2003 eller
i januar 2004, vil bli refundert fram til 1. mai i år.
Dette sikrer at alle pasienter som bruker legemidlene,
har oppsøkt apoteket minst én gang og således fått
opplysninger om tiltaket, før refusjonsadgangen opphører.
Videre er det gjort unntak, slik at også allmennleger
fram til 1. mars kan søke om individuell
refusjon for alfablokkere mot høyt blodtrykk. Dette er
det normalt bare spesialister som kan gjøre.

Det er gitt informasjon om overgangsordningen
til alle leger og apotek. Informasjon ligger også på Statens legemiddelverks
webtjeneste. Etter myndighetenes vurdering gir overgangsordningen
legene en rimelig frist til å vurdere behandlingen og enten
finne alternativt blodtrykksmedikament eller søke
om individuell refusjon etter blåreseptforskriftens § 10a.
Pasienter som har fått skrevet ut resepter på alfablokkere
for ett års behandling, vil bli orientert på apoteket
om den nye ordningen. I de fleste tilfellene kan spørsmål
om søknad om videre forskrivning på blåreseptforskriftens § 10a
ordnes telefonisk mellom lege og pasient.

Jeg vil presisere at det i forbindelse med
Stortingets behandling av statsbudsjettet for 2004 ble vedtatt at
alfablokkerne skal være annenhånds medikament
ved behandling av høyt blodtrykk. Det betyr således
at ikke alle pasienter nødvendigvis
skal fortsette med disse legemidlene.

Jeg vurderer overgangsordningen for alfablokkerne
til å være tilfredsstillende, slik at
legene kan få tilstrekkelig mulighet til å tilby
annen blodtrykksbehandling eller søke om individuell
refusjon. Jeg er blitt informert om at et av legemiddelfirmaene
har oppfordret til at overgangsordningen i forhold til allmennlegens
adgang til å søke refusjon for pasienten
forlenges til 1. mai 2004. Denne oppfordringen er nå til
vurdering i Statens legemiddelverk. På bakgrunn av Legemiddelverkets
tilråding i saken vil jeg se på om det er nødvendig å gjennomføre
ytterligere tiltak for å sikre at pasienter som i dag bruker
en alfablokker, blir tilfredsstillende fulgt opp.

 La meg fastslå at i den grad det kan
dokumenteres at det er grunn til å forlenge den overgangsordningen,
vil det ikke stå på meg. Det vil jeg
følge opp dersom Legemiddelverkets tilråding tilsier
det.

Når det gjelder spørsmålet
om oppfølgingen av det Stortinget har vedtatt, må jeg
si at de retningslinjene som ligger fra budsjettbehandlingen i Stortinget,
kjenner jeg meg forpliktet til å følge opp, og
det vil jeg gjøre. Jeg mener at det som her skjer,
er i tråd med disse retningslinjene.

 Jeg tror på den politikken som Stortingets
flertall har vedtatt, og jeg tror at den vil gi gode effekter både
for pasientene og for samfunnet, og ikke minst gi muligheter
til å bremse den sterke veksten i legemiddelutgiftene
over trygdebudsjettet. Det ligger i sakens natur at ansvaret for å følge
utviklingen og se om utviklingen er i tråd med forutsetningene, ligger
på statsråd og departement, og det ansvaret tar
jeg.

Jeg kan opplyse om at Regjeringen
til høsten vil legge fram en helhetlig gjennomgang av norsk
legemiddelpolitikk, hvor vi evaluerer en del av de reformene som
har blitt gjennomført de siste årene. Det vil
gi Stortinget anledning til å drøfte både
erfaringene, status og den framtidige politikk på hele
legemiddelfeltet.





                

 La meg aller først understreke at
befolkningen i Finnmark har krav på et likeverdig tjenestetilbud
på linje med den øvrige befolkningen i landet.
Det gjelder også trygghet for at en god ambulansetjeneste
vil være tilgjengelig om behovet oppstår. Samtidig
skal Helse Finnmark gjennom betydelige omstillinger, i likhet med
de andre helseforetakene. Derfor må helseforetakene være
innstilt på å endre sine arbeidsformer
for at vi skal ha en kvalitativt god og moderne sykehustjeneste.
Det kan medføre endringer i tjenestetilbudet, organiseringen
av arbeidet, sammensetningen av personell og størrelsen
på personellgruppene. Budsjettvedtaket i Stortinget åpner
for at man skal omstille og tilpasse sin virksomhet innenfor
sin ressursramme i løpet av 2005.

Innenfor foretakssystemet
er det helseministerens overordnede ansvar at de akuttmedisinske
tjenester fungerer etter de forutsetninger som er gitt
i spesialisthelsetjenesteloven. Samtidig er det viktig at helseforetakene får
mulighet til å ivareta den rollen som Stortingets
vedtak om helseforetaksloven forutsetter. Det er et sentralt element
i reformen at det regionale helseforetaket
skal gis muligheter til å finne gode og samlende
løsninger for regionen.

De lokale helseforetakene skal også ha
nødvendig fleksibilitet i den praktiske driften. Modellen
vil spille fallitt dersom det skulle utvikle seg en praksis med
detaljstyring fra sentralt hold i enkeltsaker. Det innebærer imidlertid ikke
at det samtidig innenfor foretaksmodellen er
fritt fram for hvordan helseforetakene løser sine
oppgaver. Det skal skje i samsvar med de krav til tjenestene som
er fastsatt av Stortinget gjennom lovvedtak og øvrige vedtak
fattet i denne sal.

De sentrale helsemyndighetene har et styrings-
og oppfølgingsansvar for å sikre at tjenestene
er i samsvar med de mål som politiske organer setter. I
tillegg har Statens helsetilsyn og fylkeslegene et tilsynsansvar
dersom det oppstår tvil om tjenesten er forsvarlig. Dette
er viktig også i forhold til oppfølging
av det samlede ansvar som Helsedepartementet har for at helsetjenestene
faktisk fungerer.

Helse Finnmark har lagt ned ambulansestasjonen
på Kunes fra 1. mars inneværende år.
Området dekkes av ambulanser fra Mehamn, Lebesby eller
Lakselv. I særlige tilfeller kan legebemannet redningshelikopter
fra Banak benyttes. Omleggingen av tilbudet er ikke
vurdert som uforsvarlig av tilsynsmyndigheten i Finnmark.

Lebesby kommune har fått tilbud fra
helseforetaket om å overta et ambulansekjøretøy
vederlagsfritt samt å få et årlig tilskudd
på 20 000 kr for båretransport
i området mot en avtalt godtgjøring pr. kjørt
kilometer. Dette er en løsning som for øvrig praktiseres
på Træna i Nordland. Helseforetaket opplyser at
tilbudet så langt ikke er besvart fra kommunens
side, men at det fortsatt står ved lag.

 Representanten Gløtvold brukte ordet «uforsvarlig» om
den endringen som her er skjedd. Det er et begrep som tilsynsmyndigheten, som
han selv nå spurte om meningen til, ikke kan
skrive under på.

Det er også et faktum at
det har vært framsatt et tilbud fra Helse Finnmark overfor
Lebesby kommune som kommunen ikke har besvart så langt,
men som kommunen fortsatt har muligheten til å motta. Det
er mitt ønske at man lokalt finner fram til en
omforent løsning, slik at kommunen kan disponere det tiltaket
som Helse Finnmark har tilbudt, som for øvrig er i funksjon
i en annen kommune i Nord-Norge, som jeg refererte til.

 Helse Finnmark mener å ivareta
sitt ansvar gjennom det opplegget de har vedtatt. Fordi Lebesby
kommune har vært sterkt opptatt av å ha en ambulanse
stasjonert på Kunes, har Helse Finnmark tilbudt en løsning
på det spørsmålet. Det er som en ekstratjeneste
fra Helse Finnmarks side for å få til en
omforent løsning med kommunen, noe som jo er et viktig
hensyn i dialogen mellom helseforetakene og kommunene.

Jeg har også drøftet
denne saken med Lebesby kommune tidligere, og det er min bestemte
oppfordring både til kommunen og til helseforetaket at
man nå søker å avslutte denne saken og
bli enige om en avtale med utgangspunkt i det tilbudet som er framsatt
fra helseforetakets side.





                

