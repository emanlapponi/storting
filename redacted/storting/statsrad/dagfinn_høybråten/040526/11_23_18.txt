  Artikkelen i Dagbladet føyer seg
inn i en lang rekke tilsvarende enkeltsaker som er basert på at
man tillegger DRG-ordningen og dermed ISF-systemet funksjoner det
aldri har vært meningen at dette finansieringssystemet
skal ha, og som det innenfor overskuelig
framtid heller ikke vil få. Jeg vil derfor innledningsvis
benytte anledningen til å si noe generelt om prinsippene
i ordningen. De viktigste prinsippene for finansieringsordningen
ble lagt fram for Stortinget i St.meld. nr. 44 for 1995-1996. Den
innsatsstyrte finansieringen er et system rettet inn mot de regionale
helseforetakene for å fordele inntekter til disse. Systemet
skal videre ha en slik innholdsmessig kvalitet at det gir god styringsinformasjon
når midlene skal fordeles fra det regionale nivå og
til det enkelte sykehus.

ISF-systemet er ikke egnet som et
prissystem mot aktører med spesialiserte behandlingstilbud eller
den enkelte pasientbehandling, og det skal ikke og må ikke
brukes som et prioriteringssystem for hvilke pasienter som skal få behandling.
Det er først og fremst et pengefordelingssystem for de
regionale helseforetakene.

Departementet har ansvar for de systemene som
ISF bygger på, og har satt i gang et arbeid for å forbedre
registreringsgrunnlaget. I den aktuelle artikkelen vises det til
at f.eks. Rikshospitalet nå etablerer et system for kostnadsanalyse
pr. pasient. Et slikt system vil ikke minst kunne danne
et godt grunnlag for å forbedre styringssystemene internt
på sykehusene, og det vil også kunne
danne et godt grunnlag for å overvåke det nasjonale
ISF-systemet.

I artikkelen som det refereres til, hevdes
det at en annen måte å beregne refusjonene
i ISF-systemet på ville gitt bedre samsvar mellom
kostnader og 100 pst. DRG-refusjon. Det er ikke riktig.
Gjennomsnittskostnadene ville fortsatt bli de samme, men sykehusene,
det enkelte regionale helseforetak
og staten ville få mer kunnskap om årsakene til
eventuelle kostnadsavvik innenfor de enkelte
pasientgrupper.

Det aktuelle oppslaget i Dagbladet handler også om hvordan
finansieringen av høyspesialisert behandling med små pasientvolumer
legges opp, og om hvordan det håndteres innenfor
systemet. Jeg anser det som lite hensiktsmessig å opprette egne
diagnoserelaterte grupper for denne
behandlingen, som på landsbasis utgjør mellom åtte
og elleve pasienter pr. år. Jeg har imidlertid startet opp
arbeidet med å utvikle et mer presist
klassifikasjonssystem for høyspesialisert medisin som oppfølging
av Stortingets behandling av St.meld. nr. 5 om inntektssystemet
for spesialisthelsetjenesten. Mulige konsekvenser av dette arbeidet
vil tidligst kunne få effekt på ISF-systemet fra
og med 2005. Et bedre klassifikasjonssystem for høyspesialisert
behandling vil – uavhengig av dette – kunne gi
bedre styringsinformasjon for de regionale
foretakene.

Jeg vil avslutningsvis få vise
til at det nylig ble etablert en nasjonal
arbeidsgruppe for å gjennomgå de høyspesialiserte
funksjonene. En del av arbeidsgruppens oppdrag er å utrede
betalingsordninger mellom de regionale
helseforetakene. Jeg vil vurdere denne gruppens forslag til endringer
når resultatet foreligger.

