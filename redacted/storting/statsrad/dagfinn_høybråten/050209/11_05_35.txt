 Det er uttrykkelig nedfelt i alkoholloven at
Vinmonopolet ikke skal forskjellsbehandle leverandører
og produkter. Dette prinsippet er utdypet gjennom detaljerte regler
i forskrift om Vinmonopolets innkjøpsvirksomhet.
For å sikre rettferdig markedsadgang for alle
leverandører tilbys etter forskriften flere alternative
kanaler inn i Vinmonopolets sortiment. Det er også opprettet
en egen, uavhengig nemnd som har som formål å sikre
at Vinmonopolet likebehandler tilbydere, leverandører og
produkter. Det følger av St.prp. nr. 1 for 2004-2005 at
nemnda behandlet tre klager i 2003, hvorav én klage ble
tatt til følge. Jeg har videre fått opplyst at
nemnda i 2004 behandlet sju klager, hvorav to klager ble tatt til
følge.

Umiddelbart etter opphevingen av
det gamle Vinmonopolets eneretter, som også gjaldt
innførsel og engrossalg, hadde de nyetablerte selskapene
Arcus og Vectura av naturlige grunner en markedsandel på nær
100 pst. Etter 1996 er selskapenes markedsandeler redusert år
for år, etter hvert som andelen nye grossister
i det norske markedet er økt og deres
markedsposisjon har blitt styrket.

I forhold til Vectura er det viktig å merke
seg at dette selskapet også fungerer som grossist
og distributør for 13 agenter som ikke har egen
engrossalgsbevilling og avtale med Vinmonopolet. Dette innebærer
at Vecturas omsetning også omfatter alt salg
som gjelder disse agentenes portefølje.

Representanten Simonsen tar særlig
opp spørsmålet om selskapenes andel i de lokale
tilleggsutvalgene som butikkene er forpliktet til å ha
i samsvar med innkjøpsforskriften. Tilleggsutvalgets formål
er å imøtekomme den lokale etterspørselen,
som kan variere mye fra sted til sted. I dette
utvalget kan det også lagerføres produkter
fra bestillingsutvalget, som er et utvalg som er åpent
for enhver leverandør som ønsker sine
varer representert. Den totale markedsandelen av salget fra tilleggs-
og bestillingsutvalgene ligger i dag på ca. 16 pst. Markedsandelene
kan variere mye fra butikk til butikk. Arcus
og Vectura har størst andel i mindre butikker.

På bakgrunn av den informasjonen som
jeg har innhentet fra Vinmonopolet, og som jeg har redegjort for
her, finner jeg ingen holdepunkter for at det foreligger
forskjellsbehandling av Arcus og Vectura i forhold til andre
leverandører. Jeg antar at det er et slikt spørsmål
representanten Simonsen mener å reise når
han sier:

«I enkelte
utsalg er det etter sigende påfallende mange
merker som er levert av Arcus og Vectura via bestillings- og tilleggsutvalget.»

Det er etablert et omfattende regelverk
rundt Vinmonopolets innkjøp som skal sikre at
forskjellsbehandling ikke skjer. Ikke minst
vil jeg peke på at det er opprettet en uavhengig
nemnd som gir alle aktører mulighet til å få prøvet sine
saker, hvis de skulle mene at det er noe som helst grunnlag
for at det skjer en forskjellsbehandling.

Som representanten Simonsen vil være
kjent med, gransker Vinmonopolets styre nå en sak hvor
det er mistanke om uønsket påvirkning fra en vin-
og brennevinsimportør overfor ansatte i Vinmonopolet. Jeg
føler meg trygg på at selskapets styre også vil
arbeide med spørsmålet om det kan foreligge slik
påvirkning fra andre leverandører, eller
andre forhold som bør granskes. Disse sakene vil
jeg følge opp, og jeg vil også forsikre
meg om at styret tar de nødvendige skritt for å sikre
at uønsket påvirkning som kan medføre
forskjellsbehandling, ikke finner sted i framtiden.

Kjell Engebretsen hadde
her overtatt presidentplassen.

