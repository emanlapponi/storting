 Statens refusjoner for poliklinisk virksomhet

er forutsatt å dekke rundt 50 pst. av sykehusenes utgifter

til denne virksomheten. De øvrige utgiftene dekkes via

rammefinansieringen. I tråd med den medisinske og teknologiske

utviklingen vil det over tid være behov for å justere

takstene, i tillegg til at det er behov for å innføre

nye takster. På poliklinikkene har det vært en

rivende utvikling, ikke minst ved at en rekke lidelser i dag kan

behandles uten at pasienten legges inn. Ordningen er budsjettstyrt.

Større satsinger blir forelagt Stortinget

i budsjettproposisjonen. I 1999 er det tilført midler til

poliklinikkene i form av en satsing på tverrfaglig ryggbehandling,

og det er overført midler fra kreftplanen til en egen takst

for ambulant kreftbehandling. Størrelsen på hver

enkelt takst fastsettes av departementet. 

Departementet har knyttet til seg en referansegruppe med

fagpersoner hvor alle medisinske spesialiteter er representert.

Gruppen gir råd til departementet i spørsmål som

angår takster. Justering av takster og mindre endringer

innenfor eksisterende budsjettrammer foretas av departementet.

Det har tidligere vært foretatt til

dels store endringer i de polikliniske takstene. I 1989 ble det

gjennomført en omfattende økning av de polikliniske

takstene som et ledd i en større omlegging. Utgiftene til

de offentlige poliklinikkene økte betraktelig,

og i de påfølgende år var det nødvendig å sette

ned takstene. I 1997 ble det på nytt foretatt en betydelig økning

av refusjonen til poliklinikkene. Dette innebar en kraftig oppjustering

av de fleste takstene i tillegg til innføring av en rekke

nye. Fra 1997 økte utbetalingene med 27 pst., eller i underkant

av 600 mill. kr, i forhold til året før.

Pasientenes egenandel ved legehjelp økte

med 7 pst. fra 1999. For poliklinikkene utgjør

denne egenandelen rundt 35 mill. kr i økte inntekter.

Det har ikke vært forutsetningen at disse merinntektene

skal tilfalle sykehusene, og det er derfor nødvendig også av

denne grunn å sette ned takstene. 

I St.prp. nr. 1 for 1998-99 heter det:

«Det

er stor usikkerhet knyttet til de samlede utgifter under denne» – refusjon

poliklinisk virksomhet ved sykehus – «posten.

Departementet vil vurdere en eventuell takstjustering når

tallgrunnlaget gir grunnlag for dette.»

I 1998 var veksten i den polikliniske aktiviteten

større enn forventet, og medførte et merforbruk

på 81 mill. kr i forhold til budsjett. Departementet

regner med at denne høye aktiviteten vil fortsette i 1999.

Av hensyn til budsjettstyringen er det derfor nødvendig å justere

takstene ned noe mer enn beløpet tilsvarende de økte

egenandelene ved legehjelp. Den gjennomførte takstendringen

fra  1. april innebærer for sykehusene en redusert inntekt

på i overkant av 30 mill. kr i forhold til inntektene

de ville hatt med uendrede takster og de samme egenandeler som i

1998. Sosial- og helsedepartementet arbeider med å få bedre

prognoser for virksomheten ved poliklinikkene. 

 Den justering av takstene som er foretatt,

er ikke foretatt for å skape budsjettbalanse, men for at

Stortingets budsjettvedtak når det gjelder poliklinikktakstene,

skal kunne overholdes. Jeg tar gjerne kritikk for utøvelse

av politisk skjønn, men formelt sett har jeg gjort det

som var riktig i denne saken, nemlig å justere kartet etter

terrenget, slik at det som er en budsjettstyrt ordning, faktisk

kan overholdes i 1999. Så er det selvfølgelig

opp til Stortinget å vurdere om det bør gjøres

annerledes. I forbindelse med revidert nasjonalbudsjett vil Stortinget

få en redegjørelse for utviklingen når

det gjelder sykehusfinansieringen, hvor det er mulighet til å se

disse spørsmål i sammenheng. Det er alt jeg kan

si om revidert nasjonalbudsjett på dette tidspunkt. 

Men la meg understreke at dette er en justering

som jeg i budsjettproposisjonen har varslet kunne bli nødvendig. 

  La meg først slå fast at

vi i budsjettproposisjonen varslet at det kunne bli aktuelt å justere

takstene, og at det var stor usikkerhet knyttet til bevilgningen.

Det ble også gjentatt i en omgrupperingsproposisjon, St.prp.

nr. 18 for 1998-99, hvor dette ble påpekt. Jeg er helt

enig med representanten Alvheim i at styringsverktøyet

på dette området bør bli bedre, og det

arbeider vi med, slik at vi tidligere kan prognostisere utviklingen.

Jeg er også enig i at hadde dette vært en overslagsbevilgning,

hadde vi ikke hatt dette problemet.

Så reiser representanten Alvheim et

helt annet spørsmål som går på praktiseringen

av innsatsstyrt finansiering. Der foregår det en faglig

dialog med enkelte fylker i forhold til hva som er reell aktivitetsøkning

i det som er ført som aktivitet fra fylkene i 1998. Det

er en del av systemet at man har en avregning i 1998 rundt disse

føringene, og det er det en dialog med fylkeskommunene

om. Jeg vil også her orientere Stortinget i revidert nasjonalbudsjett

om dette. 





                

