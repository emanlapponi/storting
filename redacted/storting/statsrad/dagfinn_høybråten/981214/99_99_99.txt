La meg først uttrykke glede over at denne saken nå endelig får sin avklaring.




Jeg skal også bare kort kommentere det punktet i innstillingen som saksordføreren nå klargjorde, at det er viktig at departementet kvalitetssikrer at det ikke blir en forskjellsbehandling opp imot de saker som Billighetserstatningsutvalget har eller har hatt til behandling. Jeg forstår innstillingen slik at komiteen er opptatt av å unngå dobbeltbehandling. Det vil bli ivaretatt. 




For øvrig er det det å si at det er lagt opp til en særordning i og med sakens spesielle karakter. Den skiller seg på så mange punkter fra den ordinære billighetserstatningsordningen at det er hensiktsmessig med en selvstendig vurdering ut fra spesielle kriterier. Jeg forutsetter dessuten at dersom enkelte av kvinnene skulle ønske å få prøvd sin sak for Billighetserstatningsutvalget på et senere tidspunkt, vil den bli avvist, i den grad det dreier seg om det samme forholdet. Det kan også være at enkelte vil få prøvd saken for retten, og dersom hun vinner frem, vil den erstatningen hun er tilkjent av departementet, kunne komme til fradrag i erstatningssummen.




Når det gjelder utbetaling av erstatningene, vil en begynne med dette umiddelbart etter at Stortinget har fattet sitt vedtak. Erstatningsutvalget har allerede sendt ut foreløpige tilbud til de erstatningsberettigede, hvor det er tatt forbehold både om departementets godkjenning og Stortingets bevilgningsvedtak.




Jeg vil til slutt fremheve betydningen av å få ferdigbehandlet disse sakene raskt. Det har som kjent tatt lang tid fra saken først kom opp, til nå, da vi begynner å nærme oss tidspunktet for sakens avslutning. Tidsaspektet har utvilsomt vært en ekstra belastning for dem det gjelder, og jeg håper nå å kunne starte erstatningsutbetalingene i samsvar med de foreløpige tilbudene som er gitt, basert på Stortingets vedtak her i dag.




