 Det har fra statens side vært
lagt vekt på å føre reelle
drøftinger med fylkeskommunene med sikte på å komme
fram til størst mulig grad av enighet om forståelsen
av hvordan helseforetaksloven og lovens kriterier skal
anvendes når det gjelder eierskapet til de enkelte eiendommer.
Til sjuende og sist innebærer imidlertid denne prosessen
lovanvendelse fra statens
side, og alle løsninger må derfor være
forenlig med helseforetaksloven § 52 nr. 6.

Drøftingene har vært krevende,
og det ble avdekket til dels stor prinsipiell avstand mellom partene,
hvor fylkeskommunene etter departementets syn har lagt
til grunn- en for snever definisjon av hva som skal overføres.
På det konkrete plan har imidlertid departementet så langt det
har vært forenlig med helseforetaksloven,
utvist et romslig skjønn hvor en i mange tilfeller
har strukket seg langt for å imøtekomme fylkeskommunenes
syn.

Det er i drøftingene oppnådd
enighet om ca. 95 pst. av eiendommene utenom boliger. Enigheten
omfatter bl.a. de aller fleste eiendommer relatert til selve sykehusdriften
og pasientbehandlingen. Med fem fylkeskommuner foreligger
det ingen uenighetssaker om konkrete eiendommer.

Utenom boliger omfatter uenighetssakene i første
rekke apotek, enkelte pasientundervisningsbygg og en del eiendommer
som fylkeskommunene mener vil bli tatt ut av bruk av spesialisthelsetjenesten
i framtiden.

Når det gjelder boliger, ble det i
drøftingene oppnådd enighet med åtte
fylkeskommuner. Drøftingsresultatet innebærer
at spesialisthelsetjenesten i disse fylkene i hovedsak overtar rettighetene
til ca. 70–90 pst. av boligmassen, gjennomsnittlig
ca. 80 pst.

Lovens system forutsetter at en tar utgangspunkt
i den faktiske situasjon i den enkelte fylkeskommune ved årsskiftet,
og at fylkeskommunene har tilpasset seg forskjellig når
det gjelder størrelse på og sammensetning av eiendomsmassen.

Jeg understreker videre at for de fylker hvor
det foreligger et drøftingsresultat
med enighet om f.eks. boliger, er det omforent mellom departementet
og vedkommende fylkeskommune. Drøftingene har dessuten
forløpt slik at fylkeskommunene har hatt god innsikt i
hvilke løsninger som etableres for de øvrige fylkeskommunene.

Jeg mener på denne bakgrunn
at det har vært lagt opp til en ryddig prosess fra statens
side, hvor det har vært lagt vekt på å ivareta
Stortingets forutsetninger. Jeg kan heller ikke se at
fylkeskommunene er blitt gjenstand for usaklig forskjellsbehandling.
Det har hele tiden vært forutsatt at en skal
kunne bruke en nemnd for å avklare gjenværende
uenighetssaker.

Jeg minner i den forbindelse om at helseforetakslovens
hovedregel innebærer at fylkeskommunale eiendommer som
er tilknyttet spesialisthelsetjenesten ved årsskiftet,
skal overføres, dette for å sikre spesialisthelsetjenesten
tilgang til de innsatsfaktorer som fylkeskommunene selv har ansett
for nødvendige for å drive den samme virksomheten.
Når det f.eks. så langt ikke er oppnådd
enighet med 11 av 19 fylkeskommuner om boliger, har det sammenheng
med at de i drøftingene markerte at de ikke uten
videre ville overføre noen boliger, eventuelt
en for lav andel av boligene.

La meg så avslutte med å understreke
at selv om det foreligger et resultat fra drøftingene
før årsskiftet som innebærer en del uenighet,
er jeg åpen for en supplerende dialog med fylkeskommunene
for å løse gjenværende uenighetssaker, både
før protokollene signeres og fram mot en eventuell
nemndbehandling av gjenværende uenighetssaker.

 La meg understreke at jeg ikke bare
langt på vei mener å ha fulgt Stortingets forutsetninger,
jeg mener at jeg har fulgt Stortingets forutsetninger.
Jeg må minne om at de vedtak Stortinget har gjort og den
tidsplan Stortinget forutsatte for gjennomføringen av sykehusreformen,
stilte meget store krav til alle aktører i dette
bildet, inklusiv fylkeskommunene. Det er derfor ikke til å undres
over at denne prosessen har vært krevende og til dels vært
preget av ulikheter i syn og direkte konflikter.

Jeg er imidlertid helt enig med representanten
Kristoffersen i at det er et mål å unngå mange
tvistemål i rettsapparatet. Derfor bekrefter jeg at jeg
er åpen for en supplerende dialog med fylkeskommuner
som ønsker det, før vi endelig
avgjør hvilke saker som må sendes til en nemnd.
Det er jo den mekanisme Stortinget har forutsatt i avklaringsprosessen.

 Loven må forstås slik at
det er den aktuelle virksomhet på overføringstidspunktet
som skal ligge til grunn for vurderingen av hva som hører
inn under spesialisthelsetjenesten, og hva som ikke gjør
det. Vi har forholdt oss til at Stortinget stemte ned et forslag
om en generell tilbakeføringsklausul og har derfor naturlig
nok ikke kunnet tilby slike tilbakeføringsklausuler
i drøftingene med fylkeskommunene.

Når det gjelder vurderingen av enkelteiendommer, finner
jeg det vanskelig å gå inn
på det nå annet enn å si at det må være
den konkrete status når man overtar virksomheten, som må være
utgangspunktet, slik loven og dens forarbeider er å forstå.





                

 Gjennom vedtak av statsbudsjettet for 2002
ble det etablert nye rammebetingelser for bruk av Medi 3
ved at Medi 3 ble vedtatt innlemmet i ordningen med innsatsstyrt
finansiering. Det ligger nå til rette for å bruke
denne institusjonen der den kan bidra til å oppfylle de
helsepolitiske mål.

Det pågår en dialog
mellom Helse Midt-Norge og Medi 3 med henblikk på en
avtale på nærmere definerte behandlingstilbud.
Jeg legger vekt på at Helse Midt-Norge må ha
anledning til å følge opp saken med utgangspunkt
i sitt helhetlige ansvar. Men det er også viktig
at den intensjonen som ligger til grunn for innlemmingen av Medi 3
i ISF, blir fulgt opp. Med dette utgangspunktet vil jeg påse
at den oppfølging som skjer, samsvarer med intensjonene
i det vedtatte budsjettopplegget for 2002.

For øvrig arbeider departementet som
kjent med å lage en bredere ordning som på en
generell måte skal kombinere ISF-ordningen og
fritt sykehusvalg for private sykehus. Med bakgrunn i Sem-erklæringen
arbeides det nå med å lage et opplegg
for å innlemme de private sykehusene i det helhetlige tjenestetilbudet.

 Jeg er glad for denne markering fra representanten
Nesviks side av at en her må balansere
hva som er overordnet helsepolitikk, og hva som er driftsspørsmål.
Jeg viste til at det nå pågår
en dialog nettopp mellom Helse Midt-Norge og
Medi 3 om en avtale. Og jeg må si at jeg i lys av den store
endring og omorganisering som har skjedd for få uker
siden, innrømmer Helse Midt-Norge noe tid til å få på plass alle sine
avtaler når det dreier seg om avtaler fylkeskommunene ikke
har hatt tidligere. Men jeg vil, som jeg sa i mitt første
svar, påse at den oppfølging som skjer, samsvarer med
intensjonene i det budsjettopplegget som representanten Nesvik refererte
til.

 Jeg forsøkte i mitt første
svar til representanten Nesvik å gi uttrykk for at det
var nettopp det som hadde skjedd. Det har vært
kontakt med Helse Midt-Norge. Det er bekreftet overfor meg at den
prosessen er godt i gang. Jeg forplikter meg til å påse
at Stortingets intensjoner blir ivaretatt,
og da bør representanten Nesvik også være
beroliget i forhold til det.





                

 Som det er opplyst om i Regjeringens tilleggsnummer
til forslaget til statsbudsjett, vil det med en så stor
overgang som det som nå skjer for de offentlige sykehusene,
være en del usikkerhet knyttet til den samlede budsjettsituasjonen.
Det er derfor varslet overfor Stortinget at det vil skje en gjennomgang
av budsjettsituasjonen i tilknytning til revidert nasjonalbudsjett
i vår. I denne situasjonen er det med basis i Stortingets
budsjettvedtak lagt vekt på å holde
det høye behandlingsomfang som er etablert i
2001 i sykehusene, samtidig som det skal settes sterkt trykk på tiltak som
kan gi bedre bruk av sykehusenes ressurser i tråd med
intensjonene i reformen. Dette er rammen for den budsjettoppfølging
som nå skjer i de regionale
helseforetakene. Jeg er klar over at det ligger betydelige utfordringer
i dette både for regionale
helseforetak og for helseforetakene, i dette tilfellet for Helse
Nord og universitetsklinikken i Nord-Norge. Jeg registrerer at Helse
Nord legger vekt både på produktivitetsforbedrende
tiltak og på at det er et langsiktig perspektiv
på forbedringstiltakene. I denne situasjonen og med de
forutsetningene som jeg her har angitt, finner jeg det ikke
riktig å gripe inn i Helse Nords budsjettoppfølging.
Jeg føyer også til at eventuell
inngripen av den foreslåtte typen vil bryte med et meget
viktig element i den nye foretaksmodellen, nemlig det helhetlige
ansvaret som er tillagt styrene for de regionale
helseforetakene. Jeg har tillit til at det arbeides ut fra strategier
som skal videreutvikle et godt helsetilbud og en god universitetsklinikk
for landsdelen. Stortinget vil for sin del få anledning
til å komme tilbake til sykehusøkonomien i revidert
nasjonalbudsjett.

Det reises også spørsmål
om åpenhet og debatt i beslutningsprosessen. Jeg minner
om at den nye foretaksmodellen har som oppgave å gjennomføre
den helsepolitikk som besluttes av nasjonale demokratiske organer, med
Stortinget på toppen. At disse beslutningene gjennomføres
med lojalitet og kraft, er også et viktig demokratisk
element. Det er heller ikke slik at de rammebetingelser
som Stortinget fastsatte for de nye foretakene, innebærer
at gjennomføringen skjer i noen form for full lukkethet.
Offentlighetsloven gjelder for foretakene. Jeg forventer en aktiv
informasjonsoppfølging fra foretakenes side. Jeg har nå bedt
foretakene om å opprette brukerutvalg, noe som også skal
bidra til større åpenhet. Som kjent ble det i
forslaget til helseforetakslov foreslått regionale
rådsorganer, nettopp ut fra det formål å styrke kontakten
med lokale politiske miljøer. Dette var en av de få bestemmelser
i lovforslaget som ikke ble vedtatt av Stortinget. I den
videre dialog med foretakene vil jeg likevel
legge vekt på at det kan utvikles hensiktsmessige kontaktformer
med den regionale og lokale forvaltning. Den
nye foretaksmodellen skal kombinere to viktige hensyn – nasjonalt
fastsatt helsepolitikk skal gjennomføres lojalt og med
kraft, og gjennomføringen skal skje med god medvirkning
fra dem som blir berørt. Det er prinsipper som jeg vil
legge vekt på å følge opp i det videre
arbeidet med å gjennomføre denne store reformen.

 Den gangen reformen ble vedtatt, tror jeg Stortinget
var sterkt opptatt av den overordnede politiske og folkevalgte styringen
av helsepolitikken. Derfor ønsket man å samle
et helhetlig ansvar for sykehusdriften i denne sal.

Denne reformen innebærer en fristilling
og en ansvarliggjøring av sykehusene som foretak ved at
det i styrene for foretakene er utpekt medlemmer som ikke
sitter der som representanter for politiske partier eller
for geografiske regioner, men i kraft av sin personlige egnethet.
Jeg tror det vil være en trussel mot demokratiet
dersom vi trekker disse styremedlemmene inn i prosesser av partipolitisk
karakter.

Men når dette er sagt, vil jeg også si
at jeg tror mye kan gjøres når det gjelder å utvikle
en god dialog – høringer, kontaktmøter,
prosesser i forbindelse med fylkesplaner osv. – mellom
foretakene og de regionale folkevalgte organene,
dvs. kommunene og fylkeskommunene. Det vil jeg arbeide for.

Og så skal vi – som representanten Lena
Jensen var inne på – høste
erfaringer fra de foretakene som faktisk har valgt åpne
møter, og se hvordan det har fungert. Jeg skal ha en fordomsfri
holdning i vurderingen av de erfaringene. Men det er litt tidlig å trekke
konklusjonen etter seks uker.

 Jeg kan forsikre representanten Lena
Jensen om at jeg i høyeste grad følger utviklingen nøye
når det gjelder måten reformen fungerer på.

Jeg tror det er viktig at man uansett utgangspunkt – uansett
standpunkt til reformen da den ble vedtatt – følger
utviklingen med et åpent sinn. Det var jo ikke
slik at alt var såre vel, at det ikke ble foretatt
kutt i driften, og at det ikke var geografiske ulikheter
under fylkeskommunal drift. Tvert imot: Av ventelistetallene fra
det siste året med fylkeskommunal sykehusdrift ser vi store
geografiske forskjeller mellom fylkene når det gjelder
ventetider.

Jeg ønsker å bruke
denne reformen aktivt og konstruktivt til å skape et bedre
tilgjengelig helsetilbud og å skape mindre geografiske
forskjeller. Og hvis noen har trodd at reformen skulle
skaffe sykehusdirektørene en direkte adgang til
statskassen, har de tatt feil. Det tror jeg man må tale
klart og tydelig om.

