 Det er vedtatt å gjøre mammografiscreening
til et landsdekkende tilbud til alle kvinner mellom 50
og 69 år. 16 av landets fylker kom i løpet av
2001 godt i gang med utbyggingen av dette tilbudet. Hedmark er ett
av tre gjenstående fylker der oppstart planlegges i år.

Det ble, som nevnt, bevilget midler til planlegging
av mammografiscreening
i Hedmark i 2001. På budsjettet for Nasjonal
kreftplan er det derfor beregnet og satt av midler til oppstart
av mammografiscreening
i Hedmark fylke i inneværende år. Det planlegges
at tilbud om mammografiscreening
kommer i gang i Hedmark fra høsten 2002.

Helsedepartementet vil i nær framtid
sørge for at nødvendig bevilgning blir overført
til Helse Øst, som vil stille midlene til disposisjon for helseforetaket
som skal ha gjennomføringsansvar for mammografiscreeningen.

Kreftregisteret har etablert det nødvendige
samarbeid med regionalt helseforetak for å forberede
oppstart av virksomheten. Alle kvinner mellom 50 og 69 år
i Hedmark skal få tilbud om mammografiscreening
på lik linje med de andre fylkene som har startet
opp med slik screening.

 Mitt svar var i samsvar med det representanten
Faldet nå gir uttrykk for. Hun må gjerne gå tilbake
og bringe det budskapet til den målgruppen hun refererte
til!

 Nei, på det punktet kan jeg forsikre
representanten Faldet om at den nåværende regjering
og nåværende helseminister gjør sitt
ytterste for å gjennomføre
det vedtak om omorganisering av sykehusene som Stortinget fattet
i fjor, og som var initiert av den daværende regjering.

Det ligger i intensjonene bak denne reformen
at man nettopp skal kunne utnytte ressursene enda
bedre fordi man slipper å ta hensyn til fylkesgrensene.
Og når det gjelder investeringsplanene, vil Regjeringen,
som tidligere varslet i statsbudsjettet, komme tilbake med et opplegg
for investeringer og prioriteringene av disse i revidert nasjonalbudsjett.

  Opptrappingsplanen for psykisk helse skal
realiseres i tråd med Stortingets vedtak. Statlig overtakelse
av spesialisthelsetjenesten kommer midt i opptrappingsperioden,
og dette legger til rette for en målrettet innsats i utviklingen
og omstruktureringen av psykisk helsevern. Jeg har gjennom styringsdokument
til de regionale helseforetakene pålagt
dem å prioritere gjennomføringen av opptrappingsplanen
generelt, og en satsing på psykisk helsevern for barn og unge spesielt.
Det er også gjort klart at de øremerkede
tilskuddene skal komme i tillegg til helseforetakenes egenfinansiering
av psykisk helse og ikke erstatte denne. Dette vil bli
fulgt opp overfor foretakene gjennom året.

Opptrappingsplanen for psykisk helse omfatter
styrking av tilbudet både i kommunene
og i spesialisthelsetjenesten. En utbygging av tjenester i kommunene
er avgjørende for å gi barn og unge
et godt tilbud og for å redusere etterspørselen etter
spesialiserte tjenester. Departementet har bedt kommunene fordele
minst 20 pst. av innsatsen og de øremerkede midlene
til barn og unge. Selv om opptrappingsplanen omhandler både
tiltak for barn og unge og voksne, er det behov for å utarbeide
en samlet strategi for satsingen på barn og unges psykiske helse.
Jeg er ikke fornøyd med det tilbudet
vi har i dag. Det er ikke godt nok mange steder, og de
totale ressurser utnyttes ikke alltid på best
mulig måte for dem det gjelder. Dette er bakgrunnen for
at jeg nå har igangsatt arbeidet med en ny strategi. Vi
er også i gang med å se på sammenhengen
i det samlede tjenestetilbud i regionene, og at tjenestetilbudet
skal utvikles mer uavhengig av fylkesgrensene.

Styringsbudskapet til kommunene og til de regionale helseforetakene
er klart, og jeg legger til grunn at styrene ved de regionale
foretakene følger opp dette. Ved en så stor overgang
som nå skjer innen spesialisthelsetjenesten,
vil det være en usikkerhet knyttet til den samlede budsjettsituasjonen.
Stortinget er kjent med at det vil skje en gjennomgang av budsjettsituasjonen
i tilknytning til revidert nasjonalbudsjett.

Når det gjelder oppslaget i Dagsavisen
og i andre medier, henger det i stor grad sammen med situasjonen
for det tidligere Statens senter for barne- og ungdomspsykiatri
og den situasjonen som har utviklet seg ved overføringen
av senteret til Oslo kommune i 1999. En av forutsetningene
for overføringen var at senteret i større grad skulle
yte tjenester til befolkningen i Oslo. I denne situasjonen bekrefter
Helse Øst at det med basis i Stortingets budsjettvedtak
er lagt vekt på å videreføre behandlingsomfanget
som er etablert i 2001, at det legges vekt på effektivisering
gjennom produktivitetsforbedrende tiltak. Helse Øst har forsikret
meg om at de følger opp opptrappingsplanen for psykisk
helse, men at budsjettsituasjonen er krevende. Jeg har bedt om en
nærmere redegjørelse
for de aktivitetsmessige og budsjettmessige realiteter. Det er en
omfattende utfordring en står overfor,
og jeg vil følge opp arbeidet for å sikre at opptrappingsplanen
gjennomføres, og at de vedtatte målene nås.

