 Den historiske situasjonen i Norge er at andelen private sykehussenger i landet er helt marginal. Det kan lett føre til en form for offentlig arroganse i den andre delen av tjenesteapparatet. Jeg mener at vi har kommet et godt stykke videre i forhold til det utgangspunktet som lett kan følge av hvordan tilbudet er sammensatt mellom det private og det offentlige. Det er også viktig for den offentlige tjenesten å huske på at sykehusvesenet i Norge historisk sett er drevet fram av det private initiativ, de ideelle og diakonale initiativ. Det er det også viktig å ha med seg i forståelsen av hva det private tilbudet i dag utgjør, at det også består av ulike typer private løsninger.




Helsedepartementet har hatt en gjennomgang med de regionale helseforetakene og med representanter for de private sykehusene om hvordan situasjonen har utviklet seg etter reformen. Mitt inntrykk er at selv om vi har en del utfordringer, som representanten Høie har pekt på, er de regionale helseforetakene i ferd med å rydde vekk en del av barnesykdommene og bli mer rollebevisste. Det står klart på kartet i de regionale helseforetakene.




Men det er åpenbart at bestiller/utfører-rollene ikke er klart nok ryddet enkelte steder, og det er også behov for å se på innhold og varighet av kontraktsforholdene til de private. Jeg vil gjerne imøtekomme representanten Høies ønske om å utdype nærmere i et senere framlegg for Stortinget hvordan en kan sikre større likhet i konkurranse mellom de offentlige og private foretakene i forhold til konkurranse om tjenester.




