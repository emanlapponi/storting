 Innledningsvis vil jeg understreke at både
Helse Vest og jeg legger til grunn at private virksomheter skal
bidra til å levere helsetjenester, og at Haraldsplass Diakonale
Sykehus AS skal inngå i det samlede spesialisthelsetjenestetilbudet
til befolkningen i Helse Vest.

De private ideelle sykehusene er
betydelige leverandører av helsetjenester og fungerer som
en integrert del av den offentlige spesialisthelsetjenesten. I forbindelse med
den statlige overtakelsen av spesialisthelsetjenesten og organisering
i helseforetak ble det forutsatt at rollen og rammevilkårene
for private virksomheter som leverer helsetjenester, skulle videreføres.
I henhold til helseforetaksloven var de regionale
helseforetakene forpliktet til å videreføre og
inngå nye avtaler med private aktører.

I tråd med disse føringene
inngikk Helse Vest våren 2002 egne langsiktige
avtaler med alle private ideelle virksomheter som leverer
spesialisthelsetjenester i regionen. Treårige avtaler med
opsjon på ytterligere tre år ble inngått
på en felles mal. Helse Vest har framhevet at deres
overordnede mål er å gi de private ideelle virksomhetene like
vilkår i forhold til egne helseforetak. Det er
eksempelvis lagt inn bestemmelser i avtalene som gir de private
ideelle virksomhetene muligheter til å ta del i eventuelle
forbedrede rammebetingelser på lik linje med egeneide foretak.

Helse Vest har nylig gjennomført nye
forhandlinger og inngått avtaler med de private ideelle
sykehusene. Med bakgrunn i en vanskelig økonomisk
situasjon innebar avtalen med Haraldsplass Diakonale Sykehus AS
en økning på 6 mill. kr for
inneværende år utover de rammebetingelsene som
var fastlagt med utgangspunkt i forutsetningen om likebehandling
med de andre offentlige og private ideelle sykehusene.
I tillegg har Helse Vest i avtalen garantert for at DRG-prisen minimum
blir på nivå med det som er angitt i
statsbudsjettet.

Haraldsplass Diakonale Sykehus AS
er en viktig aktør i Helse Vest sitt sørge
for-ansvar. Jeg oppfatter det slik at Helse Vest har gitt
klare signaler om at de ønsker at Haraldsplass
som en selvstendig privat institusjon skal være en del
av spesialisthelsetjenestetilbudet i regionen. Med bakgrunn i sørge
for-ansvaret og med bakgrunn i at Haraldsplass Diakonale Sykehus
inngår som en viktig del av spesialisttilbudet i Bergen,
igangsatte Helse Vest i mai 2003 et prosjekt for å se
på framtidig samarbeid og oppgavefordeling mellom
Helse Bergen HF og Haraldsplass Diakonale Sykehus AS.
Målsettingen med prosjektet har vært å vurdere
om økt samarbeid mellom de
to sykehusene og endring i oppgavefordeling
kan gi helsetjenester av bedre kvalitet til pasientene
og bedre ressursutnyttelse. Prosjektgruppen, som har bestått
av representanter fra Haraldsplass Diakonale Sykehus AS, Helse Bergen HF
og Helse Vest, har foreslått og er enige om en
del kortsiktige samarbeidstiltak. Disse er eksempelvis tettere samarbeid
om pasientfordeling, beredskaps- og vaktordninger, lab/blodbank,
røntgen, IKT og innkjøp. Disse kortsiktige tiltakene
vil kunne bedre kvaliteten på tjenestetilbudet
og gi økonomiske besparelser. Når det gjelder
en mer langsiktig strategi for funksjonsfordeling, har gruppen ikke
kommet til enighet. Det er imidlertid enighet om å vurdere
om det skal gjøres en særlig utredning
om dette. Saken skal behandles av styret i Helse Bergen
22. mars i år.

Jeg har tillit til at Helse Vest arbeider
for å sikre institusjonen rimelige og forutsigbare rammebetingelser.
Dette er i tråd med styringssignalene som er gitt fra vår
side.

 Jeg mener at det jeg har redegjort
for, viser at Helse Vest satser på Haraldsplass.
Jeg mener videre at de prosesser som er innledet når
det gjelder samarbeidstiltak mellom Helse Bergen
og Haraldsplass, er et uttrykk for det samme. Det er også, sett
fra min synsvinkel, et uttrykk for langsiktighet når man ikke bare
forholder seg til driftsavtalen, men også til mer
langsiktige, strukturelle og strategiske grep. Budskapet som ligger
i Helse Vests handlemåte, er etter mitt
syn i tråd med den intensjon som jeg
forstår ligger bak representanten Skjælaaens spørsmål,
nemlig at dette er en viktig del av spesialisthelsetjenesten i området,
og det er en del av den som man satser langsiktig på.

 Jeg tror nok at den vanskelige økonomiske
situasjonen ved Haraldsplass Diakonale Sykehus AS har flere årsaker.
Det har å gjøre med hvordan man håndterte
bygningsmassen da man gikk over til aksjeselskap. Det har noe å gjøre
med faktorer knyttet til økte pensjonsforpliktelser,
underskudd samt usikkerhet knyttet til det økonomiske oppgjøret
ved overgang fra fylkeskommunalt til statlig eierskap, som representanten
Skjælaaen sikter til.

Det vil ikke være
riktig av meg å gå inn i de rettslige tvistespørsmål
som har oppstått i denne forbindelse, men jeg vil påpeke
at det nå er enighet mellom Helse Vest
og Haraldsplass Diakonale Sykehus AS om å igangsette
en prosess for å løse denne tvisten.
Det vil være tjenlig for alle parter.





                

 Jeg har nylig lagt fram en handlingsplan for å forebygge
uønskede svangerskap og abort. Den gjelder for perioden
2004–2008. Hovedmålene for handlingsplanen er
at aborttallene skal ned, og at alle skal ha et best mulig
utgangspunkt for å kunne planlegge svangerskap og ha et
trygt seksualliv.

Aborttallene for 2003 kommer ikke
før i april i år. Det er derfor for tidlig å dra
den slutning at aborttallene stiger på landsbasis,
ut fra enkelte meldinger fra noen sykehus.

Når det gjelder abortraten i de yngste
aldersgruppene, har utviklingen ifølge Sosial- og helsedirektoratet
vært positiv i Norge de to siste årene.
Sverige, Finland og Island har hatt en økning i abortraten
blant tenåringer fra midten av 1990-årene fram
til 2002, mens Danmark og Norge har hatt en nedgang. Sverige
og Island har hatt høyere abortforekomst blant tenåringer
enn Norge, mens Finland og Danmark ligger noe under Norge
når det gjelder tenåringsraten.

For å få aborttallene ytterligere
ned vil mange av tiltakene i handlingsplanen videreføres,
som f.eks. lett tilgang til prevensjon. Mange tiltak skal utvikles eller
holdes ved like, som f.eks. seksualundervisningen i skolen, til
nye årskull hvert år. Nye tiltak skal styrke undervisningen
for å utvikle positive holdninger og grensesetting i forhold
til seksuell aktivitet og prevensjonsbruk. Nye etterutdanningstiltak
til fastleger og andre helsepersonellgrupper for å heve
kompetansen i forhold til de gruppene som har spesielle behov, grupper
med etnisk minoritetsbakgrunn og ikke minst aldersgruppen
20–24 år skal blir utarbeidet i samarbeid mellom
direktoratet og berørte parter.

Sosial- og helsedirektoratet har også fått
i oppdrag gjennom handlingsplanen å oppsummere erfaringene med
praktisering av lov om sterilisering, og bedre kvaliteten
på dataene, nettopp for å oppsummere
erfaringer med den ordningen som er vedtatt av Stortinget, sett
i forhold til eventuelle endringer i aborttallene.

Når det gjelder skolehelsetjenesten,
gir den nye forskriften som trådte i kraft i fjor sommer,
et viktig signal til kommunene om å prioritere helsestasjons-
og skolehelsetjenesten. Tjenesten skal framstå som et helhetlig tilbud
til barn og unge fra 0 til 20 år. Helsestasjon
for ungdom, som er en utvidelse av skolehelsetjenesten, bidrar til økt
tilgjengelighet når det gjelder helsespørsmål som
ungdom er opptatt av. Når det gjelder kapasitet i skolehelsetjenesten,
har, ifølge Statistisk sentralbyrå, antall årsverk
i tjenesten økt med 700 i perioden fra 1994 til og med
2002. Det betyr at det har vært en jevn økning
av årsverk i helsestasjons- og skolehelsetjenesten. I tillegg er
det opprettet 285 ungdomshelsestasjoner i kommunene i løpet
av den samme perioden.

Sosial- og helsedirektoratet har under arbeid
en felles veileder som utdyper oppgavene i helsestasjons- og skolehelsetjenesteforskriften.
Fylkesmennene skal bidra til å implementere forskriften
og veilederen til den. Hensikten med disse tiltakene er å støtte
kommunene i den ønskede omlegging til en helhetlig tjeneste
og i det kontinuerlige kvalitetsforbedringsarbeidet i helsestasjons-
og skolehelsetjenesten.

Det pågår et omfattende arbeid
med å forebygge uønskede svangerskap og abort
i kommunene, og handlingsplanen for 2004–2008 skal bidra
til å stimulere dette viktige arbeidet med ytterligere
tilskuddsmidler. Vi satser i 2004 21,6 mill. kr på dette.

 Når det gjelder det lovmessige
regelverket, har vi gjennom den nye forskriften for helsestasjons-
og skolehelsetjenesten lagt et grunnlag for en slik helhetlig tjeneste,
som inkluderer også helsestasjon
for ungdom, altså for barn og unge fra 0 til
20 år.

Når det gjelder spørsmålet
om nye forebyggingsmetoder og prevensjonsmetoder, er det mitt syn
at vi løpende skal følge med på det.
Sosial- og helsedirektoratet har f.eks. i oppdrag å evaluere
erfaringene med angrepillen. Vi vil løpende følge
opp hvis utviklingen tilsier at en bør gjøre slike
prevensjonsmidler tilgjengelige, subsidiert, slik det er i dag for
andre typer prevensjon.

 Når det gjelder spørsmålet
om egenandel, har, som jeg sa i mitt hovedsvar, Sosial- og helsedirektoratet
i oppdrag å følge med på hvordan steriliseringsloven
praktiseres bl.a. på dette punktet. De har også fått
i oppdrag å bedre kvaliteten på steriliseringsdataene,
slik at vi kan oppsummere ordningen sett i forhold til eventuelle
endringer i aborttallene, slik representanten May Hansen spør
om. Det vil vi følge tett opp.

Så har representanten Hansen et spørsmål
om forholdet mellom støtten til ulike aktører
i dette bildet. Denne handlingsplanen dreier seg om både å forebygge
uønskede svangerskap og å forebygge aborter. KSO,
Klinikk for seksuell opplysning, er en viktig samarbeidsaktør,
særlig i arbeidet med å forebygge uønskede
svangerskap, og det vil de fortsatt være, slik Amathea
vil være det.





                

