 Jeg nevnte i mitt hovedsvar
en del av de elementene som ligger i forslaget som Stortinget behandler,
og jeg vil vurdere ytterligere elementer i forskriftsarbeidet i
forhold til den intensjon som jeg fullt ut deler
med representanten Storberget, at det er ønskelig med en
skjerpet kontroll med praksis på dette området,
og også skjerpede reaksjoner.

Siden representanten Storberget innledningsvis
nevnte et paradoks, la meg si at jeg er enig i at det er avgifter, tilgjengelighet
og reguleringen av det som er de mest effektive alkoholpolitiske
virkemidlene. Derfor synes jeg det er paradoksalt at representanten
Storbergets partifeller i debatten de siste dagene har tatt til
orde for drastiske avgiftskutt i Norge. Det ville være å bestille
mer av de problemene som både representanten
Storberget og jeg er opptatt av å redusere.





                

