 La meg bemerke at jeg er helt enig
med representanten Storberget i at det er nødvendig å ha
skjerpet fokus på ungdoms alkoholbruk. Det må også ses
i sammenheng med det drikkemønsteret og de alkoholvaner
som befolkningen som helhet har, og som i høyeste grad
er med på å påvirke bildet.

Jeg mener at det viktigste
vi fra sentralt hold kan gjøre når det
gjelder det ansvar kommunene har i bevillings- og salgssystemet,
er å sørge for at kommunene har et godt og målrettet
regelverk å forholde seg til, og sørge for at
de har muligheten til å prioritere sitt kontrollansvar inn
mot der hvor kontrollbehovet er størst i den enkelte kommune.
Det er et klart mål for de lovendringer som nå ligger
til behandling i Stortinget, og det forskriftsarbeidet som jeg om
kort tid vil sette i verk, at kommunene skal få et slikt
skjerpet verktøy.

