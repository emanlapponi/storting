 Det er et overordnet mål å redusere
skadene av alkoholforbruk. For å nå dette målet
er det ikke minst viktig å heve debutalderen
for alkohol. Disse målene er også nedfelt
i Regjeringens handlingsplan mot rusmiddelproblemer 2003-2005. Ett
av tiltakene for å oppnå målsettingen
om å heve debutalderen for alkohol er å bedre
kontrollen med bevillingssystemet for å hindre
salg og skjenking til mindreårige.

Formålet med det kommunale bevillingssystemet
for salg og skjenking av alkoholholdig drikk er å bidra
til å oppnå de nasjonale målene som er
satt for alkoholpolitikken. Samtidig skal det gi rom for kommunalt
alkoholpolitisk skjønn og lokal tilpasning. Et viktig virkemiddel
i alkoholpolitikken er at utøvelsen av salgs- og skjenkebevillinger
kontrolleres. Dersom vi skal redusere den ulovlige omsetningen av
alkohol, kreves god samordning av kontrolltiltak
nasjonalt og lokalt og effektive reaksjonsformer der det skjer ulovlig
salg av alkohol osv. Et av tiltakene i Regjeringens handlingsplan
er å foreta en gjennomgang av regelverket
for kommunenes kontroll med utøvelsen av salgs- og skjenkebevillinger.
Regjeringen har i denne forbindelse satt i gang flere tiltak for å nå disse
målene:

Etter alkoholloven § 1-7d
har kommunene plikt til å utarbeide en alkoholpolitisk
handlingsplan. Her bør bl.a. kontrolltiltak nedfelles.
Departementet utarbeidet for en del år siden en veileder
for kommunal rusmiddelpolitisk plan. Jeg har gitt Sosial- og helsedirektoratet
i oppdrag å revidere den eksisterende veilederen, hvor
man i enda større grad vil sette søkelyset
på kommunens virkemidler, inkludert kontrolltiltak. Den
alkoholpolitiske handlingsplanen skal sikre at alkoholpolitikken
blir satt på dagsordenen i alle landets kommuner.
Den reviderte veilederen vil være et hjelpemiddel
for kommunene.

Regjeringen har i år fremmet flere
forslag om endringer i alkoholloven i Ot.prp. nr. 86
for 2003-2004 som vil bidra til å forebygge ulovlig salg
av alkohol til mindreårige. For eksempel
vil en forbedret vandelsbestemmelse bidra til at det blir lettere
for kommunene å hindre at de som ikke
er egnet til det, får drive omsetning med alkoholholdig
drikk. Videre foreslår vi en rekke endringer som konkret
er knyttet til kommunens kontroll med utøvelsen
av bevillinger. Disse må ses i sammenheng med at det i
lovproposisjonen også er varslet at vi vil følge
opp lovendringene med en revisjon av forskriftene om kommunens kontroll.
Målet er å endre forskriftene slik at
de legger bedre til rette for lokalt tilpasset kontroll,
samtidig som de sikrer effektiv kontroll. Jeg vil legge vekt på at forskriftene
utformes slik at kommunene kan prioritere å bruke
ressursene sine der kontrollbehovet er størst.

Så skal jeg også få opplyse
at Sosial- og helsedirektoratet i morgen lanserer en alkoholkampanje
som vil rette søkelyset mot noen av de viktigste
og mest virkningsfulle virkemidlene i norsk alkoholpolitikk. Aldersgrensene er
et av de virkemidlene som det vil bli fokusert på i kampanjen.
I forbindelse med kampanjen vil Sosial- og helsedirektoratet sende
ut informasjonsmateriell til alle landets kommuner samt
gi veiledning og stimulere til skjerpet kontroll med salgs- og skjenkebevillinger.

