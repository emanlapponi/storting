 De siste seks til sju år har antall
turnusplasser for medisinske kandidater
blitt mer enn fordoblet. Mens det på 1990-tallet fram til
1997 var behov for 310–320 turnusplasser på årsbasis,
er behovet økt til 750–800 i år. Økningen
skyldes i hovedsak økning i antall studieplasser i Norge
og at det fra 1993 har vært gitt gebyrstipend for å finansiere eventuelle
skolepenger til norske ungdommer som studerer medisin
i utlandet. Det har vært bred politisk enighet om denne økningen
for å kunne dekke behovet for leger både
i allmenntjenesten, i spesialisthelsetjenesten og innen
medisinsk forskning. Vi har fått en radikal bedring
i legedekningen her i landet.

Fram til og med 2001 fikk alle som
var kvalifisert til turnusplass, starte sin turnustjeneste kort
tid etter bestått eksamen og etter
eventuelle nødvendige tilleggsprøver. Etter
en bred høringsrunde ble det i desember 2001 vedtatt endringer
i turnusforskriften. Endringene innebar at antall kandidater som
skal starte turnustjeneste, må fordeles med omtrent like
mange ved oppstart sommer som ved oppstart vinter. Årsakene til
endringen var at det uteksamineres mange flere kandidater om sommeren
enn om vinteren. Forklaringen på dette er i hovedsak at
universitetene i Trondheim og Tromsø uteksaminerer kun om
sommeren, mens Bergen og Oslo uteksaminerer både sommer
og vinter. Avgjørende for beslutningen var hensynet til
helseforetakene og kommunene som arbeidsgivere og til fastlegene
som veiledere. Det bød på store problemer
for disse å ta imot et varierende
antall turnusleger fra halvår til halvår.

Konsekvensene av forskriftsendringen er at
en del av dem som er med i trekningen om turnusplass, må vente
et halvt år før de kan starte tjenesten. Etter
forskriften er de som står på venteliste, imidlertid
sikret rett til å velge turnusplass i påfølgende
trekning. Jeg må presisere at hittil har alle
som har ønsket turnusplass i Norge, fått
slik plass, uansett om de er utdannet i Norge eller
i utlandet. Pr. 3. mai var det 148 kandidater som stod på venteliste. Disse
er sikret plass i august hvis de ønsker turnustjeneste
i Norge.

Sosial- og helsedirektoratet fikk våren
2002 i oppdrag å utrede en rekke forhold ved turnustjenesten
for leger, bl.a. spørsmålet om eventuell
prioritering av kandidater. En rapport fra en arbeidsgruppe nedsatt
av direktoratet ble sendt på høring, med frist
15. mars. Oppsummering og anbefaling fra direktoratet forventes å bli
oversendt departementet før sommeren. Jeg vil nøye
vurdere forslagene, høringssvarene og direktoratets tilråding.
I utgangspunktet er jeg innstilt på at alle som ønsker
turnustjeneste i Norge, skal få slik tjeneste på like
vilkår. Hvis det viser seg nødvendig at det må gjøres
prioriteringer, er jeg klar over at dette har stor interesse
for norske legestudenter i utlandet. Inntil jeg har vurdert
det oversendte materialet fra direktoratet,
ser jeg det imidlertid ikke som aktuelt å forskuttere noen
konklusjon når det gjelder spørsmålet
om eventuell prioritering av studentgrupper ved tildeling
av turnusplass.

Når det gjelder spørsmålet
om autorisasjon, er det fullt mulig for norske legestudenter
i utlandet å oppnå autorisasjon som lege
i studielandet. Dette er antakelig først og fremst aktuelt
for dem som studerer i EU-land. Autorisasjon som lege
i EU-land gir rett til norsk autorisasjon. For leger med autorisasjon
fra de nye medlemslandene gjelder overgangsregler de første årene.
Likebehandling når det gjelder autorisasjon, vil i denne
sammenheng dermed være avhengig av det regelverk Norge er
forpliktet av gjennom EØS-avtalen.

