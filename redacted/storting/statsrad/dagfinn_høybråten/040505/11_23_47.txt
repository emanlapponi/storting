 Det er riktig som representanten Alvheim påpeker,
at helseforetakene er stilt overfor store omstillingsutfordringer.
I forbindelse med behandlingen av statsbudsjettet for 2004 påla
Stortinget helseforetakene å komme i balanse
i 2005, og det er også stilt krav om at om lag
halvparten av de tiltak som er nødvendige for å oppnå dette
balansekravet, skal realiseres i år. Samtidig er det i
budsjettet for 2004 lagt til rette for en videreføring
av aktivitet på om lag samme høye nivå som
i 2003. Innen psykisk helsevern er det, bl.a. som ledd
i oppfølgningen av opptrappinsplanen, lagt til grunn at
det skal være en økning i aktiviteten.

I sum gir disse to budskapene helseforetakene
en meget krevende styringsutfordring i 2004. Det krever en sterkere
vektlegging av prioritering, og at ressursene kanaliseres fra områder
som i dag har overkapasitet, til områder som er preget
av mangelfullt utbygd tilbud, samtidig som nødvendige omstillingstiltak ikke
skal gå ut over pasientbehandlingen.

Jeg er av den klare oppfatning at de regionale
helseforetakene arbeider meget seriøst med disse styringsutfordringene,
og så langt jeg har registrert, er det ikke i
de omstillingstiltak som nå er foreslått gjennomført
i 2004, framkommet tiltak som vil berøre prioriterte pasientgrupper
på en uheldig måte.

I styringsopplegget for de regionale
helseforetakene for 2004 er det lagt opp til en tertialvis rapportering
av aktivitet. Vi er bare fem dager inne i andre
tertial. Jeg har derfor naturlig nok ikke noen
fullstendig oversikt over aktivitetsutviklingen så langt
i 2004. De regionale helseforetakene
følger imidlertid fortløpende utviklingen i antall
ventende og ventetider. Ut fra dette tallmaterialet er det så langt
ingen indikasjoner på at antall på venteliste eller
ventetider øker. I de regnskapstall vi har fått
inn for de to første månedene for 2004,
er det heller ingen indikasjoner på at aktivitetsnivået
er lavere enn det som er forutsatt.

