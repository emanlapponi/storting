 De vedtatte endringene i pasientrettighetsloven
bidrar til å styrke pasientenes rett til behandling. Endringene
trer i kraft 1. september i år, og innebærer
at pasienter med rett til nødvendig helsehjelp skal få en
individuelt fastsatt tidsfrist for behandling, basert på medisinske
vilkår. Dersom denne fristen overskrides, vil pasienten
kunne få tilbud om behandling hos private eller
i utlandet. Det innebærer at pasienter med ekstrem
overvekt kan få tilbud om behandling i utlandet når
kapasiteten ved norske sykehus er sprengt, under
den forutsetning at den pasienten det gjelder, er tildelt rett til
nødvendig helsehjelp etter pasientrettighetsloven.

De regionale
helseforetakene vil få ansvar for å iverksette
disse endringene i pasientrettighetsloven. Etter min vurdering
sikrer disse lovendringene at alle pasienter med rett
til nødvendig helsehjelp får behandling enten
i den ordinære helsetjenesten, hos private eller i utlandet innen
en faglig forsvarlig tidsramme. Dette er en bedre løsning
enn å bevilge øremerkede midler til behandling
i utlandet for enkelte pasientgrupper.

Videre vil jeg nevne at behandlingstilbudet
til pasienter med alvorlig overvekt nå bygges opp i Norge.
På tiltakssiden er forebygging det viktigste
og inngår i det generelle folkehelsearbeidet. Blant annet
vil tiltakene i stortingsmeldingen om folkehelsen knyttet til endringer
i kosthold og fysisk aktivitet være vesentlige
bidrag. I tillegg trenger personer som sliter med alvorlig overvekt, gode
behandlingstilbud i helsetjenesten. Sosial- og helsedirektoratet
har på oppdrag fra departementet utarbeidet forslag til
tiltak, som nå foreligger i en egen
rapport.

Flere av de foreslåtte tiltakene i
rapporten er i ferd med å bli iverksatt. Blant annet skal
det innføres rutinemessig måling av høyde
og vekt på helsestasjon og
i skolehelsetjenesten.

Videre utarbeider Sosial- og helsedirektoratet
faglige retningslinjer for å imøtekomme behovet
for økt kompetanse i helsetjenesten
på dette feltet. Målet er at pasientene får
en helhetlig utredning og en tilpasset behandling basert
på pålitelig og relevant kunnskap.

I styringsdokumentet for 2004 pålegges
de regionale helseforetakene å etablere
regionale og flerregionale behandlingstilbud
for pasienter med helseproblemer som følge av sterk overvekt.
Dette har ført til at de regionale helseforetakene
planlegger opprettet et nasjonalt nettverk for denne typen
spørsmål, og at kapasiteten på operasjonstilbudet
er vesentlig bedret. I tillegg planlegges det tverrfaglige og mer
langsiktige behandlingstilbud med fokus på livsstilsendringer.

Helse Vest har i lengre tid tilbudt
kirurgisk behandling for pasienter med alvorlig overvekt. I tillegg
har Helse Midt-Norge startet slik behandling, mens Helse Sør
og Helse Nord planlegger oppstart til høsten. Helse Øst
har iverksatt eller har til behandling en rekke
forslag for pasienter med alvorlig overvekt, eksempelvis skal det fattes
beslutning om hvilket helseforetak som skal utføre kirurgisk
behandling i nær framtid, samtidig som man arrangerer fagseminar
i den hensikt å utarbeide en regional handlingsplan for
denne pasientgruppen. Det skjer med andre ord veldig mye
positivt. Jeg tror at vi i løpet av kort tid vil se et
løft for denne pasientgruppen i Norge, i tillegg til at
den får styrket sine rettigheter til behandling i
utlandet.

