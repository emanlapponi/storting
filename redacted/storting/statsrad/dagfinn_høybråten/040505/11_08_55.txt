 Ved Stortingets behandling av Ot. prp. nr. 89
for 2002-2003 ble folketrygdloven § 5-12 om jordmorhjelp
utvidet fra å omfatte bistand ved fødsel utenfor
institusjon til også å omfatte svangerskapskontroller
utført av jordmor med kommunal driftsavtale eller
i kommunal stilling. Lovbestemmelsen og tilhørende forskrift
trådte i kraft 1. mai i år. Samtidig
ble folketrygdloven § 5-11 om svangerskapskontroller
i helsestasjon opphevet. Fra 1. mai
blir svangerskapsomsorg i helsestasjoner refundert etter
takster i legetariffen og jordmortariffen, avhengig av
om lege eller jordmor utfører den enkelte
kontrollundersøkelsen. Departementet har sendt rundskriv
om ordningen til kommunene og yrkesorganisasjonene den 19. april
i år.

Reformen innebærer at kommunene
i tillegg til svangerskapsomsorg i tilknytning til helsestasjon også kan inngå driftsavtale
med privatpraktiserende jordmor om svangerskapsomsorg. Stortinget
har i behandlingen av saken bl.a. lagt vekt på å øke
de gravides valgfrihet med hensyn til hvem som skal ha hovedansvaret
for svangerskapsomsorgen.

I gjeldende faglige veileder fra Statens helsetilsyn legges
det til grunn at lege foretar første
gangs fullstendige undersøkelse av den gravide, og at de
påfølgende kontrollundersøkelsene bør
fordeles mellom lege og jordmor. Det samme forutsettes
i departementets rundskriv i forbindelse med den tidligere stønadsforskriften for
helsestasjoner. I takstsystemet for leger, som fram til 30. april også ble
benyttet for refusjon til helsestasjonene, inngår én
takst for førstegangsundersøkelsen og en annen
og lavere takst for de påfølgende kontrollundersøkelsene.
Taksten for førstegangsundersøkelse
er forbeholdt lege, mens kontrolltaksten kan utløses også av
jordmor ansatt hos lege eller, fram til nå, i
helsestasjon. I tråd med dette er det i den nye stønadsforskriften for
jordmorhjelp fastsatt én takst for kontrollundersøkelser.

Helsetilsynets faglige veileder har ikke
status som forskrift, men er ment å gi retningslinjer for
hvordan svangerskapsomsorgen bør legges opp. Hvis en gravid
likevel ønsker å få utført
førstegangsundersøkelsen hos jordmor og jordmoren
mener å inneha den nødvendige kompetansen
til å foreta undersøkelsen, vil ikke
det innebære noe regelbrudd. Undersøkelsen vil også bli
godtgjort av trygden etter den nevnte taksten
i stønadsforskriften. Det ville imidlertid innebære
en tilsidesetting av gjeldende faglige retningslinjer om det i den
nye forskriften hadde vært etablert en egen takst
for førstegangsundersøkelse utført av
jordmor.

Sosial- og helsedirektoratet har fått
i oppdrag å utarbeide nye faglige retningslinjer for svangerskapsomsorgen.
Det planlegges at et utkast kan sendes på høring
innen sommeren. Hvis dette arbeidet leder fram
til en konklusjon om at jordmor på lik linje med lege
ut fra faglige kvalifikasjoner bør kunne foreta førstegangsundersøkelsen,
vil jeg sørge for at det innføres en egen og høyere takst
for denne i stønadsforskriften, slik departementet også har
uttalt i det nevnte rundskrivet.

På samme måte vil
det kreves en faglig revurdering før det eventuelt
skal kunne innføres en jordmortakst for taking og innsending
av prøver til laboratorium. I dette tilfellet vil det i
tillegg være nødvendig med lovendring, idet
det framgår av folketrygdloven § 5-5
at bare tannlege og lege kan rekvirere laboratorieundersøkelser
for trygdens regning. Hvis direktoratet her kommer fram til at jordmødre
har faglige kvalifikasjoner for å rekvirere prøver,
må det vurderes å følge dette opp med
lovendring og refusjonstakst.

