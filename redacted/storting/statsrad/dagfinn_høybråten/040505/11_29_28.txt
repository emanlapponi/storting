 Omfanget av pågående
og planlagte investeringsprosjekter i helseforetakene representerer
en stor utfordring, både for det enkelte regionale
helseforetak og for landets samlede spesialisthelsetjeneste. Jeg
har flere ganger tidligere understreket at ikke alt kan
gjennomføres samtidig, både ut fra hvilke
muligheter vi har for å håndtere mange prosjekter
parallelt, og ut fra de kostnadene som det dreier seg
om. Når regionale helseforetak
skal gjøre vurderinger av mulige løsninger for
utbyggingsprosjekter, er det gitt åpning for samarbeid
med private aktører. En meget sentral forutsetning
for helseforetakene er at framtidige utbyggingsprosjekter uansett
skal og må ivaretas innenfor
deres budsjetter og prioriteringer.

Representanten Nesvik viser til at sykehuset
i Molde bygningsmessig er i dårlig stand, og spør
hvordan en søknad om en bestemt modell
vil imøteses. Når investeringer vurderes, er det
to forhold som er særlig sentrale: Har man midler til å gjennomføre
investeringen, og vil man klare å bære
kostnadene når bygget skal tas i bruk?

Jeg er kjent med at det foreligger
planer – i en tidlig idéfase – om bygging
av nytt sykehus i Molde. Ønsket om utbygging av et nytt
sykehus må nødvendigvis, og uavhengig
av prosjektmodell, ses i sammenheng med at det i samme region pågår
utbygging av en ny universitetsklinikk i Trondheim. Denne utbyggingen – et
prosjekt i mangemilliardersklassen, som er vedtatt av Stortinget – vil
beslaglegge svært mye av tilgjengelige investeringsressurser
i utbyggingsperioden. Dette vil dermed måtte begrense muliggjøringen
av andre utbyggingsprosjekter i kommende tiårsperiode, ikke bare
regionalt, men også nasjonalt. Behovet for og ønsket
om nye prosjekter må derfor også vurderes
i et nasjonalt rettferdighetsperspektiv. Vi kan ikke la alle
byggeaktiviteter skje parallelt.

Et samarbeid med private,
f.eks. gjennom såkalte OPS-løsninger, kan innebære
at prosjektet ikke vil belaste likviditeten direkte i
selve utbyggingsperioden. Det ligger like fullt betydelige økonomiske
belastninger og risikofaktorer i denne type løsning.
Det er ikke slik at kostnadene «forsvinner» selv
om private investorer medvirker i et utbyggingsprosjekt. Tvert om
vil en slik løsning kunne gi tunge bindinger i form av
belastning på framtidige driftsbudsjetter; en privat investor
vil selvfølgelig ha krav om avkastning i forhold til den
innskutte kapital. Men jeg stiller meg åpen for at private
aktører kan medvirke til gode løsninger, også på investeringsområdet.
Jeg vil imidlertid advare mot en framstilling av at private investorer
skal være en enkel løsning «på siden av» ordinære
systemer. Her gis ingen milde gaver. Vurderingen av denne type
løsninger, som for andre prosjektmodeller, må skje
med blikk for økonomiske realiteter og prioriteringer og
de særskilte kompetansekrav som følger.

Nettopp økonomiske realiteter
må nå være tungtveiende
for Helse Midt-Norge når de som ansvarlig eier skal
foreta videre vurderinger og prioriteringer av tiltak for dagens
sykehus i Molde. Med den regionale
og nasjonale satsingen som nå skjer investeringsmessig
i Midt-Norge, må det være realisme i
i hvilken grad det også kan settes i gang ytterligere
prosjekter i dette området. Departementets oppfatning er
at det må være en realistisk
holdning. Nye store prosjekter i Midt-Norge som krever ekstraordinær
finansiering fra Stortinget, kan ikke forventes
gjennomført parallelt med det store pågående prosjektet
i Trondheim, som er tidenes største sykehusutbygging.

Finn Martin
Vallersnes hadde her overtatt presidentplassen.

