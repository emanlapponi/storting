 Allergi og astma utgjør
samlet et stort helseproblem i vårt land. Problemet
rammer særlig barn og unge, og er årsak til betydelig
langtidssykelighet og ressursbruk. Det har vært anslått
at kanskje 40 pst. av befolkningen på ett eller
annet tidspunkt i livet vil plages av allergi. Årsakene til utvikling
av disse sykdommene er lite kjent. På enkelte
områder finnes noe kunnskap om hva
som øker risikoen for å utvikle
slike plager, og det finnes en del kunnskap om hva som forsterker
allergi hos dem som allerede har fått det.

Allergi oppstår som følge
av et samspill mellom arv og miljø. Kunnskap
om de arvelige faktorene er viktig bl.a. for å kunne utvikle
nye medisiner og annen behandling. For å kunne forebygge
allergi er det viktig med kunnskap om hvilke forhold i miljøet
som framkaller allergiutvikling.

Sentrale myndigheter har de senere år
tatt konsekvensen av at kunnskapsgrunnlaget på området
er mangelfullt. I regi av Norges forskningsråd
ble to forskningsprogrammer om inneklima, miljøforurensning
og helse satt i gang i perioden 1995–2000. Programmene
fokuserte bl.a. på årsaksforhold, omfang av slike
helseproblemer og kunnskap om forebyggingsstrategier. Fra 2001 ble disse
programmene videreført i forskningsprogrammet Miljø og
helse, som er planlagt til ut 2005.

Det drives mye årsaksforskning av
god internasjonal standard innen dette feltet i Norge
i dag. Den studien som fram til nå har gitt oss
mest kunnskap om utviklingen av astma og allergi blant
barn, er den såkalte Barneastmastudien, som har vært
et samarbeid mellom Ullevål
sykehus, Voksentoppen Senter for astma og allergi og Nasjonalt
folkehelseinstitutt, hvor 3 500 barn er fulgt fra fødselen
og fram til fylte ti år. Den norske «Mor
og barn undersøkelsen» i regi av Folkehelseinstituttet
vil gi gode muligheter til å komme nærmere årsaker
til astma og allergi, fordi vi her kan belyse hvorvidt
forhold i svangerskapet kan påvirke utviklingen av dette.
Barneallergistudien i Trondheim i regi av SINTEF og NTNU
undersøker årsakene til barneallergisykdommer
og effekten av forebyggende tiltak. Folkehelseinstituttet, i samarbeid med
Regionsykehuset i Tromsø og Universitetet i Tromsø,
står bak undersøkelsen Astma og allergi
blant barn, som er en del av en internasjonal studie om forskjellen
i forekomsten av astma og allergi i Europa.

Haukeland sykehus i Bergen har også et
aktivt forskningsmiljø innen forskning
om astma og allergi.

Nasjonalt folkehelseinstitutt driver i samarbeid
med Mattilsynet og Veterinærinstituttet Matallergiregisteret, som
er et meldesystem for å kartlegge forekomst av og årsaker
til allergiske reaksjoner. Det er en utstrakt virksomhet.

I et forholdsvis lite land som Norge
viser dette at det gjøres mye forskning innen
dette komplekse forskningsområdet. Det er fortsatt viktig
at denne forskningen gis økonomiske rammer så den
kan bidra dels til å utrede eventuelle spesielle norske
forhold og dels bidra i internasjonalt samarbeid
for å skape ny og viktig kunnskap som kan komme den enkelte
pasient til gode.

