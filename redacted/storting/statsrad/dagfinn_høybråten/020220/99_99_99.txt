 Rusmiddelmisbrukere skal ha den samme rett
som alle andre til nødvendige helsetjenester
når de har behov for det og ønsker det.
Når det gjelder overdosesituasjoner, er nok dette en spesielt krevende
situasjon for alle involverte parter. Misbrukerne
må få akutt hjelp, men er ikke nødvendigvis
motivert for hjelp og behandling. Hjelpepersonell må handle
raskt og på en forsvarlig måte. Rusmiddelmisbrukere
som har tatt overdose, og som har behov for akutt hjelp utover det ambulansepersonell
kan gi, må tas inn i somatiske sykehus for videre
behandling.

Når det gjelder videre oppfølging
og behandling utover det akutte hjelpebehovet, er det rusmiddelmisbrukerens
situasjon og antatte hjelpebehov på det aktuelle tidspunkt,
det være seg av somatisk, psykisk eller
annen art, som må være avgjørende
for den videre oppfølging og behandling.

Oslo kommune kan opplyse
at det i dag rutinemessig blir gitt tilbud om oppfølging
fra Oppsøkende og koordinerende tjeneste ved overdoser.
Situasjonen når misbrukerne våkner etter
akutt behandling, er som regel komplisert, fordi de fleste
rusmiddelmisbrukere ofte er svært forvirret og
misfornøyd med at rusen er blitt ødelagt, og det
er heller ikke nødvendigvis slik at vedkommende ønsker
videre behandling. Frivillighet er det beste utgangspunktet
for videre behandling, da misbrukerens egen motivasjon vil være
avgjørende for rehabiliteringen. Behandling uten samtykke
kan selvfølgelig være aktuelt i enkelte
av disse tilfellene. Dersom vedkommende misbruker motsetter seg
videre behandling, og det ikke lenger foreligger
en øyeblikkelig hjelp-situasjon, må det finnes
et lovgrunnlag for videre behandling uten pasientens samtykke. Lov
om sosiale tjenester m.v. § 6-2 gir hjemmel for
tvangsinnleggelse av rusmiddelmisbrukere. Dersom det foreligger
en alvorlig sinnslidelse i tillegg til rusmisbruket, kan lov om
etablering og gjennomføring av psykisk helsevern være
aktuell i forhold til å etablere et tvunget vern.

Det er vel kjent at rusmiddelmisbrukere ofte
har omfattende behov for helsetjenester. Det er grunn til å anta at
den sterkt svekkede helsetilstanden gjør misbrukerne mer
utsatt for overdoser, altfor ofte med døden til
følge. De viktigste tiltakene fra Regjeringens side
er:

For det første: Videre satsing på de
såkalte lavterskelhelsetiltak for tyngre rusmiddelmisbrukere.
Gjennom disse tiltakene er det gitt et helsetilbud til et betydelig
antall rusmiddelmisbrukere, og mye tyder på at de bidrar
til at rusmiddelmisbrukere blir mindre utsatt for overdoser. Tiltakene
har også en viktig funksjon ved at misbrukerne henvises
til videre relevant behandling. Jeg viser til at Stortinget har
sluttet seg til Regjeringens forslag om en økning på 20 mill. kr
til dette tiltaket i år. Midler fra denne bevilgningen
er nylig fordelt på 21 kommuner med store utfordringer
når det gjelder nettopp overdosedødsfall.

For det andre: Sosial- og helsedirektoratet
har i år fått i oppdrag å gjennomgå og
vurdere erfaringene både med lavterskelhelsetiltak
og med legemiddelassistert rehabilitering med sikte på å videreutvikle
disse tiltakene. Direktoratet er videre bedt om å vurdere
hvordan den ordinære helsetjenestens innsats kan styrkes
i forhold til rusmiddelmisbrukere.

For det tredje: Departementet har nylig sendt
på høring forslag om statlig overtakelse av deler
av fylkeskommunens ansvar for tiltak for rusmiddelmisbrukere. Forslaget
innebærer at staten alene får ansvaret
for å yte spesialisthelsetjenester til denne gruppen. Jeg
har tro på at denne omleggingen på sikt vil innebære
en bedre utnyttelse av ressursene og en bedre
helsetjeneste for rusmiddelmisbrukerne.

For det fjerde: Regjeringen har under arbeid
en handlingsplan mot rusmiddelproblemer som vil dekke flere departementers
arbeidsområde. Videre utvikling av helsetiltak vil stå sentralt
i denne. Handlingsplanen planlegges fremlagt i løpet av
inneværende år.

 Jeg deler mye av representanten Alvheims utgangspunkt,
at denne gruppen mennesker ikke får en god nok
og en likeverdig oppfølging av helsetjenesten. Det er bakgrunnen
for at jeg har satt i gang Sosial- og helsedirektoratet med å gjennomgå måten
helsetjenesten møter rusmiddelmisbrukere
på. I forlengelsen av den gjennomgangen forventer jeg at
det vil komme opp spørsmål om hvordan vi kan styrke
kompetansen, hvordan vi kan bedre holdningene. Og sammen med
de tiltakene som vi setter inn når det gjelder selve organiseringen
av tilbudet og styrkingen av helsetilbudet til denne gruppen, mener
jeg at vi skal kunne møte denne situasjonen og
denne utfordringen på en bedre måte.

 Det er selvsagt at de regionale
helseforetakene skal være gjennomføringsorganer
for den nasjonale helsepolitikken. Når dette spørsmålet
løftes så tydelig i den nasjonale helsepolitikken som
Regjeringen gjør, vil én naturlig oppfølgingsvei være å sette
dette på kartet overfor de regionale
helseforetakene og stille krav til dem i den forbindelse.





                

 Under behandlingsreiseordningen er det lagt
opp til et felles program for barn med astma, andre kroniske
lungesykdommer og atopisk eksem.

I NOU 2000:2 om behandlingsreiser fremgår
det at det er et udekket behov for behandlingsreiser for denne pasientgruppen,
gitt at behandlingseffekten kan dokumenteres. Anslag over behovet
for behandlingsreiser for barn med astma, andre kroniske
lungesykdommer og atopisk eksem er derfor foreløpig usikkert.

Det foreligger dokumentasjon
på at høyfjellsklima bedrer symptomer
på astma, bronkitt, atopisk eksem og andre hudsykdommer,
men det foreligger ingen publisert studie av
effekt av behandlingsreiser. Voksentoppen Senter for astma
og allergi har utarbeidet en rapport som tyder på positiv
effekt av behandlingsreiser for denne pasientgruppen.

Selv om det er etablert en ordning
med behandlingsreiser for barn med astma, andre kroniske
lungesykdommer og atopisk eksem, er det ønskelig bedre å dokumentere
effekten av behandlingsreiser for denne gruppen. Voksentoppen har
derfor fått midler til å gjennomføre
et prosjekt for å vurdere effekten av behandlingsreiser.
Jeg har fått opplyst at prosjektet forventes ferdigstilt
i første halvår i år.

Jeg vil på grunnlag av dette prosjektarbeidet
vurdere om tilbudet til denne pasientgruppen kan utvides over bevilgningen
til Behandlingsreiseordningen under kap. 2790 post 72 Sykebehandling
i utlandet.

Jørgen Kosmo hadde
her gjeninntatt presidentplassen.

 Det er nettopp det Helsedepartementet
har gjort når man har satt i gang et prosjekt for å sørge
for at den behandlingsmessige effekt av behandlingsreiser for denne
gruppen kan dokumenteres på den vitenskapelige måten
som hele ordningen med behandlingsreiser faktisk forutsetter.
Jeg har til hensikt å følge opp en slik prosjektrapport
i forhold til behandling i utlandet, dersom den gir det tilstrekkelige
vitenskapelige grunnlag for det.

 Det er nettopp fagmiljøet
på Voksentoppen Senter som har i oppdrag å legge fram
den dokumentasjonen som hele ordningen med behandlingsreiser
forutsetter, og jeg legger til grunn at fagmiljøet vil
gjøre det så raskt som det overhodet er forsvarlig.

På det grunnlaget vil jeg vurdere
allerede i inneværende år å bruke
midler fra den posten Stortinget har bevilget til utenlandsbehandling,
til denne gruppen, når det kan dokumenteres på en
slik måte som ordningen krever.





                

 Oppslaget i Asker og Bærums Budstikke
refererer til resultatet av de drøftinger departementet
har hatt med Akershus fylkeskommune og landets øvrige fylkeskommuner,
for å avklare hvilke eiendommer som skal overføres
til staten ved de regionale helseforetakene,
eventuelt beholdes av fylkeskommunen i henhold til kriteriene
i helseforetaksloven § 52 nr. 6.

I disse drøftingene er det fra departementets side
utøvd et skjønn hvor en bl.a. har sett på boligenes
faktiske bruk av spesialisthelsetjenesten, utnyttelsesgrad, beliggenhet,
betydning som personalpolitisk virkemiddel, behov innen
andre fylkeskommunale sektorer, som f.eks. rekruttering
av annet fylkeskommunalt personell.

Jeg minner i den forbindelse om at det gjennomgående
var stor avstand mellom departementet og fylkeskommunene
om rekkevidden av helseforetaksloven og hvilke eiendommer som omfattes
av overføringen, og at dette bl.a. gjaldt boliger. Det
er på denne bakgrunn kun oppnådd enighet med 8
av 19 fylkeskommuner om boliger, herunder med Akershus fylkeskommune.

Resultatet av drøftingene med Akershus
fylkeskommune innebærer at Bærum sykehus
og de øvrige sykehusene i Akershus vest vil få rettighetene
til ca. 500 boliger eller ca. 80 pst. av det antall boliger
som sykehusene i området hittil har hatt tilgang
til, dette gjennom disposisjonsrett til boliger i boligstiftelser
i området og ved overføring av eiendomsretten
til en del av de boliger som Akershus fylkeskommune har eid direkte.

Sykehusene i området vil
med andre ord fortsatt ha tilgang til et betydelig antall
boliger som gjennom en målrettet forvaltning og utnyttelse
vil framstå som et sentralt personalpolitisk
virkemiddel også i framtiden.

Jeg vil videre understreke at endringene ikke
vil inntreffe umiddelbart, ved at det er enighet med fylkeskommunen
om at personell innen spesialisthelsetjenesten som i dag
bor i boliger som fylkeskommunen fortatt skal eie, beholder sine
kontrakter.

Jeg har merket meg kritikken som har kommet
mot boligløsningene ved Bærum sykehus. Helsedepartementet
vil innlede dialog med Helse Øst, de berørte
foretak og Akershus fylkeskommune, med sikte på å etablere samlede
løsninger som ivaretar spesialisthelsetjenestens funksjonelle
behov.

 Den linjen man har arbeidet etter
til nå, har vært at man dels overtar boliger, dels
overtar disposisjonsrett til boliger som eies av boligstiftelser
og andre, slik at man samlet sett får en akseptabel situasjon
når det gjelder å bruke dette som virkemiddel
i personalpolitikken. Det vil også være
utgangspunktet for den dialogen jeg varslet at Helsedepartementet
vil innlede med det regionale helseforetaket,
de berørte sykehusforetakene og fylkeskommunen.





                

 Apotekloven § 5–3 pålegger
apotekene leveringsplikt for alle legemidler som er tillatt
solgt her i landet, herunder legemidler som må tilvirkes
for kunder i det enkelte tilfellet.

Etter den gamle apotekloven ble forsyningen
av spesielle legemidler sikret ved at alle apotek hadde
plikt til selv å ha kapasitet for egenproduksjon. Etterspørselen etter
apotekproduserte legemidler er imidlertid relativt liten. Apotekenes
egenproduksjon utgjør ifølge
Norges Apotekerforening ikke mer enn 1 pst. av
omsetningen. Det er derfor lite rasjonelt å pålegge alle
apotekenheter å ha egen tilvirkningskapasitet. Også sikkerhetsmessig
er det fordelaktig å sentralisere en del av denne produksjonen,
siden vedlikehold av produksjonskompetanse forutsetter en viss størrelse
på produksjonen. Kapasitet for egenproduksjon
ble på denne bakgrunn valgfri med den nye apotekloven som
trådte i kraft 1. mars 2001. Til gjengjeld krever loven
at alle apotekeiere «må dokumentere evne
til hurtig og sikker levering av legemidler som må fremstilles
i det enkelte tilfellet etter resept». Kravet kan
ifølge forskrift om apotek § 7 oppfylles
på to ulike måter: enten ved at det enkelte apotek
selv har tilvirkertillatelse, eller ved at det inngås
avtale om levering eller såkalt leieproduksjon
med en tilvirker av slike legemidler. Apoteket tillates ikke å selge
legemidler før slik dokumentasjon er gitt til Statens legemiddelverk,
og det gis ikke unntak fra dette kravet.

Statens legemiddelverk fører tilsyn
med at apoteklovgivningen etterleves, og Legemiddelverket har nå konkrete
planer om i nær framtid å iverksette
et særskilt tilsyn både med kvaliteten
på og tilgjengeligheten av legemidler tilvirket i det enkelte
tilfellet.

Jeg vil også legge til at
maksimalprisreguleringen på legemidler tilvirket i det
enkelte tilfellet ble opphevet fra 1. januar i år. Dette
sikrer at apotekproduksjonen ikke går med tap,
og burde føre til at apotekene satser mer på å gi
fullgod service med hensyn til slike legemidler.

 Jeg viser til det jeg sa i mitt første
svar, om at apotek ikke tillates å selge legemidler
før slik dokumentasjon er gitt til Statens legemiddelverk,
og at det ikke er unntaksmuligheter for dette. Legemiddelverket
opplyser at de har fått fem–seks ulike henvendelser
om at pasienter har blitt henvist til andre apotek fordi
apoteket finner det tungvint selv å besørge bestilling.
Dette er et uheldig utslag, som det må reageres på.

Legemiddelverkets opplegg innebærer
at samtlige apoteker nå vil måtte svare for seg
i forhold til hvordan de etterlever leveringsplikten for spesialtilvirkede
legemidler, både når det gjelder leveringstider,
leveringsgrad og etterspørsel fra kunder. Det vil dermed være
en bred screening – så å si – av
apotekene som nå vil bli iverksatt i løpet
av inneværende måned, etter det jeg
har fått opplyst fra Statens legemiddelverk.

 Utgangspunktet er at apotekene har plikt til å sørge
for at slike varer blir levert. I forbindelse med innvilgelse av
nye konsesjoner håndheves dokumentasjon av slik leveringsevne
meget strengt. Jeg regner med at når Legemiddelverket nå skal gjennomføre
et tilsyn som omfatter alle landets apotek, vil de slå ned
på sider ved praksis som ikke er i samsvar med
intensjonene i lovgivningen, nemlig å sikre pasientene
tilgang til de medisinene som de har behov for.





                

 Alternativmedisinske behandlingsmetoder har
for mange vist seg å være et verdifullt
supplement og et godt alternativ til det ordinære tilbudet
av helsetjenester. Jeg mener at det er viktig å ha en åpen
holdning til alternativ medisin og til naturmiddelprodukter.

Å sette pasienten i sentrum innebærer også at
pasienten må ha frihet til å velge behandlingsmetoder
som tradisjonelt ikke har vært en del av den
alminnelige helsetjenesten. For at pasientenes valgmulighet skal være
reell og trygg, må det arbeides for å oppnå økt
vitenskapelig innsikt i de prinsippene som alternative utøvere
bygger virksomheten sin på. Det er nødvendig at
effekten av de ulike behandlingsmetodene blir godt dokumentert,
og at denne informasjonen blir tilgjengelig for pasientene og for
helsetjenesten.

Departementet arbeider nå med en gjennomgang
av legemiddellovens regulering av hvilke helsepåstander som
kan knyttes til ikke-legemidler. Jeg tar sikte på å presentere
en odelstingsproposisjon
om dette i vår.

Norges forskningsråd har finansiert
etablering av et kompetansemiljø innen alternativ
medisin lokalisert ved Institutt for farmasi ved Universitetet i
Tromsø. Miljøet har en sentral rolle
i forskningsprogrammet som omfatter pasientnær klinisk
forskning og alternativ medisin. Programmet har potensial
for å skape fruktbare møteplasser mellom
den etablerte medisinen og ulike former for alternativ medisin.
I programplanen er studier som kan gi konsekvenser for
klinisk praksis i helsetjenesten, prioritert. Det betyr at dokumentasjon
av effekt av alternative behandlingsformer er et sentralt
tema.

For pasientenes valgfrihet og trygghet er det også viktig
at alternativmedisinske behandlingsmetoder gis en riktig plass i
forhold til den etablerte helsetjenesten. Å løse
denne problemstillingen på en god måte
er en viktig utfordring.

I Sem-erklæringen er det varslet at
Regjeringen vil legge frem en stortingsmelding om alternativ medisin
på bakgrunn av Aarbakke-utvalgets innstilling.

Under budsjettbehandlingen for 2002 bad Stortinget Regjeringen
om å legge frem en slik stortingsmelding i løpet
av 2002. Regjeringen ble i den forbindelse også bedt
om å vurdere autorisasjon for nye helsepersonellgrupper.
Jeg vil følge opp dette. I den forbindelse vil jeg også vurdere
nødvendige lovendringer.

En generell problemstilling i forbindelse med
lovarbeidet vil være hvilken rolle
alternative utøvere og behandlingsformer skal
ha i forhold til den ordinære helsetjenesten.

Særlige spørsmål
som må vurderes, er bl.a. om det skal etableres en egen
godkjenningsordning for alternative utøvere, og i hvilken
grad nye grupper utøvere eventuelt kan autoriseres
som helsepersonell i henhold til helsepersonelloven.

Et annet spørsmål er om det
i stedet for en godkjenningsordning skal etableres en registerordning
for denne gruppen behandlere. Videre må problemstillinger når
det gjelder taushetsplikt for alternative behandlere som ikke
er helsepersonell, og strafferettslig
regulering av alternativmedisinsk behandling vurderes. Sistnevnte
vil i så fall kunne innebære at kvakksalverloven oppheves.

 Noe av kjernen i behandlingen av dette spørsmålet
vil være hvordan vi skal skape et godt møtepunkt
for det vi kaller skolemedisin, og alternativ medisin.

Jeg tror det beste svaret på det
spørsmålet er dokumentert effekt. Der man kan
dokumentere effekt av alternativ medisinsk behandling, vil man naturlig
ha et faglig møtepunkt med skolemedisinen. Og jeg tror
det er fra slike møtepunkter, definert ut fra dokumentert
effekt, vi må utvikle et mer naturlig samspill mellom
den ordinære helsetjenesten
og alternativ medisin.

 Jeg kan bekrefte en offensiv holdning. Samtidig
vil jeg understreke at det er et krevende terreng å bevege
seg i – ikke spesielt ryddig. Det å ha noen
grunnleggende prinsipper trukket opp fra Stortingets side, vil være
nødvendig for å komme videre. Det vil jeg invitere
Stortinget til i den varslede stortingsmeldingen.

