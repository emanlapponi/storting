 Avgjørelsesmyndigheten i enkeltsaker etter
folketrygdloven ligger som kjent i trygdeetaten. Jeg ber om forståelse
for at jeg derfor ikke kan gå inn i denne saken spesielt, men jeg vil
likevel gi en redegjørelse for de aktuelle reglene for stønad til
bil, og besvare spørsmålet i forlengelsen av det.

Personer med nedsatt funksjonsevne som ikke
kan benytte bil uten installasjon av spesialutstyr eller tilpasning, kan
få tilskudd fra folketrygden til full dekning av nødvendige utgifter
til dette spesialutstyret eller til tilpasningen, uten noen økonomisk
behovsprøving. Utstyr som kan leveres som standard utstyr fra fabrikk,
anses imidlertid ikke som spesialutstyr. Stadig mer av dette utstyret leveres
i dag som standard. Det gjelder utstyr som automatgir - som er nevnt
i det aktuelle tilfellet - servo, sentrallås, kupevarmer, motorvarmer
osv. Stortinget vedtok dette enstemmig i forbindelse med behandlingen
av statsbudsjettet for 1995. Allerede da fant det med andre ord
sted en prinsipiell endring i behandlingen av automatgir, idet det
ikke lenger betraktes som spesialutstyr.

Dagens bilstønadsordning i folketrygden er
en differensiert stønadsordning der det skilles mellom ordinær personbil,
såkalt gruppe 1-bil, og en tilpasset kassebil, gruppe 2-bil. Ordningen
ble i sin nåværende form innført fra 1. april 2003.

Stønad til gruppe 1-biler tilstås som en ren
kontantytelse i form av et tilskudd som fastsettes av Arbeids- og sosialdepartementet.
Tilskuddet er ikke knyttet opp mot én bestemt bil.

For gruppe 2-biler gis det et vanlig rente-
og avdragsfritt lån som er knyttet opp mot én bestemt bil. Behovsprøvd
lån gis opptil en grense som fastsettes av departementet. For tiden
er denne grensen på 150 000 kr. Resten av kapitalbehovet, utover
150 000 kr, behovsprøves ikke, men dekkes i sin helhet av folketrygden
ved et rente- og avdragsfritt lån.

En av intensjonene med den nye bilstønadsordningen har
vært å overføre ressurser fra gruppe 1-biler til gruppe 2-biler.
Det gjennomføres nå en brukerundersøkelse både for dem som mottar
stønad til gruppe 1-biler, og for dem som mottar stønad til gruppe
2-biler. Formålet er å undersøke om gruppe 2-brukerne har mottatt
riktig bil og utstyr, og om oppfølgingen etter at bilen er blitt levert,
er tilfredsstillende. For personer som mottar støtte til gruppe
1-biler, er formålet med undersøkelsen å se om brukerne har mottatt
tilstrekkelig veiledning ved valg av bil. Denne undersøkelsen vil
være klar i god tid før påske. Dersom undersøkelsen viser at brukerne
ikke er tilfredse, vil det være en prioritert oppgave for trygdeetaten å
finne tiltak i forhold til dette. Jeg vil vurdere å gjøre endringer
i regelverket om stønad til bil, dersom det viser seg at denne undersøkelsen
dokumenterer et behov for det.

