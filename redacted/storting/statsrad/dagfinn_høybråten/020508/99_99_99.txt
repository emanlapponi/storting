 I min redegjørelse for
Stortinget 25. april i år i forbindelse med den såkalte
Dent-O-Sept-saken la jeg vekt på at smittevernet må gis
nødvendig fokus i sykehusenes internkontroll og kvalitetsarbeid.
I forskrift med hjemmel i smittevernloven er sykehus
og andre helseinstitusjoner pålagt å forebygge
og begrense sykehusinfeksjoner. Forskriften pålegger bl.a. alle
helseinstitusjoner å ha et infeksjonskontrollprogram. Videre
skal det eksistere opplegg for registrering,
melding, analysering og rapportering av sykehusinfeksjoner. Forekomsten
av sykehusinfeksjoner
er fortsatt altfor høy, med ca. 45 000 tilfeller årlig.
Overbelegg og andre fysiske forhold kan øke sjansene
for smitteoverføring. Dette må det i større
grad tas hensyn til av sykehusene i planlegging og drift.
Innsatsen med hensyn til alminnelig smittevern og sykehushygiene,
inklusiv håndhygiene, må skjerpes.

Jeg vil se til at de svakheter som er avdekket
i sykehusenes melderutiner, følges opp. Statens helsetilsyn
har hatt møte med profesjonsforeningene i denne
anledning. I St.prp. nr. 54 for 2001-2002 har Regjeringen foreslått å styrke
Meldingssystemet for smittsomme sykdommer, det såkalte
MSIS-systemet. Ved å gjøre MSIS-systemet elektronisk
vil man bl.a. kunne redusere tiden det tar å fastslå utbrudd
av smittsomme sykdommer. I løpet av våren vil
jeg legge fram en lovproposisjon hvor det foreslås at Statens
helsetilsyn får sanksjonsmyndighet når pålegg fra
tilsynet ikke følges.

Som nevnt vil jeg følge opp at sykehusenes
smittevern bedres, og om nødvendig benytte departementets
eierposisjon til dette. I den forbindelse har Helsedepartementet i
brev til sykehuseierne, de fem regionale
helseforetakene, 19. april i år i forbindelse med Dent-O-Sept-saken skrevet
bl.a. følgende:

«Den
18.04.02 … bekreftet alle de regionale
helseforetakene at de var i gang med en systematisk oppfølging
og korrigerende tiltak. Dette arbeidet tar utgangspunkt i vurderingene
og tilrådingene som framkommer i de foreliggende
rapportene, som både innebærer
kortsiktige tiltak og et helhetlig, langsiktig og systematisk arbeide
for å påse at de forholdene som er påpekt,
som systemer for smittevern, meldeplikt og andre lovpålagte
systemer fungerer i henhold til kravene som er fastsatt.»

Jeg vil presisere at dette er i tråd
med ansvarsprinsippene i lovgivningen, der det direkte ansvaret
for ivaretakelse av smittevern i sykehus er tillagt det
enkelte helseforetak og de regionale
helseforetakene.

Håndvask er et lite tiltak
med stor effekt på smittevernet i sykehus. Nasjonalt folkehelseinstittutt
forbereder en nasjonal håndhygienekampanje
i alle landets helseinstitusjoner, og kampanjen vil bli
fulgt opp med en årlig håndhygienedag.

Hygienesykepleierne er spesialutdannet ved
Folkehelseinstituttet for å overvåke
sykehusinfeksjoner
og drive praktisk smittevernarbeid. De utgjør ryggraden
i sykehusenes arbeid på dette feltet. I februar
var alle landets hygienesykepleiere samlet til etterutdanning
ved Folkehelseinstituttet, og dette følges opp til høsten.

To ganger i året foretas det en samlet,
nasjonal måling av hvor mange av de
inneliggende pasientene som har en sykehusinfeksjon, og dette blir
fulgt opp.

 Det er riktig som representanten Nesvik påpeker,
at det fortsatt er en for liten kapasitet når det gjelder
kontaktsmitteisolater i norske sykehus. Det har dog vært
en positiv utvikling, idet andelen av senger til dette formål
i 1997 var på 2,8 pst. og en oppfølgende
kartlegging i 2001 viste at den var på 4,2 pst.
Jeg er klar over at den anbefalte målsetting ennå ikke
er nådd, men i forhold til de utbyggingssaker på sykehusene
som vil komme i tiden framover, vil det være et
viktig element å ivareta behovene på dette
området.

Samtidig vil jeg si at hele Dent-O-Sept-saken
har vært en vekker for alt helsepersonell. Jeg tror knapt
det er noe helsepersonell i Norge som ikke har
samtalt om hva man kan lære av denne saken. Jeg
tror det i seg selv vil være med på å skjerpe både
kunnskapsgrunnlaget og holdningene på dette området.
Og det er viktig.

 Jeg vil foreta meg flere ting som jeg har vært
innom i mine tidligere svar. For det første
arbeides det nå med nye reviderte retningslinjer
for bruk av isolering for å forebygge smittespredning i
sykehus. Det vil bli fulgt opp overfor foretakene. For det andre,
som jeg også har redegjort for i en sak som nå ligger
til behandling i Stortinget, foreligger det
store utbyggingsplaner for sykehussektoren for årene
framover, og en viktig del av analysen av disse planene vil være å identifisere
hva som er viktigst for å realisere helsepolitiske mål.
Og det å sikre nødvendig isolatkapasitet er et
viktig helsepolitisk mål.





                

 I motsetning til mange andre land
har Norge i stor grad vært forskånet
fra den økende problematikken med antibiotikaresistente
bakterier. Det kan i stor grad tilskrives den restriktive antibiotikapolitikken
som har vært ført i Norge. Både
myndighetene og fagmiljøene har bidratt aktivt for å understøtte denne
politikken.

Økende import av motstandsdyktige bakterier
fra utlandet medfører en situasjon som både
er utfordrende og krevende, samtidig som det gir grunn til en viss
bekymring. Med dagens relativt åpne grenser og
større bevegelighet av mennesker over landegrensene øker
risikoen for import av motstandsdyktige bakterier og «fremmede» smittestoffer.
Men motstandsdyktige bakterier kan også oppstå her
i landet. I tillegg til å hindre smittespredning av
slike bakterier til andre pasienter er det i dag et økende
behov for å hindre smittespredning, også av
normalt «ufarlige» bakterier til pasienter med
svekket immunforsvar, f.eks. pasienter med brannskader, ved cellegiftbehandling eller etter
organtransplantasjoner.

Foruten gode infeksjonskontrollprogrammer
og gode rutiner i sykehusene kreves det også tilfredsstillende
fysiske og rommessige forhold for å hindre smittespredning.
Såkalte kontaktsmitteisolater er enklere spesialinnrettede
enkeltrom i sykehus til dette bruk.
Ved mistanke om særlig smittefarlige infeksjoner, slik
som resistent tuberkulose, store sårinfeksjoner som ikke
responderer på antibiotika
og lignende, kan det være aktuelt med bruk av såkalte
luftsmitteisolater, dvs. rom med spesiell bygningsmessig utforming
og undertrykksventilasjon, hvor de tekniske installasjonene er relativt
kostbare og komplekse.

Dagens situasjon ved enkelte sykehus
er ikke slik som ønskelig, og det må gjøres
mer på dette området. Det gjelder i forhold til
oppfølging av gjeldende retningslinjer og anbefalinger
for infeksjonsforebygging samt bygningsmessige forhold og antall
isolater.

Jeg la fram «Handlingsplanen for å motvirke
antibiotikaresistens» i min forrige statsrådsperiode,
og er gjennom statusrapporten fra oppfølgingen av denne
fra 2001 gjort kjent med at arbeidet med implementeringen har god
fremgang både i egen og andre sektorer.
Som ledd i handlingsplanen utgav Helsetilsynet i 2001 en veileder,
en håndbok, som gir retningslinjer for bruk av antibiotika
i sykehus og forebygging av antibiotikaresistens.

Helsetilsynets kartlegging av isolatkapasiteten
ved sykehusene i 1997 viste at antall isoleringssenger – kontaktsmitte
og luftsmitte – var 2,8 pst. av totalt antall
sykehussenger på landsbasis. Ved oppfølgende
kartlegging i 2001 ble det funnet at 4,2 pst. av de effektive
sengene var isolater. Det er en klar forbedring, men fremdeles ikke opp
mot den anbefalte målsetting på 10 pst.

Statens helsetilsyn har i samarbeid
med Folkehelseinstituttet arbeidet med å revidere
retningslinjene fra 1988 om bruk av isolering for å forebygge
smittespredning i sykehus. Fullføringen vil skje i samarbeid
med Sosial- og helsedirektoratet. Jeg forventer at reviderte retningslinjer
vil foreligge i nær framtid.

Det foreligger utbyggingsplaner
som vil innebære et samlet investeringsvolum opp mot 50 milliarder
kr. Jeg legger opp til en gjennomgående analyse
av disse prosjektene ut fra hva som er viktigst for å realisere
helsepolitiske mål. Og jeg forutsetter at tiltak for utbygging
av tilstrekkelig antall isolater, herunder luftsmitteisolater, inngår
i sykehusenes planer for modernisering og opprusting og vil fremgå av
investeringsplanene til de regionale
helseforetakene.

 Jeg kan svare for mitt arbeid med dette nå.
Jeg er blitt orientert om at Helsetilsynets arbeid med disse retningslinjene
vil bli sluttført i nær fremtid i samarbeid
med det nye Sosial- og helsedirektoratet. De vil da uten opphold
bli vedtatt.

Når det gjelder forklaring på hvorfor
dette har tatt tid, kan jeg ikke gå nærmere
inn på det, for det kjenner jeg ikke til. Men
jeg vil i hvert fall sørge for at dette arbeidet nå blir
sluttført og de nye retningslinjene implementert.

 Det initiativet har statsråden allerede
tatt, for han la på fredag fram en proposisjon som foreslår å bevilge
ytterligere 300 mill. kr i investeringsmidler,
og at det vedtas en låneramme på 1 milliard kr
til investeringsformål i helseforetakene. Saken
ligger til behandling i Stortinget. På grunnlag av Stortingets
behandling vil helseforetakene bli meddelt de nye rammene.





                

 Det har de siste årene vært
satt et betydelig søkelys på problemer
innenfor nyfødtomsorgen. Det har vært
fokusert på for liten kapasitet bl.a. ved fødeavdelingene
på Ullevål sykehus og Rikshospitalet,
men det har vist seg at situasjonen også har vært
vanskelig ved andre sykehus
i de øvrige helseregionene.

Dette var bakgrunnen for at Stortinget i forbindelse med
behandlingene av stortingsmeldingen Om akuttmedisinsk beredskap
bad Regjeringen om senest våren 2002 å legge fram
en sak med konkrete tiltak for å bedre situasjonen
i nyfødtomsorgen.

Departementet har fulgt opp saken med to hovedtiltak.

For det første ble det nedsatt
et faglig utvalg under Statens helsetilsyn for å utarbeide
forslag til fremtidig organisering og faglige krav til nyfødtavdelinger.
Utvalget avleverte sin rapport «Nasjonal plan for nyfødtmedisin» i november
2001. Her fremmes en rekke forslag til retningslinjer og normer
for bl.a. bemanning, kompetanse, antall senger, romarealer og medisinsk-teknisk
utstyr. Departementet har bedt Sosial- og helsedirektoratet om å vurdere
forslagene og beregne de økonomiske konsekvensene av dem.
Jeg vil komme tilbake til saken i forbindelse med statsbudsjettet
for 2003.

For det andre ble det igangsatt et
prosjekt for videreopplæring av sykepleiere
til nyfødt- og intensivavdelinger ved region- og sentralsykehus.
Prosjektet er videreført i 2001 og 2002, og ansvaret for
oppfølging ligger nå i Sosial- og helsedirektoratet.
Helseregionene har organisert tiltaket som moduler med kombinert
teori og praksis. Til sammen har det deltatt 268 sykepleiere,
og evalueringer har vist at tiltaket i hovedtrekk har vært
meget vellykket.

Som helseminister er jeg opptatt av å få til
et best mulig helsetilbud for nyfødte barn i Norge. I St. prp. nr. 59, Spesialisthelsetjenestens økonomi
og budsjett for 2002, som ble lagt fram fredag den 3. mai,
legges det til grunn at de regionale
helseforetakene prioriterer en styrking av nyfødtomsorgen.

Jeg vil også vise
til at nyfødtmedisinen kommer styrket ut av den gjennomgangen
av kostnadene ved ulike behandlingsformer som er gjennomført
i 2001. Dette har som effekt at de regionale
helseforetakene vil motta om lag 100 mill. kr
mer i ISF-refusjoner, sammenlignet med tidligere år, for å behandle
denne pasientgruppen i 2002.

Spørsmålet om forholdene
ved barneklinikken ved Haukeland Sykehus er tatt opp med
Helse Vest, som opplyser at nyfødtposten ved barneklinikken
ved Haukeland Sykehus er lokalisert til en gammel bygning.
Det opplyses videre at det ved Haukeland Sykehus tradisjonelt
har vært lagt inn vesentlige færre syke
nyfødte enn det har vært vanlig ved andre
avdelinger, og at man generelt har hatt kort liggetid. Dette er
muliggjort ved at mange problemstillinger blir utredet og behandlet
enten mens barna ligger hos sin mor på barselavdelingene, eller
poliklinisk. Arealet er likevel lite, antall
plasser er for få. Det gjelder også bemanningen.

Det er under planlegging et nytt barnesenter
ved Haukeland Sykehus, Helse Bergen. Første
byggetrinn i et slikt barnesenter er etter planene slik
de i dag foreligger, bygging av ny post for nyfødte med
et større antall senger. Dette vil imidlertid kreve en
større investering og være en bygningsmessig
løsning på sikt. Jeg føyer til at det
pr. dato ikke foreligger
beslutning om igangsetting av dette prosjektet.

Helse Vest vil imidlertid i samarbeid
med Helse Bergen vurdere strakstiltak for å bedre
forholdene og styrke driften ved nyfødtposten, slik representanten
Valle etterlyser.

 Erkjennelsen lå allerede i mitt første
svar, da jeg sa at arealet på denne avdelingen
er lite, antall plasser er for få, og det gjelder også bemanningen.
Erkjennelsen har videre ført til at jeg har gjort meg kjent
med at Helse Vest vil samarbeide med Helse Bergen for å vurdere
strakstiltak for å bedre
forholdene og styrke driften ved nyfødtposten. Generelt
er det slik at endringene i ISF-systemet faktisk kommer denne type
tjenester til gode med 100 mill. kr ekstra i inneværende år
i forhold til fjoråret. Det vil gi grunnlag for en styrking, ikke bare
ved denne avdelingen, men i nyfødtomsorgen i sin alminnelighet.
Jeg kan forsikre, slik det også er uttrykt i
den stortingsproposisjonen om sykehusøkonomien som vi nettopp
har lagt fram, at dette er et område som har stor bevågenhet
fra min side.

 Jeg har altså redegjort for at det
regionale helseforetaket i samarbeid
med Helse Bergen vil vurdere strakstiltak rettet
spesielt inn mot denne avdelingen, og det er spesielle
tiltak, ikke generelle. I tillegg kommer at driftsøkonomien
for denne delen av sykehustjenestene faktisk er bedret gjennom omlegging
av ISF-systemet i år.

Når det gjelder spørsmålet
om investeringsprosjekter, må jeg be om representanten
Valles forståelse for at de ikke kan vedtas gjennom
spørretimesvar i Stortinget, men må være
forankret i de regionale
foretakenes ansvar for å gjøre de rette investeringene.
Men helseministeren og Regjeringen har lagt
fram et forslag for Stortinget om å styrke investeringsrammene
for inneværende år når det gjelder både
bevilgning og også en låneramme. Stortinget
skal nå ta stilling til det, og i oppfølgingen
av det vil da foretakene bli meddelt de nye investeringsrammene og
kan på det grunnlaget ta stilling til hvordan de vil prioritere sine
investeringsprosjekter, herunder dette.





                

 Regjeringen er godt i gang med dette arbeidet.
Det er etablert en politisk styringsgruppe som ledes av
statssekretæren i Helsedepartementet, og der også Sosialdepartementet
deltar med sin statssekretær. Sosial- og helsedirektoratet
og departementene utarbeider nå en situasjonsanalyse som
skal danne grunnlaget for valg av tiltak i planen. En hovedkonklusjon
fra den nå avsluttede handlingsplanen for helse- og sosialpersonell
er at rekrutteringen av hjelpepleiere
og annet fagpersonell med utdanning fra videregående
skole er for svak i forhold til forventet etterspørsel.
Rekruttering av personell med denne type utdanning fremstår
som en stor utfordring for helse- og sosialsektoren.
Vi har derfor valgt å konsentrere
vår fokusering og spisse våre tiltak mot disse
gruppene. I tillegg er sykepleierne en sentral målgruppe
for rekrutteringsplanen.

Sosial- og helsedirektoratet har i samarbeid
med yrkesorganisasjonene og arbeidsgiverne fått i oppdrag å utrede
forslag til en tiltaksstrategi for rekrutteringsplanen. De er bedt
om å utarbeide et program for kliniske spesialiteter for
pleie- og omsorgsfagene. En slik faglig utviklingsmulighet anser både
yrkesorganisasjonene og helseministeren som
et viktig rekrutterende tiltak. Andre tiltak som vurderes,
er muligheter for videreutdanning for hjelpepleiere, hjelpepleierutdanning
for voksne, ny struktur for helse- og sosialfagene i videregående opplæring,
rekruttering av innvandrere til pleie- og omsorgsyrkene, mv. Flere
at disse tiltakene må følges opp i samarbeid
med Utdannings- og forskningsdepartementet.

Arbeidsgivers rolle når det gjelder
rekruttering og stabilisering av personellsituasjonen, er avgjørende
viktig. Staten er nå eier av spesialisthelsetjenesten.
Gjennom styringen av de regionale
helseforetakene har jeg understreket foretakenes ansvar for utdanning,
forskning og annen kompetanseheving av sitt personell.

I budsjettet for 2003 vil jeg presentere mål
og tiltak for den nye rekrutteringsplanen for helse- og sosialpersonell.

 Jeg er av den oppfatning at lønn er
et viktig virkemiddel i rekrutteringsøyemed. Men jeg har
den respekt for spillereglene i arbeidslivet
at jeg ikke – og i særdeleshet ikke
midt under et lønnsoppgjør – kommer med
erklæringer av lønnspolitisk karakter. Derfor
vil jeg avstå fra den invitasjonen som ligger i representanten
Molviks oppfølgingsspørsmål.

 Den midlertidige ordningen med pasientskadeerstatning
trådte i kraft i 1988. Hensikten med ordningen var å sikre
pasientene et bedre erstatningsrettslig vern enn det den tradisjonelle
erstatningsretten gav. Den midlertidige erstatningsordningen gjør
det lettere for pasienter å få tilkjent erstatning
enn de alminnelige erstatningsrettslige regler. Reglene for den midlertidige
ordningen bygger på et «objektivisert» ansvarsgrunnlag,
mens hovedregelen etter alminnelige erstatningsrettslige
regler er at det må foreligge skyldansvar.

Norsk Pasientskadeerstatning – NPE – har
siden organet ble opprettet i 1988 ferdigbehandlet 17 500
av i alt 21 000 mottatte saker. Av disse har ca. 5 250
pasienter fått medhold, dvs. at rundt 30 pst. har fått
erstatning. Det er totalt utbetalt 1,5 milliarder kr.

80 pst. av sakene ferdigbehandles i løpet
av to år. Når det gjelder årsaken til
at de siste 20 pst. tar lengre tid, opplyser NPE at dette ikke
skyldes manglende ressurser, men viser bl.a. til at det dreier
seg om kompliserte saker, saker hvor en må avvente utviklingen
med hensyn til pasientens situasjon for å kunne
ferdigbehandle kravet, saker hvor pasienten klager, og saker hvor
det blir reist søksmål.

Det er viktig å være
oppmerksom på at det ikke må bli et
så stort press på saksbehandlingstiden at dette
går ut over kvaliteten i saksbehandlingen.

Enkelte av sakene tar imidlertid altfor lang
tid. NPE arbeider kontinuerlig med å bedre kvaliteten
i sine saksbehandlingsrutiner og overvåker også saksbehandlingstiden.

Jeg mener at den midlertidige erstatningsordningen har
fungert bra, selv om det er rom for forbedringer
når det gjelder saksbehandlingstiden i enkelte saker. Dette har
jeg tidligere tatt opp med NPE, og jeg vil også i
fremtiden følge med på dette.

Jeg tar sikte på at den nye pasientskadeloven
skal tre i kraft fra 1. januar 2003. Bestemmelsene i loven bygger
i stor utstrekning på regelverket etter
den midlertidige erstatningsordningen. For å sikre gode
saksbehandlingsrutiner er regler om saksbehandlingen nå fastsatt
i loven. Det følger av reglene for den midlertidige erstatningsordningen
at bestemmelsene om klage og omgjøring i forvaltningsloven
kapittel VI gjelder tilsvarende så langt det passer. I
pasientskadeloven er det fastsatt at forvaltningsloven og offentlighetsloven
gjelder for virksomheten til NPE og Pasientskadenemnda. Videre følger
det av loven at avgjørelse om hvorvidt erstatning skal
ytes, avgjørelse om erstatningens størrelse, avgjørelse
om delutbetaling samt avgjørelse om advokatbistand er å anse
som enkeltvedtak. For å sikre en reell klagebehandling
følger det av loven at Pasientskadenemnda skal ha et eget
sekretariat. Loven fastsetter videre en utvidet plikt til begrunnelse for
Pasientskadenemnda i forhold til det som følger av forvaltningsloven.

I sum er min vurdering at ordningen fungerer
bra, men at saksbehandlingstiden i enkelte saker er altfor lang.
Jeg har den tillit til NPE at de kontinuerlig ser på hvordan
de kan forbedre både sin saksbehandlingstid og sin
servicegrad, og vil følge opp det også etter
at den nye ordningen trer i kraft.

 Jeg er sterkt opptatt av at pasientene lettere
skal kunne finne fram i helsetjenesten
generelt, og av at de skal ha mulighet for å klage og ta
opp sine saker, enten det gjelder klager overfor tilsynsmyndighetene
som går på forsvarlighet og helsepersonellets
utøvelse av sitt fag, eller det gjelder erstatningskrav
mot Pasientskadeerstatningen, enn si klager av mer generell art
i forhold til pasientombudene. Jeg mener at pasientombudene
har en viktig rolle i forhold til å veilede og informere
pasientene om dette, men også sykehusene og
helsetjenesten selv har et soleklart
informasjonsansvar som nok ikke alltid ivaretas
på beste måte.

Vi fikk den nye pasientrettighetsloven, som
innebar en opprydding i og en klargjøring
og sammenstilling av pasientenes rettigheter, og jeg vil i den sammenheng
legge vekt på at informasjonen om dette må bli enda
bedre overfor pasienten.

 Jeg har ikke noe problem
med å se at det kan være vanskelig å forstå hvilken rolle
NPE har i en slik situasjon. Jeg kjenner ikke saken, og
tør ikke gå inn på den uten å ha
satt meg nærmere inn i den.

Men generelt vil jeg si at det er viktig at
vi har forskjellige klageordninger, at vi har tilsynsorganer som
følger opp forsvarligheten i helsetjenesten
og følger opp helsepersonellets utøvelse av sine
plikter, slik at det ikke blandes sammen med erstatningsordningene,
hvor man på et såkalt objektivisert grunnlag skal
kunne få erstatning uten å måtte bevise
at det foreligger skyld eller ansvar.

Jeg tror at pasientombudene fortsatt vil ha
en viktig rolle i forhold til å binde dette sammen, og være
et lavterskel tilbud til pasientene når det gjelder deres
behov for veiledning i systemet.





                

