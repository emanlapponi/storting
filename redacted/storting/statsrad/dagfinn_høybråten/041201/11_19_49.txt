  Jeg har konferert med justisministeren, som sier
at han ikke er kjent med at Politiets overvåkingstjenestes
dokumenter gir grunnlag for å hevde at den omtalte personen
ble nektet tilsetting med det formål å hemmeligholde
opplysninger om dykkingen.

Jeg vil presisere at jeg for egen del heller ikke
er kjent med at det på noe tidspunkt har vært
nødvendig for staten å holde forholdene rundt
dykkingen hemmelig, verken hva gjelder dykking ved Norsk Undervannsinstitutt eller i
Nordsjøen. Forholdene i tilknytning til dykkingen i Nordsjøen
i pionertiden har vært gjenstand for en grundig gransking
av en uavhengig granskingskommisjon og en etterfølgende
stortingsbehandling. I sitt arbeid har kommisjonen hatt tilgang
til arkiver i flere statlige og private institusjoner og bedrifter.
Det framkommer ikke av rapporten at kommisjonen fant noen
opplysninger som skulle tilsi at det var forhold rundt dykkingen
i Nordsjøen som en visste var svært
uheldige, eller som ikke tålte offentlighetens
lys.

