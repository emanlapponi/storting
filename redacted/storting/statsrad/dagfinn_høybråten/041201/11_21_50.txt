  Granskingskommisjonen har beskrevet
og vurdert de faktiske forhold av betydning for å bedømme
dagens rettslige posisjon for dykkerne som dykket i perioden 1965–1990. Kommisjonen
har også funnet det formålstjenlig å gi
en beskrivelse av en del ledsagende begivenheter som gir bakgrunnsinformasjon,
og som medvirker til et helhetlig bilde. I utredningen fra kommisjonen
beskrives forskningsmiljøet for dykking i pionertiden
bl.a. ved etableringen av Norsk Undervannsinstitutt, hvor Det Norske Veritas
og Norges teknisk-naturvitenskapelig forskningsråd
innledningsvis var eiere.

Jeg viser til det jeg sa i mitt hovedsvar,
og kan ikke se at det foreligger nye
opplysninger som begrunner en ny gransking. En ny gransking
vil nødvendigvis måtte bygge på de samme
informasjoner og uttalelser som lå til grunn for granskingskommisjonens
rapport og Stortingets behandling av denne. Men dersom et flertall
i Stortinget skulle ønske en fornyet gransking,
vil jeg selvfølgelig følge opp og medvirke til
det.

