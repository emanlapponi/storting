 De offentlige tjenestepensjonsordningene er
basert på et bruttosystem som sikrer pensjonistene minst
66 pst. av sluttlønnen ved full opptjening. Folketrygdens
pensjoner betales fullt ut, mens tjenestepensjon
reduseres ved et samordningsfradrag.

Når en pensjonists ektefelle er død,
yter folketrygden kombinert tilleggspensjon
med 55. pst. av summen av egen og avdødes tilleggspensjon
dersom dette er høyere enn gjenlevendes egenopptjente tilleggspensjon.
Merytelsen som følger av avdødes opptjening, holdes
utenfor samordningen.

«Negativ effekt» er knyttet
til at denne merytelsen blir lavere jo høyere pensjonistens
egenopptjente tilleggspensjon er.
Det vil si at den gjenlevende får en fordel av å ha opptjent
lav tilleggspensjon i folketrygden.

Det finnes flere løsninger på denne
problemstillingen. De fleste løsningene gir imidlertid
pensjonistene lavere samlet pensjon.

Spørsmålet om «negativ
effekt» har vært vurdert av Stortinget ved flere
anledninger. Den 15. juni 2001 besluttet Stortinget å be
Regjeringen sørge for en praktisering av samordningsloven
slik at ingen kan tape på å ha opptjent
pensjonspoeng i folketrygden.

Loven er imidlertid så klar at en
praksisendring krever lovendring. Spørsmålet om «negativ
effekt» ble derfor sendt på bred høring.
Med unntak av pensjonistorganisasjonene ønsket de fleste
høringsinstansene å opprettholde gjeldende
samordning.

Pensjonistorganisasjonene ønsker
en betydelig liberalisering av samordningen. Deres løsning
vil påføre de offentlige tjenestepensjonsordningene
meget store utgifter. I tillegg vil dette føre til nye
skjevheter for andre pensjonister med tjenestepensjon.
Mange vil oppleve også dette som urettferdig.

Saken ble etter dette forelagt Stortinget
i forbindelse med revidert nasjonalbudsjett for 2003. Regjeringen
uttalte da at

«en
foreløpig bør videreføre dagens samordning,
og at spørsmålet om å endre
samordningen vurderes på nytt i lys av Pensjonskommisjonens
innstilling».

Komiteens flertall tok dette til etterretning.

Pensjonskommisjonen viste til at såkalt «negativ
effekt» kan løses innenfor
dagens bruttosystem, men tok ikke stilling til valg av
løsning.

Saken vil nå bli omtalt i pensjonsmeldingen,
som Regjeringen legger fram om kort tid, hvor også videre
behandling av dette temaet vil bli beskrevet.

