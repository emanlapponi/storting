  Det finnes knapt noe annet område
i medisinen der det er gjort flere store kontrollerte studier enn
innenfor feltet blodtrykksbehandling. Dette skyldes trolig to forhold:
for det første at hjerte-karsykdommer er den hyppigste
dødsårsaken i vår del av verden, dernest
at industrien har sett det økonomiske potensialet i medikamentell
forebygging av en slik tilstand.

Det er likevel uenighet i fagmiljøene
om når man bør starte blodtrykksbehandling, hvor
langt ned blodtrykket bør senkes, og hvilke legemidler
man bør bruke. Uansett faglige valg på disse punktene
må mange mennesker behandles over flere år før én
av dem har nytte av medikamentene. Den viktigste uenighet er nok
at fagfolkene har forskjellige meninger om hvor betydningsfullt
det er å oppnå denne effekten, og om nytten står
i forhold til kostnadene.

Om lag en tredjedel av medisinene som blir
forskrevet på blå resept i Norge, er legemidler
innenfor området hjerte- og karsykdommer. Den største
gruppen er blodtrykksmedisiner. Vi har en forskrivningspraksis som skiller
seg fra de andre nordiske landene ved at norske leger skriver ut
dyrere medikamenter enn svenske og danske leger, men i mindre mengder.

Blodtrykksbehandling foregår i all
hovedsak i allmennpraksis. Norsk Selskap for Allmennmedisin – NSAM – har
vært ledende i det norske fagmiljøet med å utvikle
retningslinjer for behandling av blodtrykk i allmennpraksis. De
har med statlig støtte gitt retningslinjer utarbeidet i
samarbeid med Folkehelsa, Norsk Medisinaldepot, Statens helseundersøkelser
og Institutt for farmakoterapi. Statens helsetilsyn har dessuten
en pågående dialog med representanter fra både
primær- og spesialisthelsetjenesten for om mulig å komme
fram til felles nasjonale retningslinjer for allmennmedisinen og spesialisthelsetjenesten.

Det er viktig å arbeide for at helsetjenesten
baserer seg på så godt oppdatert kunnskap som
mulig. Folkehelsa er en viktig aktør i det internasjonale
Cochrane-samarbeidet som oppsummerer kunnskap om effekter av alle typer
helsetjenester. Også Senter for medisinsk metodevurdering
ved SINTEF-Unimed utarbeider kunnskapsoversikter.

Folkehelsa arbeider for å gjøre
det lettere for helsepersonell, beslutningstakere og publikum å få tak
i og bruke pålitelig informasjon om helsespørsmål.
Departementet har derfor nylig tatt initiativ til et prosjekt på Folkehelsa for å støtte
allmennleger i en rasjonell legemiddelforskrivning. Søkelyset
vil rettes mot blodtrykksmedikamenter og kolesterolsenkende legemidler – to
legemiddelgrupper som utgjør betydelige utgiftsposter for
fellesskapet.

I samarbeid med allmennlegene vil man beskrive
de hindringer som står i veien for en kunnskapsbasert praksis.
Identifiserer man slike hindringer, er det mulig å ta tak
i dem og utvikle skreddersydd hjelp til allmennnlegene, som står
for størstedelen av forskrivningsvolumet, og til pasientene.
I forbindelse med dette prosjektet vil det bli vurdert å fornye
nasjonale retningslinjer for slik forskrivning i et samarbeid mellom
Folkehelsa og NSAM.

Jeg har et godt håp om at denne gjennomgangen
av gjeldende retningslinjer og utarbeiding av en ny og bedre form
for formidling av kunnskapsbaserte retningslinjer vil føre
til en mer rasjonell forskrivning av legemidler. Prosjektet er omfattende.
Det vil strekke seg over hele neste år og vil kunne være
sluttført i 2001. Jeg vil orientere Stortinget når
prosjektet nærmer seg en avslutning.

 Representanten Vihovde har helt rett i at det
er betydelig større interesse for å få medikamenter
inn i blåreseptordningen enn for å få dem
ut, og virkemidlene for å få opptak av medikamenter i
blåreseptordningen blir stadig mer innsiktsfulle.

Jeg har i mitt arbeid med legemiddelspørsmål
kommet til at det er behov for en gjennomgang av hele legemiddelforvaltningen.
Det gjelder de organisatoriske sider, men det gjelder også kriteriene
for opptak til blåreseptordningen. Vi arbeider derfor med
en slik gjennomgang, herunder kriterier for opptak og spørsmålet
om når legemidler skal tas ut av ordningen. 

La meg få føye til at en
del av problemet nok løses av seg selv, i den forstand
at når det kommer nye og bedre legemidler inn i ordningen,
vil naturlig nok omsetningen av de eldre og dårligere legemidlene
avta betydelig.





                

