  Sykehusene har hatt en stor aktivitetsvekst
etter at den innsatsstyrte finansieringsordningen ble innført
i 1997. Fra da av og fram til i dag er utbetalingene til innsatsstyrt
finansiering økt i størrelsesorden 1,8 milliarder kr.
Dette er en utvikling som vi kan være fornøyd
med. Men veksten i behandlingsaktivitet har vært større
enn både staten og fylkeskommunene har forventet. Selv
om staten betaler ut en refusjon for den økte aktiviteten,
presser dette de fylkeskommunale rammer fordi den direkte statlige
refusjonen dekker anslagsvis halvparten av kostnadene. 

Sykehusene og dermed fylkeskommunenes totale økonomi
er presset. Sosial- og helsedepartementet har nå etablert
et nært samarbeid med Kommunenes Sentralforbund og representanter
fra sykehussektoren for å gjennomgå den økonomiske
situasjonen for sykehusene og fylkeskommunene. Eksterne helseøkonomiske
miljøer og berørte departementer er trukket inn
i dette arbeidet. Regjeringen vil på bakgrunn av denne
gjennomgangen legge fram sine vurderinger og forslag i en egen sak
til Stortinget i mars. Siktemålet er å bidra til
den ønskede aktivitetsutvikling ved sykehusene i år
og 

		å få et bedre
beslutningsgrunnlag i budsjettet når det gjelder innsatsstyrt
finansiering

		å legge til rette for en større forutsigbarhet
i de økonomiske rammebetingelser for sykehusdrift

		å bidra til større samsvar i beskrivelsen
av budsjettvirkninger og faktiske forhold mellom stat og kommunesektor

Stortinget har ved flere anledninger, sist
i forbindelse med behandlingen av forslaget til ny spesialisthelsetjenestelov,
slått fast at det er fylkeskommunene som skal sørge
for at befolkningen får nødvendig tilgang til
helsetjenester. Det innebærer bl.a. at fylkeskommunen skal foreta
de nødvendige prioriteringer for at befolkningen får
dekket sitt behov for spesialisthelsetjenester. 

Nordland fylkeskommune opplyser at det skal
legges fram en egen sak for fylkestinget i mars om sykehusenes økonomi.
Eventuelle budsjettjusteringer vil skje medio juni. Den politisk
ansvarlige helseråden i fylkeskommunen opplyser til meg
at det ikke vil bli gjennomført innsparinger før
man vet hva som blir resultatet av den gjennomgang som skjer sentralt
og som vil bli fremlagt for Stortinget. Fylkeskommunen opplyser
videre at det er gjennomført tiltak for å redusere
omfanget av korridorpasienter, bl.a. økning av sengekapasitet
og bemanning. Ifølge fylkeskommunen har det ikke vært
korridorpasienter ved NSS siden april 1999, med unntak av den siste
tidens influensaepidemi. Jeg forutsetter på min side at
eventuelt utilfredsstillende forhold ved NSS når det gjelder
korridorpasienter, løses i dialog med fylkeskommunen og
fylkeslegen, eventuelt om nødvendig med pålegg
fra Helsetilsynet.

Ursula Evje hadde
her overtatt presidentplassen.

  Representanten Svendsen fører nå videre
en ideologisk og partipolitisk debatt, som vel hører bedre
hjemme i Nordland fylkesting, der representanten Svendsen inntil
nylig var medlem, enn i denne sal. Jeg kan iallfall ikke som statsråd
gå inn i den debatten. 

Derimot vil jeg bekrefte på direkte
spørsmål fra representanten Svendsen at fylkeslegen
i Nordland, som andre fylkesleger, gjør jobben sin, og
en del av den jobben er å se til at det er forsvarlig drift
ved sykehusene. 

  Regjeringen har gjennom to budsjettforlik
her i denne salen, som har inkludert representanten Svendsens parti,
bidratt til en økning av den andelen sykehusfinansiering
som kommer fra direkte oppgjør pr. pasientbehandling. Jeg
er overbevist om at det har bidratt til den aktivitetsøkningen
som vi nå ser. 

Jeg mener imidlertid at det er klare grenser
for hvor langt en kan gå i andel stykkpris eller innsatsbasert
finansiering, for jo høyere man kommer, jo større
utfordringer vil man få når det gjelder budsjett-
og økonomistyringen ved sykehusene. Jeg tror derfor at
tiden nå er inne, ca. 1 måned etter at
Stortinget vedtok budsjettet for år 2000, til å la
disse rammebetingelsene være stabile, og at en så kommer
tilbake til det spørsmålet i forbindelse med den
fullstendige evalueringen av ISF-systemet som nå forberedes.





                

  Ettersom kostholdet er forskjellig fra land
til land, mener Norge at avgjørelse om beriking av matvarer
bør gjøres på nasjonalt nivå som
en del av det enkelte lands ernæringspolitikk. Dette er
i tråd med anbefalinger fra internasjonale organer som Codex
Alimentarius.

Tilsetting av næringsstoffer for å forebygge
mangeltilstander i grupper av befolkningen har i lang tid vært
et sentralt virkemiddel i norsk mat- og ernæringspolitikk. Norske
helsemyndigheter mener at det fortsatt er viktig å beholde
muligheten til å regulere tilsetning av næringsstoffer
til matvarer beregnet på det norske markedet ut fra helsemessige
hensyn som en del av vårt nasjonale helsefremmende arbeid.

I Norge er det helsemyndighetene ved Statens
råd for ernæring og fysisk aktivitet som fortløpende
vurderer behovet for å berike næringsmidler ut
fra bl.a. kostholdsundersøkelser. Deres vurdering er at
det norske kostholdet gir tilstrekkelige mengder av de fleste næringsstoffer. Det
viktigste unntaket er vitamin D. Mangel på vitamin De
kan føre til rakitt, såkalt engelsk syke. I Norge skyldes
D-vitaminmangel bl.a. lite sollys i vinterhalvåret. D-vitaminmangel
er særlig påvist hos en del eldre mennesker og
i grupper av innvandrere.

Det vil alltid være en balanse mellom
det å forebygge mangel på et næringsstoff
og det å unngå risiko for helseskade. Statens
råd for ernæring og fysisk aktivitet anbefaler
alle å ta en teskje tran om dagen. I tillegg har vitamin D
lenge vært tillatt i smør og margarin. I 1994 påpekte
det daværende Statens ernæringsråd at
en ytterligere økning av vitamin D-tilførselen
til den norske befolkning enklest og best kunne gjøres
ved at lettmelk og skummet melk ble vitaminisert. Melk egner seg
godt til å øke inntaket av vitamin D,
fordi det er en av våre vanligste matvarer. Tillatelse
til å tilsette vitamin D i melk ble gitt av Statens
Næringsmiddeltilsyn etter råd fra Ernæringsrådet
i 1998. Som en del av den løpende vurdering av norsk berikingspraksis
har Ernæringsrådet i 1999 nedsatt en arbeidsgruppe
som skal se på vitamin D i kosten, særlig
i relasjon til vitaminmangel hos innvandrere.

Statens råd for ernæring
og fysisk aktivitet anbefaler bruk av magre melketyper, helst skummet
melk. TINE Norske Meieriers nye lettmelk er tilsatt 0,4 mikrogram vitamin D
pr. desiliter melk. Også laktoseredusert lettmelk er tilsatt
vitamin D.

Det er ingen fare for å få vitamin D-forgiftning
ved å drikke vitaminisert lettmelk. Anbefalt daglig inntak
av vitamin D er 10 mikrogram for barn under 3 år
og for eldre, og 5 mikrogram for de mellomliggende aldersgruppene.
Beregninger viser at voksne må drikke mer enn 10 liter
beriket melk daglig før man nærmer seg grensen for
toksisitet, eller forgiftning. Heller ikke ved et vanlig sammensatt
kosthold med ulike vitamin D-kilder vil det ved norsk berikingspraksis
være mulig å nærme seg grensen for toksisitet.
Statens råd for ernæring og fysisk aktivitet anbefaler
at spedbarn enten ammes eller får morsmelkerstatning fram
til ettårsalder. Beriket melk vil derfor sannsynligvis
ikke være noe stort innslag i barnas kost før
etter den tid.

EUs barnematdirektiv regulerer sammensetning
og markedsføring av kornbaserte produkter og annen barnemat
beregnet for sped- og småbarn. Norske barn har et ganske
høyt forbruk av barnegrøt sett i internasjonal
sammenheng. Sammen med bruk av morsmelkerstatning og tran vil en
del barn ved en eventuell implementering av EUs barnematdirektiv
kunne komme opp mot øvre grense for daglig inntak av vitamin D
for denne aldersgruppen – dette ifølge en undersøkelse
foretatt av Statens råd for ernæring og fysisk
aktivitet. Barnematdirektivet åpner for tilsetting av en
rekke næringsstoffer, bl.a. vitamin D. Industrifremstilt
grøt vil i henhold til direktivet kunne inneholde fra 2,3
til 6,8 mikrogram vitamin D pr. porsjon grøt, dvs.
at tillatt mengde i direktivet er av en helt annen størrelsesorden
enn ved den tillatte berikingen av melk. Dersom EUs barnematdirektiv
gjennomføres i Norge, kan dette etter Ernæringsrådets
og Næringsmiddeltilsynets vurderinger føre til
at spedbarn får et svært høyt og for
noen et helsemessig uheldig inntak av vitamin D ved tilsetting
opp mot den foreslåtte maksimumsgrensen. 

Det er altså de norske fagmyndighetenes
vurderinger som ligger til grunn både for tillatelsen til
beriking av melk og for den norske holdningen til EUs barnematdirektiv,
og som gjør at vi har bedt EUs vitenskapskomite vurdere
dette direktivet på nytt.

  Nei, selvsagt er det ikke slik at de norske
fagmiljøene nødvendigvis er bedre enn fagmiljøene
ute i Europa. Det er ikke derfor vi har en annen politikk i Norge.
Vi har en annen politikk i Norge fordi virkeligheten her er annerledes.
Når det gjelder barnemat, har norske barn en helt annen
sammensetning av sitt kosthold og spiser mer industrifremstilt grøt
enn barn på kontinentet. Og når det gjelder de
mer klimatiske forhold og tilgang på sollys i vinterhalvåret,
tør det være kjent at Norge også der
stiller annerledes enn land som ligger lenger sør i Europa.
Dette er utgangspunktet for at jeg mener at berikingspolitikken
bør være noe som vi har rimelig kontroll med nasjonalt.

Så til spørsmålet
om hvorvidt de beslutninger som representanten Frost Sterri viste
til, kan reise tvil om motivene til norske myndigheter. Det er det
i så fall ingen grunn til. Jeg mener gjennom mitt første
svar å ha dokumentert at det faktisk er gode faglige grunner
til de konklusjoner som våre faginstanser er kommet til,
og jeg synes heller ikke at andre burde så tvil om det.

  Jeg er glad for at vi står sammen
om at det er viktig å ha en sterk og god sak i forhold
til EU; det mener jeg også at vi har, og at den er solid
faglig basert og forankret i de mer særnorske forhold, som
også må danne utgangspunkt for våre vurderinger.

Det er jo ikke slik at mat- og ernæringspolitikken
enten skal basere seg på forbrukernes frie valg basert
på informasjon og merking eller på en formyndersk
politikk der myndighetene nærmest bestemmer hva man skal
spise. Det har alltid vært et samspill mellom disse to
faktorene, og det må det fortsatt være. Jeg ser
ikke bort fra at det i en tid med større grad av opplysning
og informasjon kan være riktig å forskyve dette
balansepunktet mellom myndighetenes aktivitet og forbrukernes frie
valg. Men jeg tror alltid det vil være behov for å ha
en ernæringspolitikk, ha myndigheter som vurderer dette,
og som styrer på de områdene det er riktig å styre.

