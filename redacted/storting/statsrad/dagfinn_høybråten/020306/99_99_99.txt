 Remicade er et revmatismelegemiddel
som i dag har sin vesentlige bruk i sykehus. Behandling med Remicade
dekkes derfor over helseforetakets basisbudsjetter og gjennom innsatsstyrt finansiering. Etter
Stortingets vedtak skal imidlertid finansiering
av Remicade ikke lenger dekkes av helseforetakene, men
av folketrygden.

Folketrygdloven § 5-1 bestemmer
i tredje ledd at trygden ikke yter stønad
til bl.a. legemidler i «den utstrekning det offentlige
yter stønad etter annen lovgivning». Det
følger videre av lov om spesialisthelsetjenesten at det
er sykehusene selv som har finansieringsansvaret for de
legemidler som anvendes i pasientbehandlingen. Dette innebærer
at folketrygden ikke kan ta over sykehusenes finansieringsansvar
for Remicade uten at folketrygdloven først endres. Dette
gjorde jeg klart for Stortinget under budsjettbehandlingen før
jul.

Jeg vil på denne bakgrunn legge fram
en odelstingsproposisjon
med de nødvendige lovendringsforslag. Jeg vil i vår
gjennomføre den nødvendige høring og
deretter legge saken fram for Stortinget. Lovendringen vil så bli fulgt
opp i budsjettsammenheng.

 Det er ingen tvil om at Stortingets vedtak
skal gjennomføres. Det vil jeg gjøre helt klart.
Men det følger av min utredningsplikt overfor Stortinget
at når jeg legger fram et lovendringsforslag, må det være
underbygd og utredet. Et ledd i den prosessen er å sende
det på høring.

Men realiteten i Stortingets vedtak, at dette
skal overføres fra folketrygdfinansiering til sykehusfinansiering, vil
bli fulgt opp, som forutsatt.

 Jeg vil først understreke at behandling
med dette legemiddelet i dag dekkes innenfor
helseforetakets basisbudsjetter, gjennom innsatsstyrt finansiering.
Det er ikke slik at det ikke er noen finansiering
av denne type behandling i dag.

Når det er sagt, skal jeg, uten konkret å gå inn
på datoer, forplikte meg til å gjennomføre
dette så raskt som det overhodet er forsvarlig.





                

 La meg først gi representanten Alvheim
rett i at behandlingstilbudet til unge mennesker med spiseforstyrrelser ikke
er godt nok mange steder i landet. Av den grunn fikk jeg utarbeidet
en egen strategiplan mot spiseforstyrrelser i min forrige
periode som helseminister. Jeg legger vekt på at
denne blir fulgt opp. Blant annet er de regionale
helseforetakene bedt spesielt om å følge
opp strategiplanen innen spesialisthelsetjenestene. Selv
om situasjonen i dag er at det gis behandling til mennesker med
spiseforstyrrelser ved alle poliklinikker i psykisk helsevern, både
for voksne og for barn, er det behov for ytterligere å styrke
tilbudet.

Behandlingstilbudet til mennesker med spiseforstyrrelser
ved Modum Bads Nervesanatorium er blitt prioritert. I 1999 ble dette
behandlingstilbudet styrket med 4 mill. kr for å utvide
kapasiteten med sju plasser. Denne styrkingen ble økt med
1,8 mill. kr i 2000 og er siden videreført.

Det er viktig at personer med alvorlige somatiske komplikasjoner
får behandling for spiseforstyrrelser ved en avdeling som
har tilknytning til et somatisk sykehus. Begrensningene som gjelder
behandling av mennesker med alvorlige spiseforstyrrelser ved Modum
Bad, skyldes først og fremst lang avstand til somatisk
sykehus. I tillegg er behandlingsprogrammet der gruppebasert og faglig
vurdert som lite egnet til de svært undervektige
pasientene. Departementet er ikke kjent med at institusjonen ønsker å utvide
behandlingstilbudet til de alvorligste tilfellene av spiseforstyrrelser,
slik det er antydet i spørsmålet.

Jeg vil imidlertid vektlegge at det innenfor
det samlede behandlingsapparatet i landet skal bygges opp et tilstrekkelig
og godt tilbud til dem som er alvorlig syke av spiseforstyrrelser.
Dette arbeidet har prioritet.

I forbindelse med strategiplanen mot spiseforstyrrelser
bygges det flere steder i landet opp spesialiserte tilbud til pasienter
med alvorlige spiseforstyrrelser. La meg nevne et par eksempler:
Ved psykiatrisk klinikk ved Haukeland Sykehus er det fra
november i fjor opprettet en spesialenhet for de mest behandlingskrevende
pasientene med spiseforstyrrelser. Målgruppen er de over
18 år. Enheten vil starte opp med fire senger,
men planlegger en utvidelse til fem senger. De planlegger å utvide
det dagtilbudet de har i dag for to–tre pasienter, til å gjelde ti–tolv
pasienter. Det er bevilget 7 mill. øremerkede
kr til dette for 2002.

I tillegg til Haukeland Sykehus har
Helseregion Midt-Norge opprettet et regionalt fagteam for spiseforstyrrelser
fra 1. september i fjor. Dette er første skritt
i etablering av en spesialenhet for pasienter med alvorlige spiseforstyrrelser.
Pr. 1. februar 2002 har de fire plasser ved sykehuset
i Levanger. Dette behandlingstilbudet er de i ferd med å videreutvikle.

Jeg vil også peke
på at gjennom prosjektet for kjøp av tjenester
i utlandet er mennesker som lider av alvorlige spiseforstyrrelser,
en prioritert gruppe. Gjennom et eget prosjekt i denne forbindelse
fikk 28 pasienter med alvorlige lidelser behandling i utlandet i
2001. Dette prosjektet er også viktig for å bidra
til kompetanseoverføring til Norge. Innenfor
rammen av en samarbeidsavtale mellom Norge og
Frankrike tar vi nå sikte på å utarbeide
et program for utveksling og utdanning av personell.

Jeg vet at det fremdeles gjenstår
en god del før vi har et godt behandlingstilbud til denne
gruppen, og jeg ser det som svært viktig å prioritere
dette i tråd med strategiplanen. Samtidig vil jeg peke
på at vi har en del utfordringer også når
det gjelder det forebyggende arbeidet, slik at færrest
mulig kommer i en situasjon som gjør at de utvikler
en alvorlig spiseforstyrrelse.

 Jeg er enig i at de spesialavdelingene som
er rettet inn mot de tyngste og de mest alvorlige tilfellene, må ha
den nødvendige tilknytning til somatisk helsetjeneste,
for det er helt nødvendig å ha et tett samspill mellom
psykiatri og somatikk. Det betyr ikke
at vi ikke trenger andre typer tilbud, à la
det som er etablert, med tilslutning fra Stortinget, ved Modum Bad.

Det er ingen tvil om at tilbudet ved Modum
Bad fyller et betydelig behov. De kunne ha tatt inn langt flere
enn det de faktisk gjør. Så her tror jeg en må se
det slik at det ene ikke kan utelukke det andre. Jeg vil
arbeide for at vi skal få en generell styrking av dette,
og at tilbudene også blir målrettet
inn mot yngre aldersgrupper enn de som er over 18 år.

 Jeg har vært i kontakt med ledelsen
ved Modum Bad, og deres vurdering er at det ikke
vil være faglig forsvarlig for dem å ta
imot pasienter som trenger tjenester i grenselandet mellom
psykiatri og somatikk. Det synes jeg at jeg
må forholde meg til.

Dersom Modum Bad skulle søke
om en utvidelse av sine tjenester, ville vi selvfølgelig
behandle søknaden med velvilje. Vi
har stor tro på det behandlingsopplegget som man generelt
har ved Modum Bad. Men foreløpig har de altså ikke ønsket eller
søkt om en slik utvidelse.





                

 I den første loven om kunstig
befruktning fra 1987 var tilbudet begrenset til å gjelde
ektepar. Da St.meld. nr. 25 for 1992-93, Om mennesker og bioteknologi,
ble fremlagt i 1993, var regjeringen Harlem Brundtland opptatt av
at hensikt, midler, verdier og konsekvenser vedrørende
ordningen måtte drøftes i et etisk perspektiv.
En av drøftingene den gang var hvorvidt ordningen skulle
utvides til også å omfatte samboere.
Kunstig befruktning ble etter dette utvidet
til å bli et tilbud til ektepar og stabile samboere av
ulikt kjønn. Hvorvidt dette også skulle
gjelde homofile samboere, var den gang ikke et sentralt
spørsmål. Sosialkomiteen
understreket imidlertid at den støttet den daværende
regjerings syn når det gjaldt målgruppen for tilbudet.

Kunstig befruktning er et tilbud
fra helsetjenesten for å avhjelpe
mannlig og kvinnelig medisinsk infertilitet eller infertilitet
som på annen måte er uforklarlig. Jeg
kan i forhold til dagens lov derfor ikke se at det er
riktig å snakke om noen diskriminering på grunn
av seksuell legning i disse tilfellene. Årsaken til barnløsheten
for kvinner som lever i lesbiske forhold, er
en annen enn det som er lovgivers begrunnelse for tilbudet – medisinsk eller
på annen måte uforklarlig ufrivillig
barnløshet.

Regjeringen vil i nær fremtid legge
fram en stortingsmelding om evaluering av bioteknologiloven.
Jeg vil her ikke foreslå utvidelser når
det gjelder hvem som skal få tilbud om kunstig
befruktning. Stortinget vil imidlertid få anledning til å diskutere
disse spørsmålene i en bredere sammenheng når
meldingen blir lagt fram.

 Som helseminister må jeg forholde
meg til hva helsetjenesten skal tilby
av helsetjenester overfor befolkningen, og på hvilket
grunnlag.

Jeg har i mitt svar ikke gått
inn på de mer familiepolitiske spørsmålene
som representanten Bekkemellem Orheim nå reiser, men forholdt
meg til hva som er den faglige medisinske
begrunnelse for det tilbudet som helsetjenesten faktisk gir i dag,
og jeg kan ikke se at den utviklingen som representanten
Bekkemellem Orheim viser til, har endret på grunnlaget
i så måte. Hvis man vil gå inn i en diskusjon
om endring av helsetjenestens tilbud på et annet
og utvidet grunnlag, kan man selvfølgelig gjøre
det.

Regjeringen har ikke til hensikt å foreslå endringer
på dette punktet, men i meldingen om evaluering
av bioteknologiloven vil spørsmålet bli drøftet,
og Stortinget vil få anledning til å gjøre
de vurderinger som Stortinget ønsker å gjøre
i så måte.

 La meg si at representanten Bekkemellem Orheim
kan være helt trygg på at det i meldingen
om bioteknologi vil ligge
atskillige etiske spørsmål som Regjeringen mener
det er helt nødvendig å drøfte i lys
av utviklingen på dette området. Dette er et av
spørsmålene som Stortinget vil få anledning
til å drøfte.

Jeg har gitt uttrykk for et klart svar på spørsmålet
om hva som er min og Regjeringens holdning, nemlig at vi ikke
har til hensikt å fremme forslag til endringer av rammevilkårene
på dette punktet i forhold til det som har vært
gjeldende politikk fra bioteknologiloven ble vedtatt, slik Harlem
Brundtland-regjeringen foreslo det i den stortingsmeldingen som
jeg viste til.





                

  I Samarbeidsregjeringens politiske grunnlag
går det fram at Regjeringen vil bygge ut helsestasjons-
og skolehelsetjenesten til også å omfatte
elever i videregående skole. Sosialkomiteen
tar også dette opp i Budsjett-innst. S. nr. 11 for 2001-2002 og
uttaler at

«det
er nødvendig og ønskelig å iverksette
tiltak for å sikre en utbygging av skolehelsetjenesten
i videregående skole».

La meg peke på noen
elementer som vi arbeider med.

Skolehelsetjenesten reguleres av lov om helsetjenester i
kommunene og av forskrift om helsetjenester i skoler. Forskriften
har sitt virkeområde overfor barn og ungdom i skolealder
som følge av at undervisning i skoler omfattes av opplæringsloven.
Forskriften for helsestasjonsvirksomheten gjelder først
og fremst for å fremme spedbarns og småbarns psykiske,
fysiske og sosiale helse, men kan utvides til å omfatte
helsefremmende og forebyggende tiltak for andre grupper.
Regjeringen ønsker å styrke ungdomshelsestasjonen,
og har derfor satt i gang arbeid med en ny 

felles

 forskrift
for helsestasjons- og skolehelsetjenesten hvor det helsefremmende
og forebyggende arbeidet for barn og unge blir løftet
fram.

I dette forslaget vil vi konkretisere viktige
oppgaver som ungdomshelsestasjonene skal tilby, som f.eks. målrettede
helseundersøkelser, helsesamtaler individuelt eller
i grupper og foreldreveiledning. Betydningen av det tverrfaglige
og tverrsektorielle arbeidet for å styrke det psykososiale
arbeidet for barn og unge vil også bli
fremhevet. Helsestasjon for ungdom
kan ses som en utvidet del av skolehelsetjenesten for å møte
individrettede behov, mens skolehelsetjenesten kan styrke det helsefremmende
arbeidet for trivsel og gode miljømessige forhold. Denne
forskriften vil være et viktig signal til kommunene om
prioritering av denne tjenesten. Utkastet skal ut på høring
i vår.

Når det gjelder helsetilbudet til
barn og unge, omfatter fastlegeordningen
selvsagt også denne gruppen. Alle over
16 år kan selv velge fastlege. Er barnet mellom
12 og 16 år, kan det selv fremsette
krav om en bestemt fastlege etter samtykke fra
den eller de som har foreldreansvaret. For barn under
16 år er det den eller de som har foreldreansvaret,
som velger fastlege på vegne av barnet. Dersom fastlege ikke
velges, plasseres barnet på samme liste som den eller
de som har foreldreansvaret. Legetjenesten må og vil fortsatt
tilby helsehjelp til ungdom.

I Opptrappingsplan for psykisk helse er det øremerket midler
til helsestasjons- og skolehelsetjenesten med 800 årsverk
i planperioden. I tillegg skal 260 flere årsverk
benyttes til å styrke støttekontakttilbud og kultur-
og fritidstilbud i kommunene. Styrkingen vil gi unge et
bedre tilbud for å forebygge rus, vold, mobbing
og andre psykiske og psykososiale plager.

Det skal foreligge en politisk vedtatt plan
for det psykiske helsearbeidet i kommunene. Planen skal også omhandle
psykososiale tiltak for barn og unge. Kommunene skal ha vurdert
og omtalt målet om at 20 pst. av tilskuddene skal
gå til barn og unge. Mange kommuner har oppdatert sin plan,
enten som en separat plan eller som en del av de ordinære
planene.

I henhold til opptrappingsplanen skal kommunene melde
tilbake om aktivitetene. Det må framgå av tilbakemeldingen
at planlagt aktivitet utgjør en økning av aktiviteten
svarende til økningen i tilskuddet. Den foreløpige tilbakemeldingen
for siste år viser at 13 pst. av tilskuddene går
til barn og unge. Det er derfor ønskelig med en sterkere
fokusering på innsatsen for barn og unge, og vi har påpekt
dette i rundskrivet til kommunene.

 La meg først si at kommuner som ikke
prioriterer forebyggende helsearbeid, og som ikke prioriterer
helsestasjonsvirksomhet rettet inn mot barn og unge, prioriterer
meget dårlig i forhold til framtiden, og de skaffer seg
selv betydelige problemer som de senere har
ansvaret for å reparere. Det er rett og slett en meget
kortsiktig politikk.

For det andre må jeg si
at opptrappingsmidlene innenfor psykisk helse
skal gå til en opptrapping, og det er ikke anledning
til å kutte i bunnen, slik representanten Lyngstad nå viste
til eksempler på. Det vil bli fulgt
opp.

For det tredje vil jeg si at jeg ikke
er fornøyd når det gjelder andelen av
midlene som går til barn og unge. Det har jeg gitt klart
uttrykk for, både overfor sykehusforetakene og
overfor kommunene, og i rundskrivet for 2002 er målet om
20 pst. andel til barn og unge av opptrappingsmidlene
understreket, og det vil også bli fulgt opp.

 Jeg tror at utgangspunktet nemlig at helsestasjonene
i sin alminnelighet og skolehelsetjenesten i særdeleshet
møter store deler av den aktuelle befolkningen i en viktig
livsfase, er en nøkkel i forhold til å drive godt
folkehelsearbeid og forebyggende helsearbeid i Norge. Og den må vi
ta vare på. Da må vi sikre et godt samspill mellom nivåene,
der eieren av skolen og den ansvarlige for kommunehelsetjenesten er
to forskjellige nivåer. Jeg kan forsikre om at i mitt videre
arbeid med dette vil dette helhetsperspektivet være sentralt.





                

 Opptrappingsplanen innebærer
en omfattende satsing på psykisk helse. Det er et bredt
spekter av virkemidler som tas i bruk for å nå målene
i Stortingets vedtak. Ett av disse er satsingen på byggingen
av 3 400 omsorgsboliger.

Rammen for tilsagn til omsorgsboliger ble i
forbindelse med budsjettbehandlingen i Stortinget fastsatt til 440 boliger
for 2002. Denne rammen fordeles bl.a. på bakgrunn av folketall,
på tilsvarende måte som for handlingsplanen for
eldre. Dette er bakgrunnen for rammen på 24 boliger til
Østfold i 2002.

Jeg er av fylkeslegen i Østfold gjort kjent
med at Fredrikstad har planer for 82 boliger
i løpet av opptrappingsperioden. Fylkeslegen har hittil
gitt klarsignal for 26 boliger finansiert over opptrappingsmidler.
Fredrikstad vil i alt kunne påregne å få finansiert
om lag 45–50 boliger over planen, slik totalrammene nå ligger.
Hittil i perioden har Østfold fått tilsagn om 70 boliger. Bare Akershus
har fått tilsagn om tilskudd til flere boliger enn Østfold,
med 75. Jeg minner ellers om at kommunene har et generelt ansvar
for å yte botiltak for dem som har særskilte behov,
uavhengig av opptrappingsplanen.

Jeg oppfatter representanten Øyes spørsmål
slik at en ser tilskudd til boliger over opptrappingsplanen i sammenheng
med satsingen på bedre livsvilkår for
mennesker med rusproblemer. Opptrappingsplanen for psykisk helse
er i utgangspunktet ikke en satsing innenfor
rusområdet. Det er likevel tiltak i planen for
personer med dobbeltdiagnoser, og disse vil kunne nyte godt av boliger over
opptrappingsplanen.

Kommunene er nå bedt om å melde
inn totalbehov for omsorgsboliger til planens målgruppe
innen 1. august 2002. Ved den statusgjennomgang og ajourføring
av opptrappingsplanen som jeg nå har igangsatt, er det også aktuelt å vurdere
rammen for omsorgsboliger. Det vil jeg komme tilbake til i budsjettproposisjonen
til høsten.

 Jeg vil minne om at jeg har å holde
meg til den satsing på psykisk helse som er vedtatt av
Stortinget, både når det gjelder kroner,
og når det gjelder denne konkrete tilsagnsrammen. Jeg kan ikke
fordele tilsagn utover det Stortinget har gitt meg fullmakt til.
Den tilsagnsrammen og den satsingen som er vedtatt av Stortinget,
er helt i tråd med det Stoltenberg-regjeringen foreslo
i sitt budsjettopplegg for 2002. Det
synes jeg det er greit å minne om i denne debatten.

Når det er sagt, vil jeg si at det
er min oppfatning at vi gjennom den totaloversikt som vi nå innhenter
fra kommunene pr. 1. august, skal foreta en vurdering av hva som
er det samlede behovet i forhold til det Stortinget vedtok da opptrappingsplanen
første gang ble behandlet i 1998. Jeg vil komme
tilbake til Stortinget i budsjettsammenheng med en vurdering av
det. Enn så lenge må jeg styre på grunnlag
av de vedtak Stortinget har fattet.

 Rammene som er satt for tilsagn til omsorgsboliger
innenfor Opptrappingsplan for psykisk helse,
er egne rammer og egne bevilgninger, gitt av
Stortinget til dette formålet. De skal gå til
det formålet. Det er oppfølgingen av disse rammene
som nå skjer gjennom Sosial- og helsedirektoratet og fylkeslegene
ut mot den enkelte kommune. Stortinget vil, når vi har innhentet
oversikt over kommunenes totale behov, få anledning til å vurdere
omfanget av denne satsingen og tempoet i satsingen gjennom den ordinære
budsjettbehandlingen.

