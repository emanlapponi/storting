  La meg først presisere at den uttalelsen
representanten Stang siterer i sitt spørsmål,
ikke stammer fra departementet. Denne overskriften må stå for
avisens egen regning. Det som ble sagt da vedkommende journalist
henvendte seg til departementet i forkant av siste spørretime,
var at spørsmålet var utsatt fordi representanten
var bortreist. Dette viste seg i ettertid å være
feil, og spørsmålet ble besvart på ordinær
måte.

Som det vil være kjent, hender det
at spørsmål i spørretimen blir utsatt,
enten fordi statsråden må være fraværende
eller, noen ganger, fordi representanten er det. Når det
i det foreliggende tilfelle ble gitt den feilaktige opplysning at
spørsmålet var utsatt, skyldtes det at representanten
Stangs spørsmål ble forvekslet med et annet. Det var
en lapsus fra departementets side som jeg er lei for. Jeg har derfor
sendt en beriktigelse til de aktuelle aviser med beskjed om at feilen
er departementets og ikke må lastes representanten Stang.

  Jeg kan forsikre representanten Stang om at
den feil som her ble begått, som helt og fullt er departementets
feil, har ført til en gjennomgang av rutinene, slik at
dette ikke skal gjenta seg. 

  Hovedmålsettingen med innsatsstyrt
finansiering – ISF – er å øke
aktiviteten i sykehusene, for derigjennom å redusere ventetiden for
behandling. I 1998 var målsettingen å øke
aktiviteten med 6,5 pst. fra 1995 til 1998. Planer fra
fylkeskommunene viste en samlet planlagt vekst i denne perioden
på 5,2 pst. Aktiviteten i sykehusene viser nå en vekst
på 8,3 pst. i 1998, sammenlignet med 1995. Dette er
en tilsiktet vekst, og det ser ut til at den nye finansieringsordningen
har virket etter intensjonene. Fylkeskommunene får etterbetalt
for meraktivitet i 1998 i forhold til plantall.

Både før og etter innføringen
av ISF er det lagt stor vekt på å gi bred informasjon
om gjeldende retningslinjer for koding, refusjoner og forhold som
vil kunne bli håndtert særskilt i utbetalingsgrunnlaget.
Aktivitetstallene som sykehusene avleverer, er utbetalingsgrunnlag
i finansieringsordningen. Ved en gjennomgang av aktivitetstallene
er det lagt vekt på at utbetalingene skal bli mest mulig
korrekt etter gjeldende retningslinjer og etter intensjonene med
ordningen. Etter denne gjennomgangen har Sosial- og helsedepartementet
funnet å måtte redusere refusjonsgrunnlaget for
enkelte fylkeskommuner. Det presiseres at fylkeskommunene får
utbetalt for all registrert aktivitet som faller inn under finansieringsordningen,
men ikke nødvendigvis for endret registreringspraksis.

ISF er delvis finansiert ved trekk i rammetilskuddet til
fylkeskommunene. Grunnlaget for trekket er basert på registrert
aktivitet i 1995. Ved innføring av ISF var det en betydelig
underregistrering av hva sykehusene faktisk utførte av
pasientbehandling. Underregistreringen innebærer at fylkenes
rammetilskudd ble tilsvarende mindre redusert. Etter at ISF ble
innført, er kvaliteten på registreringen blitt
bedre og mer i samsvar med retningslinjene. I 1998 tilsvarte refusjonssatsen
45 pst. av den gjennomsnittlige behandlingskostnad. Endret
registrering vil kunne innvirke på utbetalingsgrunnlaget og
kan gi en økonomisk uttelling som er mange ganger høyere
enn faktiske kostnader ved pasientbehandlingen. Dette gjelder særlig
registrering av dagpasienter og observasjonspasienter.

Fylkeskommunene er orientert i informasjonsskriv
i januar 1998 i vedlagte  «Prisliste DRG 1998 med kodeveiledning» om
at bl.a. registrering av dagpasienter vil kunne bli håndtert
særskilt i beregning av DRG-indeks og derved ved fastsettelse
av utbetalingsgrunnlaget. Det er videre uttalt i eget brev i mars
1998 at intensjonen med ISF er å behandle flere pasienter,
og det skal gis utbetaling for det. Det skal ikke utbetales kun
for kodeendringer.

Etterbetalingen for 1998 er for enkelte fylkeskommuner
blitt mindre enn de hadde regnet med. Departementet har dialog med
de aktuelle fylkeskommunene om gjennomføringen av den justerte
avregningen for 1998. Det ble avholdt et felles møte med
de berørte fylkeskommunene 7. mai. Det vil nå bli
en gjennomgang med den enkelte fylkeskommune, deriblant Vestfold
fylkeskommune, som det er avtalt et møte med 1. juni.

Hans J. Røsjorde hadde
her gjeninntatt presidentplassen.

 All den tid det fortsatt er en dialog mellom
departementet og de fylkeskommunene det gjelder, bl.a. Vestfold
fylkeskommune, synes jeg ikke det er riktig av meg her og nå å prosedere
dette spørsmålet knyttet til enkeltsykehus. Det
jeg vil si, er at det er en dialog, en diskusjon, mellom fylkeskommunene generelt
og departementet om den problemstillingen som også gjelder
Vestfold og Kysthospitalet, spørsmålet om endringer
i registreringspraksis i forhold til reell aktivitetsøkning.

Det som er departementets utgangspunkt, er
at reell aktivitetsøkning skal honoreres gjennom ISF, men
ikke nødvendigvis en ren registreringsomlegging. Så får
vi ta den diskusjonen i tur og orden med fylkeskommunene. Og fylkeskommunene
får anledning til å legge fram all den dokumentasjonen
de har for at noe som er lagt fram fra departementets side, eventuelt
skulle være feil.

 La meg for ordens skyld presisere at det er
fullt samsvar mellom det jeg svarte nå, og det jeg sa i
forrige spørretime, nemlig at fylkeskommunene skal få oppgjør
for reell aktivitetsøkning, men ikke nødvendigvis
for endringer og omlegging i registreringspraksis. De skal ikke
få oppgjør for aktivitet som ikke ligger innenfor
innsatsstyrt finansiering, som enkelte fylkeskommuner har inkludert.
Jeg sier ikke nå at det gjelder Vestfold, men det gjelder
en del andre fylkeskommuner.

Så er det slik at når man
har en dialog og inviterer til å legge dokumentasjon på bordet,
betyr jo det at man har tenkt å ta den dokumentasjonen
innover seg, studere den og finne ut om det står noe der
som man ikke visste fra før.





                

