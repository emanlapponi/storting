 Fra ordningen med pasientbroen til utlandet
ble opprettet, har det i noen tilfelle oppstått
problemer med å få gjort den
nødvendige oppfølgingen av pasienter ved norske
sykehus. Dette gjelder pasienter med ulike sykdommer og diagnoser, men
særlig i tilfeller der det har vært faglige diskusjoner om
behandlingen som er blitt utført. Det har særlig
blitt aktuelt når ordningen nå avvikles
i sin nåværende form, men videreføres
som et ansvar for de regionale helseforetakene.

I St.prp. nr. 74 for 2002-2003, jf. Innst.
S. nr. 285 for 2002-2003, er det lagt til grunn at det ikke
kommer nye pasienter i de kompetanseprosjektene Rikstrygdeverket har
drevet, utover dem som har mottatt tilbud om behandling pr. 15. juni
2003. De regionale helseforetakene ble
informert om dette i brev 22. juli i år. Alle
pasienter som har fått brev fra Rikstrygdeverket med henvisning
til vurdering og/eller behandling i utlandet før
denne dato, skal gjennomføre den. Eventuelle nye henvisninger
til behandling i utlandet etter denne dato må finansieres
av det enkelte regionale helseforetak.
I prosjektet har det vært en forutsetning at henviste pasienter ikke
skulle strykes av ventelister ved norske sykehus
før de var ferdigbehandlet.

Departementet bad de regionale
helseforetakene i samarbeid med Rikstrygdeverket
sikre at tilbakeføringen av pasienter ble planlagt på en måte
som både ivaretar behovet for kontinuitet i behandlingen
av den enkelte pasient og samtidig bidrar til kompetanseoppbygging
i Norge.

Departementet har også bedt
Rikstrygdeverket om å underrette de regionale
helseforetak om de praktiske sidene ved tilbakeføring av
pasienter.

Regjeringen har som kjent foreslått
utvidelse av pasientrettighetsloven, slik at også behandling
i utlandet vil være aktuelt. Dette forslaget
ligger nå til behandling i Stortinget. Her har Regjeringen
lagt opp til at de regionale helseforetakene
får et klarere sørge for-ansvar, uansett hvor
behandlingen utføres. Lov om pasientrettigheter foreslås
utvidet til å omfatte pasienter som i dag vil kunne bli
behandlet i utlandet under ordninger regulert under folketrygdloven § 5 22 eller
dekkes over pasientbroen. Det er foreslått at de samme
prioriteringer og den samme rett til nødvendig helsehjelp
vil gjelde, uansett hvor pasienter behandles. Dette vil klargjøre
at den behandling som gis i slik sammenheng i utlandet, ikke
kan betraktes på annen måte når
det gjelder etterbehandling, enn hvis den skulle vært utført
ved et annet norsk sykehus.

For meg har det vært viktig at vi
gjennom denne endringen vil få til at ansvaret blir entydig
plassert, og det vil heller ikke være noen
gråsone mellom hva som er Rikstrygdeverkets
oppgave, og hva som er foretakenes. Samtidig innser vi at Norge,
med vårt beskjedne folketall, verken kan eller
skal ha absolutt alle høyspesialiserte medisinske
tilbud – vi skal fortsatt benytte kompetanse i andre
land, og gjennom dette også bygge opp våre egne fagmiljøer.

La meg avslutningsvis få framholde
at de sykehusene som henviste pasienter til behandling
i utlandet, også har et ansvar for det videre
behandlingsopplegget når dette nå skal skje i regi
av helseforetakene. Dette forutsetter et godt samarbeid, der sykehusene
må kjenne et særlig ansvar for å få dette
til, og jeg vet at de regionale helseforetakene
vil medvirke på en positiv måte og ivareta
den intensjon som ligger i spørsmålet
fra representanten John I. Alvheim.

 Jeg ønsker ikke
og kan ikke gå inn i den konkrete saken representanten
John I. Alvheim nå refererer til. Men jeg må si
at det uansett hvor behandlingen har funnet sted, er viktig at pasienten blir
ivaretatt på en god måte. Noen av de
metodene og verktøy som benyttes, er så spesielle
at det kan gjøre kontroller og oppfølging problematisk å få til
i Norge. Det gjelder bl.a. en del osteosyntesematerialer, som kan gjøre
det aktuelt at også fjerning av slikt materiale
må skje i utenlandsk sykehus.

Etter vårt opplegg vil også en
slik oppfølging, selv om den måtte skje i utlandet, være
de regionale helseforetakenes ansvar etter
det lovforslaget som nå ligger i Stortinget. Inntil det
er behandlet og iverksatt, er det min oppfatning at helseforetakene
må finne smidige løsninger for de få,
men viktige enkeltmenneskene som dette gjelder.

 Vi er inne i en overgangsperiode mellom
pasientbroen og et ordinært utvidet sørge for-ansvar
for helseforetakene. I en slik overgangsperiode mener
jeg at man må finne fram til gode løsninger
som sikrer en kontinuitet i behandlingsopplegget for den enkelte
pasient. En kontinuitet kan bety at man fortsetter å kjøpe
tjenester utenlands for den aktuelle pasienten dersom det ikke
er kapasitet og kompetanse i Norge, eller det kan bety
at man tar pasienten tilbake til Norge og sørger
for et oppfølgende behandlingsopplegg der. Men en av delene
bør skje i det tilfellet der man faktisk i utgangspunktet
har vurdert at det er behov for et behandlingsopplegg som varer
lenger enn det pasientbroen varer, slik som vi nå har innrettet
oss.





                

 La meg gjøre det klinkende klart:
Det er ingen grunn til å frykte for framtiden til
Arendal sykehus – sykehuset skal bestå.
Befolkningen i Arendal og omegn vil bli sikret et forsvarlig tilbud
om spesialisthelsetjenester både på kort
og lang sikt. Det pågår en prosess i Helse Sør
for å oppnå en bedre utnyttelse av de
samlede ressursene regionen rår over. Det er en del av
oppdraget i forbindelse med den nye helsereformen.

Med utgangspunkt i sammenslåingen
av sykehusene i Aust-Agder og Vest-Agder til Sørlandet
sykehus HF og det kravet som også er
stilt om økonomisk balanse, er det satt i gang et bredt
utredningsarbeid for å kartlegge alternativ arbeidsfordeling mellom alle
sykehusene i helseforetaket. Ifølge Helse Sør
RHF skal det legges fram et forslag til strategiplan for Sørlandet
sykehus til styremøtet i helseforetaket 8. desember
i år. Dette forslaget sendes så ut på høring
til alle berørte parter, før det fattes vedtak
i helseforetakets styremøte 29. januar 2004.

Jeg forutsetter at vedtak om omfattende strukturendringer
og/eller funksjonsfordeling mellom sykehusene
i Agderfylkene vil bli behandlet av styret for Helse Sør RHF.
Når et eventuelt vedtak foreligger
i Helse Sør, vil jeg vurdere om saken også bør
behandles i foretaksmøte, slik helseforetaksloven legger
opp til.

Dersom det skulle bli gjort et vedtak om endringer
i akuttberedskapen ved Arendal sykehus, vil jeg nøye
vurdere dette vedtaket, bl.a. opp mot de retningslinjer for akuttberedskap
som Stortinget har vedtatt.

Når det gjelder opprettelse av et
hjertesenter i Helse Sør, utenfor Oslo, foreligger
det vedtak i Helse Sør om at et slikt senter skal legges
til Arendal sykehus. Ifølge Helse Sør foreligger
det ingen planer om å endre dette vedtaket. Det
kan imidlertid ta noe tid før hjertesenteret blir realisert.

Jeg kan altså forsikre om at det så langt ikke
foreligger noen vedtak som på noen måte
endrer tilbudet om spesialisthelsetjenester til befolkningen i Arendalsregionen.
Dersom slike vedtak kommer, vil jeg påse at man ikke
går utover de strenge krav til faglig forsvarlighet som
er satt, og de retningslinjer Stortinget har trukket opp.

Det å kommunisere omkring behovet
for utvikling og omstilling er svært krevende – også fordi
endringer lokalt oppleves som truende, som et steg i retning av
nedleggelse. Det er mange ulike problemstillinger som det kunne
vært aktuelt å gripe fatt i, som hvordan prosesser gjennomføres
i samspill med de politiske miljøene lokalt og regionalt,
kommunikasjon med lokalmiljøer og med egne arbeidstakere,
osv. Jeg velger likevel å tro at det aller viktigste
er at vi tar folk på alvor, de er engstelige for at de ikke
lenger får et forsvarlig tilbud – og da særlig
i akuttsituasjoner. Det må vi forstå og møte enda
bedre enn i dag. Sykehusene befinner seg slik
sett absolutt i en sektor der tillit er helt avgjørende,
fordi trygghet ikke er mulig uten tillit. Derfor er kontakt
og kommunikasjon med omgivelsene, slik jeg beskrev det, helt avgjørende også her,
og jeg vil være opptatt av framover at foretakene
legger tilstrekkelig vekt på dette.

 Jeg står for det jeg sa i den muntlige
spørretimen også i forhold til denne
konkrete saken. Det skal være et forsvarlig akuttmedisinsk tilbud også for
befolkningen i Arendalsregionen. Jeg gjentar hva jeg sa i mitt hovedsvar,
at dette sykehuset skal bestå. Jeg gjentar videre at jeg
tar et ansvar for å følge med på hvilke
strukturforslag som måtte komme opp og bli vedtatt i Helse
Sør i forhold til de erklæringene jeg her har
gitt, og de retningslinjer som Stortinget har trukket opp i akuttmeldingen.
Jeg ber om forståelse for at sykehusreformen, som Fremskrittspartiet
mange ganger har påpekt, er en ansvarsreform, og det vil
pulverisere ansvaret fullstendig i systemet hvis jeg på forhånd
gikk ut og bestemte hva slags type
vedtak man fikk lov til å diskutere, og hva man ikke
fikk lov til å diskutere i styrene i helseforetakene.

 Hvis representanten Torbjørn Andersen
hadde lyttet oppmerksomt til det jeg sa, ville han fått
med seg at jeg faktisk er opptatt av at Arendalsregionen skal ha
et fullverdig sykehus, og at den regionen skal ha funksjoner på vegne
av et større oppland enn bare sykehusets eget
naturlige inntaksområde.

Men jeg ber om respekt for at jeg ikke
i en spørretime i Stortinget kan stå og beskrive
i detalj hvordan den framtidige oppgavefordelingen skal være.
Jeg har avgitt noen prinsipielle utsagn som jeg vil styre
etter. Jeg har også sagt at jeg vil styre, og
det burde være tilstrekkelig i hvert fall for
representanten Andersen og kanskje også for fylkeskommunen,
som jeg har registrert har skrevet brev, til å legge
til grunn at det vil bli fulgt opp.





                

 En hovedbegrunnelse for sykehusreformen var
et behov for å kunne styre strukturelle beslutninger på en
god måte. Det var en erkjennelse av at man i det gamle
systemet med eierskap fordelt på 19 forskjellige eiere ikke
hadde den tilstrekkelige styrke til å organisere tjenesten
ut fra utviklingen i medisinen. Det er viktig å erkjenne
og ta konsekvensene av at samfunnet er i endring. Det gjelder ikke
minst høykompetansevirksomheter som sykehus. Den medisinske teknologien
er i kontinuerlig utvikling, heldigvis. Endringer skal og må skje,
fordi fagene og mulighetene utvikler seg. Det
samme gjør mulighetene for å kommunisere. Kravene
til å opptre og operere faglig forsvarlig innebærer også at
det må skje omstilling. Det som var faglig forsvarlig for
ti år siden, kan være utdatert og dermed
uforsvarlig i dag.

Stortinget har ved en rekke anledninger behandlet
dokumenter fra Regjeringen som omhandler den faglige utviklingen,
og hvilke strategier Regjeringen har sett på som riktige
for å møte den. En helt sentral
forutsetning i debatten har vært å forene
den faglig gode tjenesten med den tilgjengelige tjenesten.
Det har vært viktig – og er viktig – i Norge
på grunn av landets geografi. Jeg viser til sentrale helsepolitiske
dokumenter som Opptrappingsplanen for psykisk helse, Nasjonal
kreftplan, meldingen «Tilgjengelighet og faglighet» og
akuttmeldingen. Disse dokumentene er basert på denne helt
sentrale forutsetningen i utformingen av norsk helsepolitikk. Stortinget
har behandlet disse dokumentene og sluttet seg til hovedkonklusjonene
i dem. Blant annet har Stortinget bestemt at fødetilbudet
i Norge skal være differensiert og desentralisert.
Videre er det bestemt at Helsetilsynets normtall skal
legges til grunn for hvorvidt et tilbud skal bygges opp som fødestue,
fødeavdeling eller kvinneklinikk. Som ledd i
Stortingets enstemmige vedtak om å gjøre Helsetilsynets
nivåinndeling gjeldende for planleggingen og organiseringen
av fødselsomsorgen er det etablert et nasjonalt
råd for fødselsomsorgen. Rådets mandat
er bl.a. å bistå i omstillingsprosessene, sikre
kvalitet og evaluering av drift ved en desentralisert
og differensiert fødselsomsorg.

Jeg har formulert disse bestemmelsene som styringsbudskap
overfor de regionale helseforetakene.
Deres oppgave har vært å svare på dette.
De foreslåtte endringene i fødetilbudene,
ved at noen av de minste fødeavdelingene
med under 300 fødsler i året gjøres om
til jordmorstyrte fødestuer, og i noen tilfeller
med beredskap for akutte keisersnitt, er en realisering av de føringene
som Stortinget la ved behandlingen av akuttmeldingen våren 2001.

Ved foretaksmøtene vi holdt i juni
2003, ble det satt en rekke vilkår for de regionale
helseforetakenes gjennomføring av de planlagte endringene.
Jeg bad om å få dokumentasjon på at de
var oppfylt innen 1. november. Det har jeg nå fått,
og jeg har også orientert Stortinget i St.prp.
nr. 1 for 2003-2004. Hvis min vurdering er at de foreslåtte
endringene er innenfor de vedtak Stortinget
har truffet tidligere, vil jeg ikke oppfatte det som naturlig
at Stortinget får seg forelagt dette til behandling og
diskusjon. Det vil være å invitere Stortinget
til omkamp på vedtak man har truffet, og som jeg for øvrig
er enig i.

Derimot har jeg lagt fram en plan- og meldingsdel
av budsjettproposisjonen, der jeg redegjør for omstillingsprosesser
som er på gang. Det gir Stortinget anledning til på generelt
grunnlag å melde tilbake om innholdet i politikken og formen
på kommunikasjonen med Stortinget i disse viktige sakene.
Det vil jeg selvfølgelig være med på å følge
opp, slik Stortingets flertall ønsker.

 Jeg ber om at representanten Haga holder seg
til korrekte gjengivelser av hva jeg faktisk har sagt. Jeg har ikke
sagt at jeg ikke vil trekke Stortinget mer inn i disse
sakene, tvert imot. Vi har hatt en debatt her i salen om hvordan
vi kunne gjøre det. Mitt forslag var at jeg skulle legge
fram en plan- og meldingsdel som en del av statsbudsjettet, hvor
jeg skulle redegjøre for aktuelle prosesser. Andre
medlemmer av Regjeringen har også her i salen
redegjort for at det var det vi ønsket å gjøre.
Det har vi gjort. Nå ligger faktisk den plan- og meldingsdelen
til behandling i sosialkomiteen. Der ligger også budsjettet.
Der ligger rammebetingelsene for 2004, og der er det også redegjort
for at de utfordringene foretakene står overfor, er av både
faglig og økonomisk karakter. Jeg har aldri sagt
at de bare er av faglig art. Jeg har gitt det svaret i
forbindelse med konkrete saker hvor det var tilfellet, bl.a. i forbindelse
med fødeavdelingen i Lærdal. Men at det er en
generell omstillingsutfordring, som også har
med kravet om å komme i økonomisk balanse å gjøre,
har jeg aldri lagt skjul på. Det er klart at
jeg registrerer at det er en diskusjon om hvorvidt de kravene er
for tøffe her i Stortinget. Det er Stortingets rett å føre
en slik diskusjon.

 Det er riktig som representanten Enger påpeker,
at tid er et av de vesentlige elementene i forhold til å redde
livet til akutt syke eller skadde pasienter.
Tid er faktisk så sentralt at det i de fleste
tilfeller vil ta for lang tid å vente med behandling til pasienten
kommer på et sykehus. Livreddende og stabiliserende behandling
må starte der pasienten befinner seg, når skaden eller
sykdommen oppstår. Utviklingen innen medisinsk
teknologi og behandlingsmetoder, kombinert med mulighetene for å kommunisere,
gjør at diagnostikk og behandling som
tidligere måtte skje i sykehus, nå kan igangsettes
av ambulansepersonalet, under direkte veiledning fra spesialister
i sykehus.

Heller ikke innad i sykehusene
har utviklingen stått stille. Det som var faglig sett anerkjente
behandlingsmetoder og hensiktsmessig organisering for kun få år siden,
har nå andre faglige krav og forventninger, noe som
krever nye måter å organisere tilbudet på.
Det gjelder f.eks. innen skadebehandling, der Sykehuset
Innlandet har vedtatt å gjennomføre endringer
i oppgavefordelingen mellom sykehusene, slik at Sykehuset
Innlandet Gjøvik blir senter for store skader i Mjøs-området. Det
er vel anerkjent i de kirurgiske fagmiljøene at forsvarlig
skadebehandling krever at kirurgene behandler et relativt høyt
antall pasienter for å få tilstrekkelig trening.
De faglige rådene sier at for alvorlig skadde
pasienter, såkalte multitraumer, er det vurdert som forsvarlig
med en transporttid på inntil to timer, forutsatt at de prehospitale
tjenestene, dvs. ambulanse og lokal legevakt mv., sørger
for forsvarlig stabilisering før transport. Dette er pasienter
som trenger velkvalifisert bistand fra flere ulike spesialiteter,
og som dermed må ha parallelle vaktteam til stede.

For Sykehuset Innlandet er det et sentralt
element i den løsningen som nå presenteres, at
samtidig som det skjer endringer i akuttfunksjoner i sykehusene,
styrkes også de prehospitale tjenestene. Elementer
i dette er bl.a. samling til en felles AMK-sentral for begge fylkene
og integrering av luftambulansetjenesten, stasjonert på Dombås,
med den øvrige ambulansetjenesten.

Når det gjelder den konkrete endringen
som Sykehuset Innlandet legger opp til, skal Lillehammer fortsatt
ha omfattende akuttfunksjoner. Det blir etter opplegget
ingen endring for indremedisin, og det skal fortsatt være ortopedisk
vaktberedskap. Bløtdelskirurgi vil overføres fra
Lillehammer til Gjøvik, og det blir en samling av deler
av kirurgien, i subspesialiteter som urologi og karkirurgi, i Hamar.
Fordi sykehuset i Lillehammer fortsatt vil ha et bredt tilbud med
mange akuttfunksjoner, er det innen kirurgisk divisjon
lagt opp til at man fortsatt skal ha bløtdelskirurg i døgnvakt
i Lillehammer, slik at akuttilbudet kan ivaretas. Lillehammer skal
fortsatt ha brystdiagnostisk senter med mamma/endokrin
kirurgi. For øvrig vil det ikke foretas elektiv
bløtdelskirurgi i Lillehammer, og ved akutte innleggelser
vil det bli vurdert om pasientene bør overføres
fra Lillehammer til Gjøvik når det gjelder akutte
tilstander som krever bløtdelskirurgisk behandling.

Tilsvarende fordeling innen kirurgi
ble gjennomført mellom sykehusene i
Elverum, som fikk ortopedi, og Hamar, som fikk bløtdelskirurgi,
for flere år siden. Hovedforskjellen nå er at
man ved å etablere Gjøvik som senter for
skader, vil sikre et komplett kirurgisk behandlingstilbud i dette
området. Dette er for øvrig en utvikling som skjer
flere steder, noe som er påkrevd for å kunne gi
pasientene en faglig forsvarlig og moderne behandling.

 Representanten Enger og jeg er tydeligvis helt
enige om at man må se de samlede tjenester i sammenheng:
Det som skjer ute under transport, før man kommer til sykehus,
og det som skjer inne på sykehuset. Og som jeg
redegjorde for i mitt første svar, er den medisinske
og teknologiske utviklingen kommet dit at veldig mye mer kan, bør
og må skje underveis. Derfor er styrkingen av de prehospitale
tjenestene helt nødvendig.

Min oppfatning er at Sykehuset Innlandet nettopp
har satt søkelyset på det. De legger bl.a. opp
til å reorganisere AMK-sentralen og integrere luftambulansen
med den øvrige ambulansetjenesten, noe som etter
mitt syn vil bidra til en styrking av de prehospitale tjenestene.
Jeg er helt enig i at det må man ha sterkt i fokus ved
gjennomføringen.

 Jeg takker for invitasjonen til å holde
foretaksmøtet her i salen. Den fristelsen skal jeg motstå,
selv om jeg må innrømme og bekjenne at jeg er
sterkt fristet til å trekke konklusjonen her. Nå skal jeg
ha møter med kommunene i Oppland i morgen, og jeg synes ikke
det er riktig å oppsummere den saken før jeg har
fått alle de synspunkter på bordet som
jeg har bedt om. Men jeg kan vel si såpass at så langt
har jeg sett at argumentene for å opprettholde
fødeavdelingen på Gjøvik synes å være
atskillig sterkere enn argumentene for å legge den ned.





                

  Det er gjort mange og lange faglige utredninger
omkring både fødetilbud og akuttilbud
som nå legges til grunn i helseforetakenes arbeid. Slike
tilbud blir betraktet som en spesiell sikkerhetsverdi for et lokalsamfunn,
og vekker naturlig nok sterkt engasjement i forbindelse med endringsprosesser. Det
gjelder også vurderingen av den akuttmedisinske
beredskapen på Rjukan. Jeg har bedt Helse Sør
redegjøre for saken. Utgangspunktet har vært å gjennomføre
analyser av ulike organisasjonsmodeller av den akuttmedisinske beredskap
og totale kapasitet i helseforetaket. Flere modeller er blitt drøftet
underveis i denne prosessen internt i foretaket. Den modellen representanten
Molvik viser til, er det fra foretakets side ikke
gått videre med. Jeg kan bekrefte at følgende
anbefaling er lagt fram for styret: Alle driftsstedene
i helseforetaket, inklusive Rjukan, beholder akuttmedisinsk funksjon.

I modellen som er lagt fram for styret, vil
driftsstedet Rjukan være åpent 24 timer
i døgnet hver dag hele året, med spesialist
i indremedisin, anestesilege, tilgang på akutt røntgen
og laboratoriefunksjoner, og med sykepleiere
som er kompetente i akuttbehandling. Helse Sør mener
den modellen som er lagt til grunn i innstillingen for styret, er
i tråd med akuttmeldingen og sosialkomiteens innstilling
om akuttmedisinsk beredskap. Helse Sør sier at
det ikke legges opp til omfattende endringer av den akuttmedisinske
beredskap ved Rjukan sykehus. Dersom det fattes vedtak om slike
endringer, vil jeg nøye vurdere dem opp mot de retningslinjer
Stortinget har trukket opp i nevnte behandling.

Det er påkrevd at det blir satt fokus
på omstilling og funksjonsfordeling for sykehusene. I utgangspunktet
kan ikke alle sykehusene drive på med
alt. Det fører til for små volum og går
dermed ut over kvaliteten for befolkningen. Vi må søke etter
løsninger som ivaretar både funksjonsfordeling
og et godt og desentralisert sykehustilbud. De regionale
helseforetakene skal levere gode helsetjenester i samsvar
med helsepolitikkens mål. Det er en grunnleggende verdi
som vi fortsatt skal ta vare på.

Jeg er kjent med at styret for helseforetaket
Blefjell sykehus i går vedtok å utsette
den såkalte spareplanen, både for å sikre
bedre involvering av medarbeiderne og for å avvente
budsjettbehandlingen i Stortinget.

Å kommunisere omkring behovet for utvikling
og omstilling er krevende, også fordi endringer
lokalt oppleves som truende, og det kan lett tolkes som et steg
i retning av nedleggelse. Jeg mener vi alle
har et felles ansvar for ikke alltid å ta utgangspunkt
i ytterlighetene når det dras i gang prosesser om det framtidige
helsetilbudet. Vi må ha tillit til at fagfolk og de administrativt
ansvarlige i helseforetakene også er opptatt
av å legge til rette for et best mulig helsetilbud for
befolkningen. Men tilliten må være gjensidig
og etableres også fra helseforetakenes side
gjennom gode prosesser. Her ligger nok mye av utfordringen.
Prosesser er tidkrevende fordi vi må sikre involvering
og dermed legge grunnlag for tillit. Jeg tolker det slik at styret
for Helse Blefjell ønsker mer tid for nettopp å gjennomføre gode
prosesser og dermed komme fram til gode konklusjoner.

 Jeg synes det er viktig å understreke
at trygghet og tillit må bygge på minst to viktige
forutsetninger. Det ene er at tilbudet er tilstrekkelig nært
der befolkningen bor. Derfor trenger vi et desentralisert tilbud,
og derfor trenger vi lokalsykehusene. Det må også bygge
på at tilbudet faktisk holder faglige mål og høy
nok kvalitet, hensyn tatt til den rivende medisinske
utvikling. Det er også en avgjørende
forutsetning for trygghet og tillit.

Når det er sagt, vil jeg be representanten
Molvik om forståelse for at helseministeren, som er foretaksmøte
i Helse Sør, ikke kan gå inn og mene
noe detaljert om enkeltforslag som er under utredning på det
mest lokale nivå i helseforetakssystemet. Stortinget
må ha rimelig grad av tillit til at helseministeren
faktisk forholder seg til systemet slik Stortinget har vedtatt det.
Det systemet gjør meg som øverste ansvarlige
foretaksmøte også ansvarlig
for å se til at de endelige vedtakene er i samsvar med
Stortingets forutsetninger. Og det vil jeg gjøre.

 Helseministeren husker
fortsatt relativt godt, og jeg husker meget godt hvilke ord jeg
valgte i forbindelse med den opphetede debatten som på det
tidspunktet var på grunnlag av noen utredningsgruppers
innstilling, som bl.a. skulle gå ut på å legge
ned lokalsykehusene. Jeg uttrykte da at jeg
syntes at den type forslag var uttrykk for fantasiløs
sentralisme. Det er sterke ord, men jeg står for dem også i
denne sal.





                

 Det er viktig å være konkret
og presis i debatten om strukturendringer og funksjonsfordeling
i sykehusene, for vi debatterer egentlig skisser, ideer, scenarioer
og endelige vedtak om hverandre som om alt var
endelige vedtak. Det er i flere viktige debatter i Stortinget
om sentrale spørsmål som berører kvaliteten
i tjenestene, blitt framholdt at arbeidsdeling mellom
sykehusene er et viktig virkemiddel for å få bedrede
behandlingsresultater. Å få fortgang i de organisatoriske
prosessene for å få bedre kvalitet og også utnytte ressursene
i sykehussektoren på en best mulig måte
har vært et viktig mål for flere reformtiltak
i helsesektoren, også sykehusreformen. Det gleder
meg at vi nå ser konkrete resultater av dette arbeidet.
For eksempel er det nå dokumentert
at Norge er på vei oppover, fra en lite
hyggelig bunnplassering i Europa, når det gjelder andelen brystkreftrammede
kvinner som får brystbevarende kirurgi. I en nylig publisert
rapport fra SINTEF Unimed rapporteres det at andelen brystbevarende
kirurgi har økt fra 25 pst.
i 2000 til 42 pst. i 2002. I Sverige er det til sammenligning
over 60 pst. som får en slik behandling. På de
områdene i medisinen der det er en dokumentert sammenheng mellom
volum og kvalitet, er det ikke bare positivt
at det skjer en funksjonsfordeling og en sentralisering. Det er
faktisk påkrevd at dette skjer. Og det er kvinnediskriminerende
at det ikke skjer.

De funksjonsfordelingssakene jeg har fått
meg forelagt, og som har vært behandlet i regionale
foretaksmøter, har også hatt som utgangspunkt
og målsetting å forbedre pasientbehandlingen.
I disse sakene, som berører akuttberedskap og fødetilbud
ved småsykehusene, må det foretas en krevende
avveining mellom ulike kvalitetsaspekter. På den
ene siden må volumet på tjenestene være
stort tok til at personalet får tilstrekkelig praktisk erfaring
for å kunne ivareta en forsvarlig tjeneste. På den andre
siden skal dette veies opp mot behovet for tilgjengelige tjenester
i akutte situasjoner og opplevelse av trygghet for at man får
kvalifisert hjelp i en akutt medisinsk situasjon. Nærhet
og tilgjengelighet er i seg selv en viktig kvalitetsfaktor, men
det er ikke den eneste. Det kan være
en vanskelig balansegang mellom viktige
aspekter for å sikre kvalitet i tjenesten.

Så har vi de tiltakene som har vært
presentert i kommentarer og forslag i media fra ulike hold i tilknytning
til budsjett og økonomi. Det er selvsagt grunn
til å ta utspillene alvorlig, og jeg vil følge nøye
med i hvordan planer utvikler seg. Jeg kan ikke som ansvarlig
minister forholde meg til medieutspill. Jeg
må forholde meg til ferdig utarbeidede forslag og konkrete
vedtak, og når jeg gjør det, vil jeg bruke
de faginstansene jeg har til rådighet, for å vurdere
den faglige forsvarligheten i forslagene, slik jeg gjorde det i
forbindelse med foretaksmøtene i Helse Vest og Helse Nord
i vår.

Når det er sagt, deler jeg en bekymring
for hvorvidt man har funnet den rette balansen mellom
de tiltakene som virker sentraliserende i spesialisthelsetjenesten,
og de tiltakene som innebærer en desentralisering og en
bedret tilgjengelighet av tjenester i vårt vidstrakte
land. Det skjer mye positivt på dette området,
men jeg er opptatt av å forsterke de tendensene og de mulighetene
som foreligger til mer desentraliserte tjenester.

 Som representanten Enoksen selvsagt er klar
over, foreligger det klare nasjonale føringer
for organiseringen av fødetilbudet. I forbindelse med behandlingen
av akuttmeldingen, som ble fremmet av sentrumsregjeringen og behandlet
i Stortinget mens representanten Enoksen var medlem av Stortinget
og parlamentariske leder for Senterpartiet, vektla Stortinget
at organiseringen av fødselsomsorgen skal være
desentralisert og differensiert, og at Statens helsetilsyns forslag
til nivåinndeling for fødselsomsorgen
skal gjøres gjeldende for planlegging og organisering av
denne delen av helsetjenesten. De tre nivåene
er kvinneklinikk, fødeavdeling og fødestue. For
hvert nivå er det stilt krav til bemanning, beredskap
og fødselstall. En kvinneklinikk skal ha minst 1 500
fødsler i nedslagsfeltet. Det skal være
tilstedevakt av gynekolog og anestesilege og barneavdeling med nyfødtintensivbehandling.
En fødeavdeling skal ha minst 400–500 fødsler.
Det skal være vaktberedskap av gynekolog og anestesilege,
og barnelege skal være tilknyttet.
En fødestue skal ha minst 40 fødsler og vaktberedskap
av jordmor. Sosialkomiteen
har påpekt at tallene ikke skal være
absolutte.

Kravene til kvalitet og sikkerhet for pasientene
må være utgangspunktet for organisering
av fødetilbudet. Bak dagens nivåinndeling
ligger det en medisinskfaglig begrunnelse knyttet til utviklingen
innen medisin, bemanningskrav og rekruttering, og at fødeavdelinger
som yter operativ fødselshjelp, bør ha et minimum
av fødende for å opprettholde
nødvendig kompetanse og fingerferdighet, ikke bare
hos legespesialisten, men også hos det øvrige
personalet. Den nedre grensen på 400–500 fødsler for
fødeavdelinger er for øvrig lav sammenliknet med andre
land. Jeg kan nevne at i Sverige er denne grensen satt
til 1 000 fødsler, noe som der betraktes som en
kritisk grense for å opprettholde
adekvat bemanning, trening og kompetanse.

For å opprettholde
en fødeavdeling med et tilfredsstillende kvalitetsnivå er
kravene til vaktberedskap for ulike personellgrupper relativt omfattende.
En fødeavdeling må sikre å dekke opp
24 timers vaktberedskap av gynekolog. I henhold til dagens
krav til arbeidsmiljø og tariffavtaler innebærer
det at en fødeavdeling må ha minst fire, helst
fem kompetente gynekologer som deler på vaktbelastningen.
I mange tilfeller er befolkningsgrunnlaget så lite
at det ikke vil være dagarbeid til
så mange gynekologer. De vil altså bli nærmest
virkesløse på dagtid. Situasjonen ved
mange fødeavdelinger er i dag preget av rekrutteringsproblemer,
stor utskifting av leger og permanente vikarstafetter. Dette er
vanskelig driftsmessig, men har også betydning
for kvaliteten på tilbudet. Organisering av fødetilbudet
må derfor tilpasses denne virkeligheten.

Omorganisering fra fødeavdeling med
gynekolog til jordmorstyrt fødestue kan derfor være
et bedre tilbud for de fødende dersom de kravene
til medisinskfaglig kvalitet, bemanning eller beredskap
som er fastsatt av Stortinget, ikke kan ivaretas. Ved å gjøre
om de små fødeavdelingene som ikke
tilfredsstiller fastsatte krav, til jordmorstyrte fødestuer
vil man ivareta både kravet til faglig
kvalitet og behovet for å ha et desentralisert fødetilbud.
Kvinner som trenger spesialisert fødselshjelp, og det er
heldigvis et mindretall, må reise lenger, men de sikres
da samtidig et fødetilbud som oppfyller faglige krav.

 Den saken representanten Enoksen nå refererer
til, er en sak som har vært behandlet av meg i foretaksmøtet
i juni i år. Jeg stilte da opp flere forutsetninger
som måtte være på plass for
at man kunne gjennomføre en omlegging fra en fødeavdeling
til en forsterket jordmorstyrt fødestue. Det jeg har registrert,
uten at jeg ennå har fått satt meg inn
i saken grundig nok, er at de forutsetningene så langt
har vært vanskelige å oppfylle fullt ut. Jeg har
fått en redegjørelse for
det fra styret i Helse Nord som jeg vil studere grundig før
jeg gir en tilbakemelding til Helse Nord om hvordan de skal følge
opp dette videre. Men det er min klare intensjon
at de forutsetninger som ble stilt opp for denne omleggingen, også skal
realiseres.

 Det er min klare intensjon
med behandlingen jeg skal ha av denne saken, at de forutsetninger
som ble stilt fra foretaksmøtets side, skal følges
opp. Det er ikke mitt inntrykk at det er et spørsmål om
vilje fra Helse Nords side. Det er mer et spørsmål
om hvor langt man har kommet med faktisk å kunne gjennomføre
den type forutsetninger som jeg stilte opp.





                

 Det går ikke fram av representantens
spørsmål hvilke tiltak det siktes til, så jeg må svare
generelt, men jeg skal prøve å eksemplifisere mitt
svar.

Det har i lang tid vært igangsatt
tiltak for å skape større og mer robuste fagmiljøer
innenfor foretakene. Eksempelvis har man i Helse
Midt-Norge på flere fagområder etablert
felles klinikkledelse for sykehusene innen samme
foretak. Det vil være viktige tiltak for å etablere bedre
faglige nettverk, for å sikre kompetansespredning og dermed heve
kvaliteten i det faglige arbeidet.

I noen sammenhenger kan det også være
viktig og riktig å samle fagspesialister på ett
sted for derved å heve kvaliteten på tilbudet.
Som jeg antydet i mitt svar til representanten Skjælaaen,
iverksettes det, i henhold til Stortingets overordnede føringer,
nå en rekke tiltak for å heve kvaliteten
på behandlingen innen visse fagområder. Jeg
nevnte eksemplet brystkirurgi. På flere områder
er det en positiv sammenheng mellom volum og kvalitet,
og det er en viktig dimensjon ved et kvalitetsmessig
godt sykehustilbud at behandlingen gir gode, og helst optimale medisinske
resultater. Jeg mottar f.eks. ikke mange protester fra
pasienter som må dra lang vei til Rikshospitalet eller
til Radiumhospitalet – når de vet at de der tilbys
behandling av en spesiell sykdomstilstand, eller der må gjennomgå en
særlig krevende behandling – fordi de erkjenner
at den høyspesialiserte kompetansen ikke kan være
tilgjengelig over hele landet.

Når det gjelder organiseringen av
akuttberedskapen ved små sykehus, er det et svært
viktig spørsmål, der man må avveie ulike
dimensjoner ved kvalitet, som jeg har vært inne
på i flere av svarene i dagens spørretime. Det
er avveiningen mellom den kvaliteten man faktisk kan få med
et spesialisert tilbud med et lite pasientvolum, der det
lokale fagmiljøet ikke får praktisk
erfaring, vurdert opp mot den tryggheten et sykehus med
et bredt tilbud gir befolkningen, som er avgjørende. Samtidig
er nærhet en viktig kvalitets- og trygghetsdimensjon. Det
er påkrevd å definere klarere hvilke akuttfunksjoner
som et lokalsykehus skal
kunne dekke, ikke minst innen de kirurgiske
fagområdene. Departementet vil arbeide videre med dette
framover, i samarbeid med bl.a. Den norske lægeforening.

Samhandlingskjedene mellom ulike
institusjoner og nivåer vil bli ivaretatt gjennom
andre mekanismer enn det som er mulig gjennom å gå inn
for status quo. Derfor oppnevnte vi nylig et eget utvalg som går
gjennom ansvarsforhold omkring samhandling mellom primær-
og spesialisthelsetjenesten, bl.a. med tanke på å understøtte de
mest effektive tiltakene for god samhandling for å få bedre
rammebetingelser mellom tjenestenivåene.

Når det gjelder budsjettforslaget
for 2004, vil jeg gjerne markere at å gjennomføre
strukturendringer ikke er den eneste måten man
kan realisere et effektiviseringskrav på. Det jeg legger
opp til i budsjettet, er i første rekke å sette
i fokus en bedre og mer bevisst prioritering. De pasientene
som trenger det mest, skal tilbys behandling først. Forslaget
om å redusere ISF-satsen fra 60 pst. til 40 pst.
reflekterer dette. Debatten som Senterpartiet
her inviterer til, der man gjør strukturtiltak og krav
til effektivisering til en og samme sak, er etter min
oppfatning et blindspor som ikke bør følges.

 Det er umulig for meg å svare på et
spørsmål som er så generelt. Jeg tror
representanten Gløtvold vil erkjenne ved nærmere
ettertanke at det systemet jeg må forholde meg til, er
det systemet Stortinget har vedtatt. Det innebærer
at Stortinget trekker opp rammebetingelsene, og Stortinget vedtar
budsjettene. Det ligger nå i Stortingets hender. Stortinget
vedtar de overordnede helsepolitiske føringene, og statsråden styrer
i henhold til det gjennom foretaksmøte. Jeg kan ikke
gjennom Stortingets spørretime forholde meg til den enkelte
sykehusavdeling og de enkelte forslag, om de måtte være
på utredningsstadiet eller på skissestadiet.
Jeg vil forholde meg til endelige vedtak, og jeg tar, som jeg har
sagt gjentatte ganger i dag, ansvaret for det.

 Jeg velger å si det positivt: Jeg
er opptatt av å sikre en desentralisert og forsvarlig akuttberedskap
i Norge. Det er en retningslinje jeg styrer etter, og som jeg har
fra Stortingets behandling av akuttmeldingen.

Det ville være direkte uansvarlig
av meg å takke ja til invitasjonen om å fryse
status quo i sykehusene og stoppe alle omstillingsprosesser.
Stortinget har jo nettopp vedtatt at sykehusene
skal gjennomføre omstillingsprosesser når det
gjelder fødetilbudet og akuttilbudet. Stortinget har stilt
krav om effektivisering gjennom budsjettbehandlingen. Man kan være uenig
i det, men det er tross alt Stortingets vedtatte rammebetingelser
som jeg som helseminister må forholde meg til.





                

 Hvis presidenten tillater det, vil jeg benytte
denne anledningen i mitt siste svar i dag til å takke Senterpartiet
for at de holder helseministeren i arbeid. For øvrig
skal jeg svare følgende:

De regionale
helseforetakene har et samlet ansvar for at befolkningen i regionen
gis nødvendige spesialisthelsetjenester i tråd
med lover og forskrifter og innenfor gitte økonomiske
rammer. Dette ansvaret vil også kunne føre
til at de enkelte helseforetakene må gjennom nødvendige
omstillinger for å kunne løse de pålagte
oppgaver på en best mulig måte. Det innebærer
imidlertid ikke at pasienter eller oppgaver
som spesialisthelsetjenesten har ansvar for, skal skyves over til
kommunehelsetjenesten. Utskrivningspraksis må og skal være
basert på medisinskfaglige vurderinger og krav til forsvarlighet.

Når det gjelder de foreslåtte
tiltakene i Helse Stavanger, er de bl.a. basert på at man
der ønsker å optimalisere liggetiden,
med bakgrunn i at Helse Stavanger har en gjennomsnittlig
liggetid som er høyere enn landsgjennomsnittet. I styrets
vedtak er det også lagt opp til at eventuell
nedbemanning ikke skal endre planlagt aktivitetsnivå.

Den medisinske
utviklingen fører til at det stadig skjer en forskyvning
og overføring av oppgaver mellom behandlingsnivåene
i helsetjenestene. Tilstander som tidligere ble behandlet ved innleggelse
i sykehus, kan nå behandles dagkirurgisk eller
poliklinisk. Liggetiden i sykehus er også blitt
kortere bl.a. på grunn av den medisinskteknologiske utviklingen
som gjør at inngrepene blir mindre invalidiserende
enn tidligere. Mer skånsom behandling og tilbud av omsorgstjenester
i hjem og sykehjem er til det beste for pasientene.
Det er faktisk en desentraliserende tendens i medisinen. Konsekvensen
er at kommunene får flere pleiefaglige oppgaver enn tidligere, og
i enkelte tilfeller også en overføring
av spesialiserte oppgaver. Det kommer fram i en rapport som ble
utgitt av Helsetilsynet om pleie- og omsorgstjenesten
i kommunene. Likevel viser rapporten, som kom i oktober
i år, at omfanget av problemet er relativt
begrenset.

Det er fastlegen som har ansvaret for den nødvendige medisinske
oppfølging i kommunehelsetjenesten etter utskrivning
fra sykehus, og som i den anledning har en koordinerende rolle i
forhold til behov for andre typer tjenester. Legedekningen
i kommunehelsetjenesten er bedret dramatisk de siste årene
og er i dag god, med unntak av enkelte områder
i Sogn og Fjordane, Nord-Trøndelag, Nordland og Finnmark.
Det forventes også fortsatt økt tilgang
på leger i 2004.

Det er iverksatt en rekke tiltak
med sikte på å legge til rette for bedre
samhandling mellom primærhelsetjenesten og spesialisthelsetjenesten
og en styrking av det desentraliserte tjenestetilbudet, særlig
i forhold til såkalte gråsonepasienter og i forhold
til mottak av ferdigbehandlede pasienter. Målsettingen
er å skape et helhetlig tilbud for pasienten, med god kontinuitet
i behandlingen, og å stimulere til behandling nær
pasientens bosted når det er til fordel for pasienten.

Jeg har på bakgrunn av de utfordringene
vi har på dette området, tatt initiativ
til å sette ned et offentlig utvalg som skal vurdere alle
sider ved mulige virkemidler som kan stimulere til bedre
samhandling mellom ulike aktører og nivåer
i helsetjenesten. Jeg tror at den neste store reformen i helsetjenesten
må gå på integrasjonen mellom førstelinjetjenesten
og andrelinjetjenesten. Dette utvalget har jeg store forventninger
til. Det har også solid representasjon fra kommunesektoren.

 Er det bagatellisering å ta tak i
utfordringene ved å gå så grundig til
verks at vi faktisk varsler en ny helsereform? Er det bagatellisering å instruere
helseforetakene om systematiske tiltak for å bedre
samarbeidet med primærhelsetjenesten?
Er det bagatellisering å følge opp at de i større
grad skal benytte individuelle planer for å sikre helhet mellom
spesialisthelsetjenesten og kommunehelsetjenesten? Er det bagatellisering å følge
opp forsøk og tiltak ulike steder i landet rettet inn mot
pasienter som er i en gråsone mellom første-
og andrelinjetjenesten? Er det bagatellisering å legge
opp til flere distriktsmedisinske sentre? Er det bagatellisering å legge
opp til at innsatsstyrt finansiering faktisk også skal
gjelde desentraliserte tilbud utenfor sykehus?

Nå er det ikke min oppgave å stille
spørsmål i spørretimen, men jeg synes
svaret på disse spørsmålene gir seg selv,
og det er mitt svar på representanten Meltveit
Kleppas spørsmål.

 Jeg lytter alltid oppmerksomt til de råd
jeg får av representanten Meltveit Kleppa. Det
skal jeg gjøre også i dette tilfellet.

Jeg må si at jeg i det store og hele
allerede følger de rådene. Jeg tillater meg å påpeke
at både helseforetakene og kommunene får
mer penger i budsjettforslaget fra Regjeringen for 2004, at vi faktisk
bevilger betydelige midler til en rekrutteringsplan for helsepersonell
som også gjelder kommunehelsetjenesten.

For øvrig tror jeg nok at jeg har
sagt mitt for i dag når det gjelder hvordan jeg vurderer
betydningen av å ha en forsvarlig og desentralisert akutt
beredskap i vårt langstrakte land.

