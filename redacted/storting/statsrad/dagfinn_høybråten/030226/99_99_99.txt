 Fastlegeordningen
er en rettighetsreform for befolkningen. Innbyggerne har også rett
til å bytte fastlege. Når statistikken
forteller at opp til 70 000 innbyggere bytter lege
i løpet av et kvartal, viser det at denne retten
blir brukt. Årsakene til at de bytter fastlege, er bl.a. flytting
til en annen kommune. Antall innbyggere som har måttet
bytte lege på grunn av at legen reduserte sin
liste, har i 2002 variert mellom 4 000 og 9 000
i kvartalet. På landsbasis er dette relativt
få. Jeg har imidlertid stor forståelse for at
det oppleves som vanskelig for den som blir
berørt.

Ved innføringen av fastlegeordningen
var det usikkerhet knyttet til forholdet mellom oppgavemengde
og listestørrelse. Flere leger har sett at oppgavemengden
har blitt større enn forventet. Enkelte leger har av den
grunn bedt om å få redusert antall innbyggere
på sin liste. Det kan være ulike grunner
til at en lege ønsker å redusere
sin yrkesaktivitet for en kortere eller lengre
periode.

Når en lege ønsker å redusere
sin liste, gjøres dette av trygdeetaten ved tilfeldig uttrekk
blant dem som står på listen til vedkommende fastlege.
De som er registrert bosatt i samme
husstand, skal likevel holdes samlet ved en slik listereduksjon.
Løsningen med tilfeldig uttrekk ble i sin tid valgt særlig
for å unngå at man fikk en situasjon der fastlegene
selv kunne «plukke ut» hvilke pasienter de ville
ha på sin liste.

Den som får beskjed om at fastlegen
har redusert sin liste, og at man må bytte festlege, vil
samtidig få en oversikt over hvilke allmennleger som har
ledige plasser på sine lister. De vil dermed
få mulighet til å velge hvem de vil ha som sin
nye fastlege innenfor de mulighetene som ligger
i kommunen.

I 2002 ble det vurdert alternative måter å gjøre
dette på. På det tidspunktet konkluderte man med å fortsette dagens
ordning. Jeg vil imidlertid se på regelverket
på nytt sammen med Den norske lægeforening
og representanter fra kommunesektoren. Pasientorganisasjonene vil bli
tatt med på råd. Eventuelle endringer vil måtte
gjennomføres i forskrift og avtaleverk. Dette
vil bli ivaretatt i henhold til normale prosedyrer for dette.

Jeg vil gjøre oppmerksom på at
regelverket ikke er til hinder
for at en fastleges liste kan reduseres over tid. Et slikt alternativ
kan benyttes hvis dette er ønskelig og til beste
for både pasientene, fastlegen og kommunen. Det innebærer
at kommunen og legen kan avtale å redusere listetaket gradvis
over en viss tid, ved naturlig frafall ned til et nytt avtalt listetak.

 La meg først korrigere inntrykket
av at det er datamaskinen som velger for pasienten. Det er det ikke.
Men det er datamaskinen som velger hvilke pasienter som må ut
av en legeliste når legen vil redusere omfanget av listen.
Så skal pasienten ha mulighet til å velge mellom
de leger som har åpne lister.

Jeg vil imidlertid si, og gjenta det jeg sa
i mitt hovedsvar, at jeg synes ikke denne ordningen er
tilfredsstillende. Nettopp derfor har jeg tatt initiativ
til en ny gjennomgang av ordningen. Vi skal i løpet av
en fjorten dagers tid ha det første møtet
med Rikstrygdeverket, og vi vil følge opp i en prosess
med Legeforeningen og med pasientorganisasjonene.

Jeg er i høyeste grad tilhenger av ikke bare å ivareta pasientrettighetene,
men faktisk også å styrke pasientrettighetene.
Regjeringen vil komme med et forslag om en styrket pasientrettighetslov
i løpet av våren.

 Det vil selvfølgelig være
forskjellige grunner til dette, avhengig av legens situasjon. Men
jeg vil klart ta avstand fra at dette er et omfattende problem.
Av de 70 000 legebytter som skjer i kvartalet, er det altså mellom
4 000 og 9 000 legebytter som skjer av denne årsak.
Jeg tror det kan ha sammenheng med at fastlegeordningen
må gå seg til, og den enkelte lege må venne
seg til den arbeidsmengde som ligger i listen. Det kan man ikke
gjøre før man har høstet en viss erfaring
med dette.

Jeg tror imidlertid det er fullt mulig å få til
en smidigere løsning når det gjelder akkurat det
problemet som representanten Alvheim har tatt
opp. Det er jeg altså innstilt på å utarbeide.
Jeg vil i den forbindelse også gå igjennom
de standardbrev som Trygdeetaten sender ut til pasienter i dette
tilfellet, for å sikre at de får en fullverdig og
god informasjon.





                

 Det ligger for det første
i foretaksmodellen at de regionale
helseforetakene har frihet til å velge virkemidler for
god ressursbruk, inklusiv å forholde seg til hva de måtte mene
er en hensiktsmessig bruk av kjøpte tjenester. Vi som er
i overordnede posisjoner, har et ansvar for at denne forutsetningen ivaretas.

2002 var et spesielt år.
Det var etableringsåret for en helt ny organisasjonsform,
vedtatt av Stortinget i juni 2001. Etableringen av foretaksorganiseringen
er en betydelig omstilling, som skjedde med høyt tempo
og uten at det oppstod praktiske eller tekniske problemer
av noe omfang. Dette har de regionale
helseforetakene en vesentlig del av æren for. I en slik
situasjon vil jeg være tilbakeholden
med å kritisere gjennomføringsstrategiene som
er valgt, inklusiv hvordan man har funnet det nødvendig eller
hensiktsmessig å gjøre bruk av konsulenttjenester.
For eksempel tok det tid å etablere
funksjoner i de ordinære organisasjonene, og der var det
i mellomtiden helt nødvendig å trekke på innleid
hjelp. Det blir således for enkelt å «skjære
ut» et enkeltstående beløp i den samlede
oppgaveløsningen og si at disse pengene burde vært brukt
til mer direkte pasientbehandling.

Nettopp fordi 2002 var etableringsåret,
der svært mye skulle skje og måtte på plass
på kort tid, ser jeg at de regionale
helseforetakene kan ha hatt behov for tjenester og kompetanse som
de selv ikke hadde, for å makte de store utfordringene
som det tross alt var å overta ansvaret for virksomheter
som forvalter mer enn 50 milliarder kr av våre
felles ressurser. Slik kompetanse kan en i noen tilfeller
måtte benytte konsulenter til, fordi en ikke
kunne vente med de aktuelle tiltakene eller aktivitetene
til etter en fullført ordinær tilsettingsprosess. Også for
gjennomføringen av tidsbegrensede prosjekter og prosesser
kan det være hensiktsmessig å benytte eksterne
konsulenter. Særlig gjelder dette i en etableringsfase,
som var situasjonen i det spesielle året 2002.

Men når det er sagt: Helsetjeneste dreier
seg om å tilby gode tjenester til pasienter.
I tillegg til at tjenestene er gode, er det også et
poeng at det i samfunnet er tillit til at tjenestene er gode, og
at de skapes med en rasjonell bruk av samfunnets ressurser. Dette
inkluderer mange elementer, inklusiv at bruken av konsulenttjenester
er nøktern og fornuftig, og at det er forståelse
for at det ikke brukes midler som ville gitt bedre
effekt dersom de hadde blitt brukt til mer direkte pasientrettet
arbeid – altså det som er perspektivet for dagens
spørsmål. Jeg vil ikke bidra til å skape
en situasjon der bruk av konsulenttjenester generelt stigmatiseres.
Det kan i konkrete situasjoner være gode
grunner til at dette i enkeltstående tiltak inngår
i oppgaveløsningen. Men jeg legger tilsvarende vekt på at det
er en fortløpende oppmerksomhet om at foretakenes midler
brukes i mest mulig direkte pasientrettet
arbeid, og at foretakene klarer å vinne tillit til at de
samlede ressursene brukes på en nøktern og rasjonell
måte.

 Jeg tror representanten Frøiland
og jeg deler den grunnleggende holdning at konsulenttjenester ikke
er et onde i seg selv. Konsulenttjenester kan være
nødvendige, ikke minst i ekstraordinære
situasjoner, som 2002 i høyeste grad var fordi man skulle
ha alle disse nye organisasjonsstrukturene på plass.
Men konsulenttjenester som en del av en løpende virksomhet
bør man være ganske kritisk
til. Det er den grunnholdning jeg møter de regionale
helseforetakene med.

 Siden representanten Frøiland
nå gav uttrykk for sine forventninger til statsråden,
kan kanskje jeg være så fri å uttrykke
en forventning tilbake.

Det er helt riktig at helsereformen skal føre
til bedre helsetjenester og større tilgjengelighet
til helsetjenester. En beskjeden forventning fra helseministerens
side, særlig til partier som har ivret for denne
reformen, kunne da være at man faktisk også ser
at de regionale helseforetakene i
2002 har bidratt til betydelig kortere ventelister og kortere ventetider.
Det er for meg bedre tilgjengelighet når det
gjelder helsetjenestene og dermed bedre helsetjenester
for befolkningen.





                

 Gyssestad Gård er et rent kommunalt
psykisk helsetilbud til barn og unge. Bærum kommune har
bl.a. finansiert tilbudet gjennom de statlige øremerkede
midlene som tildeles kommunene gjennom Opptrappingsplanen for psykisk
helse. Jeg var selv til stede ved åpningen av Gyssestad
Gård i 1999 under min forrige periode
som helseminister. Jeg har forstått det slik at Gyssestad
er et positivt og viktig psykososialt tiltak for barn
og unge i Bærum.

Når det gjelder de øremerkede
midlene til kommunene over Opptrappingsplanen, stilles det visse
betingelser for bruk av tilskuddet. Én av betingelsene er at det
skal satses på psykososiale tjenester for barn og unge.
Stortinget har ved behandling av statsbudsjettet for 2001 gitt tilslutning
til at minimum 20 pst. av de øremerkede midlene bør
settes av til tiltak rettet mot denne gruppen. Det gis imidlertid ikke
sterke statlige føringer om hvordan kommunene konkret
skal organisere sine tjenester. Det er Bærum
kommunes selvstendige valg at de har ønsket å prioritere
store deler av de midler de har til rådighet over Opptrappingsplanen,
til et tiltak som Gyssestad Gård. På samme måte
er det mulig for Bærum å vurdere om disse midlene
kan benyttes bedre på en annen måte
til det samme formålet. Forutsetningen må være
at barn og unge fremdeles blir prioritert. Vi har ikke
rapporteringstall fra kommunene for 2002 ennå, men tall
fra 2001 viser at Bærum har benyttet 23 pst. av
de øremerkede midlene til tiltak rettet mot barn og unge.
Det er positivt, og det er faktisk mer enn de 20 pst. som
Stortinget og departementet har stilt som krav.

Nå har jeg forstått at formannskapet
i Bærum har gått inn for en mer moderat løsning
enn det som lå i rådmannens forslag, som representanten
Bjarne Håkon Hanssen viser til. Jeg ser det som svært
viktig at kommunene følger opp forutsetningen om at barn
og unge skal prioriteres, og at minimum 20 pst.
av de øremerkede midlene bør brukes til psykososiale
tiltak for barn og unge. Jeg ser det som vesentlig at kommunene
bruker de øremerkede midlene til det de er ment for, og
at de ikke brukes til å erstatte kommunal egeninnsats
som var der fra før. Jeg vil følge utviklingen
nøye, bl.a. gjennom rapportering fra kommunene.

 Kommunene har rapporteringsplikt med hensyn
til hvordan de bruker opptrappingsmidlene. Disse rapportene blir
gjennomgått av Sosial- og helsedirektoratet.

Vi har i rundskriv fra departementet gitt klare
føringer om bruken av disse pengene, både
når det gjelder andelen til barn og unge og den
generelle føringen om at opptrappingsmidlene skal brukes
til det de er bevilget til, ikke til andre ting,
og at en ikke skal kunne erstatte kommunal egeninnsats
med disse opptrappingsmidlene.

Jeg ber om forståelse for at jeg ikke
kan gå direkte inn i en kommunal beslutningsprosess. Saken
er på vei fra formannskapet til kommunestyret i Bærum,
så her får politikerne i Bærum ta sitt
ansvar, og så får vi vurdere det som kommer fram
i den rapporteringen som Bærum kommune avgir.

 Jeg kan bare bekrefte at de rapporterings-
og kontrollrutiner som jeg har beskrevet, vil bli fulgt opp også for
2003.





                

 Det foreligger ingen kontrakt eller
noe formalisert samarbeid mellom den
aktuelle tannklinikken og Helse Midt-Norge. Det tilbudet som Apollonia
Tannklinikk kan gi, var for øvrig ukjent for Helse Midt-Norge
inntil medieoppslaget for knapt to uker siden.

Helse Midt-Norge har så langt inngått
rammeavtale med ni private kommersielle aktører i landsdelen
knyttet til medisinsk behandling og billeddiagnostikk. Slike avtaler
er inngått etter forutgående forhandlinger,
i hovedsak basert på at Helse Midt-Norge har mottatt søknad
fra de aktuelle aktørene. Til nå har Helse-Midt-Norge ikke mottatt noen
slik søknad fra Apollonia Tannklinikk i Ålesund.

Det er riktig at til sammen om lag 700 pasienter
venter på tannkirurgisk behandling i Ålesund. Disse pasientene har
ventet lenge, og det er for lang ventetid ved sykehuset i Ålesund.
Derfor må jeg si det er prisverdig at Helse Midt-Norge
har tatt tak i dette og fulgt opp sitt ansvar nettopp
ved å sørge for at pasientene får et
faglig adekvat tilbud. Helse Midt-Norge har her ønsket å benytte
seg av de avtalene som allerede forelå. For tannkirurgisk
behandling var da bare tilbudet i Trondheim aktuelt. Det forelå ingen
kontakt, enn si kontrakt, mellom Helse Midt-Norge og Apollonia.
På grunnlag av at det private tilbudet i Ålesund nå er
blitt kjent, har Helse Midt-Norge opplyst meg om at de vil se nærmere
på mulighetene for å etablere et samarbeid
med det private tilbudet i Ålesund, med sikte på å kunne
få en kontrakt med den aktuelle klinikken.

 I denne konkrete saken føler jeg at
det regionale helseforetaket nå har
tatt et initiativ og vil se nærmere
på dette, så her føler jeg ikke behov
for å foreta meg noe som helst annet enn det som har kommet
ut av at saken er reist i media og her i spørretimen.

Men jeg er enig i at de regionale
helseforetakene hele tiden må være
på jakt etter hvordan de kan yte tjenestene mest
mulig rasjonelt, mest mulig økonomisk fornuftig og best
mulig tilpasset pasientenes behov. I den forbindelse kan jeg jo
nevne at Regjeringen tenker å flytte ansvaret for syketransporten
og finansieringen av den fra Trygdeetaten og over på de
regionale helseforetakene, nettopp fordi
de da kan se alle kostnader ved reise og behandling i
sammenheng. Vi vil dermed legge grunnlaget for flere behandlingstilbud
nærmere pasientenes bosted.

Eirin Faldet hadde
her overtatt presidentplassen.

 Det er ikke slik at en ordning der
helseforetakene får ansvaret for syketransporten, vil gå ut
over det frie sykehusutvalget. Tvert imot, det frie sykehusvalget
vil gjelde uavkortet, pasientenes rettigheter vil gjelde uavkortet.
Det som blir forandret, er at foretakene faktisk får
mulighet til å se transportkostnader og behandlingskostnader
i sammenheng. Det er en reform som jeg tror pasientene vil få stor
glede av. Vi vil for øvrig fremme forslag for Stortinget
om å styrke det frie sykehusvalget og utvide det frie sykehusvalget
til også å gjelde private som har avtaler med
de regionale foretakene.

For øvrig er jeg enig i at de regionale
helseforetakene har en selvstendig plikt til å påse
at de behandlingstilbud vi har, er mest mulig rasjonelle. Den plikten
ligger i sørge-for-ansvaret og trenger ikke å presiseres
ytterligere etter min oppfatning.





                

 La meg aller først si at jeg forstår
den bekymringen som representanten Arnesen gir uttrykk for. Det
er knapt noe område hvor opplevelsen av nærhet
og tilgjengelighet er et så sentralt kvalitetselement
som ved fødsler. Samtidig må vi ikke
glemme at kvalitet også handler om å ha
et tilstrekkelig faglig nivå – det å vite
at de legene og sykepleierne som er på vakt, kan sitt fag.
Dette gjelder også for fødsler. Når
så det samme personalet skal ha ferie – som de
har rett til som alle oss andre, og vi kan vel si at de
fortjener det mer enn de fleste – og dette skal skje i
sommermånedene, oppstår det en del utfordringer.
Da finnes det tre mulige løsninger. Den ene løsningen
er å gjennomføre et samarbeid mellom
to avdelinger som kan dekke opp for hverandre. Den andre
er å pålegge dem som i øyeblikket ikke har
ferie, hyppigere vakter, med de belastninger det innebærer,
mens den tredje løsningen er å leie
inn vikarer utenfra. Særlig den siste løsningen
vet vi er kostbar, med en prislapp pr. vikar på kanskje
40 000 kr eller mer pr. uke. Og det
er ikke gitt at dette er den beste måten å utnytte
ressursene på.

Når de lokale helseforetakene nå vurderer
hvordan man kan få til en forsvarlig drift i løpet
av sommermånedene – som sykehusene til
enhver tid har måttet gjøre – er det
naturlig at også fødetilbudet blir gjenstand
for vurderinger. I en situasjon der man må balansere mellom ulike
hensyn, inklusiv konsekvensene av at det ikke er like
lett som tidligere å finne kvalifiserte vikarer, kan jeg ikke
se at en midlertidig stengning behøver å være
det dårligste alternativet.

Men – som jeg allerede har understreket – den
opplevelsen som befolkningen og ikke minst de gravide
har av trygghet, er helt avgjørende. Derfor må det
gis skikkelig og god informasjon rimelig tid i forkant. Det kan
f.eks. gjøres ved at alle gravide får
tilbud om grundige undersøkelser ved fødeavdelingen
i god tid før selve fødselen, dersom de ønsker
det. Den gravide og de pårørende skal få all
den informasjon de trenger om de alternative tilbudene, inklusiv
muligheten for å ta inn på hotell i nærheten
av sykehuset før fødselen. Kommunehelsetjenesten
i det aktuelle området må også få nødvendig
informasjon for å kunne orientere de gravide i god tid
i forkant om feriestengning og om hvilket tilbud de vil kunne få. Alle AMK-sentraler
med tilhørende ambulanser, og også drosjer
i det aktuelle området, må i tillegg være
godt kjent med hvor de skal kjøre fødende som
behøver slik transport i den aktuelle perioden.

La meg understreke ytterligere et poeng, samarbeidet med
jordmortjenesten i kommunene. Denne tjenesten er etablert
for å kunne bistå også ved
transport. Særlig i de tilfeller der det er lange avstander
og hvor fødselen allerede er i gang når transporten
starter, kan det være hensiktsmessig at jordmor
er med fram til fødeavdelingen. Selv om man ikke ønsker
fødsel under transport, og man gjør det man kan
for å unngå det, vil jeg likevel understreke
hvor viktig det er at jordmor eller annet kompetent personell også benyttes
som følgetjeneste ved transport av fødende.

 Jeg vil avvise at jeg bare snakket
om kroner og ikke om kvalitet. Vesentlige deler av mitt
svar handlet om hvordan en kunne sikre kvalitet også i
de tilfeller man må avvikle ferie,
fordi personellet faktisk både har fortjent ferie
og har rett til å ha det. Dette er ikke noe nytt,
det er ikke noe som er kommet med sykehusreformen. Dette
har faktisk vært en utfordring i sykehusdriften
i all tid.

Det som imidlertid er viktig, er at de løsninger
man velger, er faglig forsvarlige. Det vil jeg sterkt understreke.
Det skal behandles i faglige organer, i tillegg til at det skal
behandles i de ansvarlige organer, når man tar slike beslutninger.
Vi har tilsynsmyndigheter ute i fylkene til å følge
med på at løsningene som velges, faktisk er forsvarlige.
Og er de ikke det, er det fylkeslegenes soleklare plikt å gripe
inn og si fra, og det forutsetter jeg at de vil gjøre hvis
det skulle være tilfellet.

 Som det framgikk av mitt svar til representanten
Nesvik, mener nok jeg at det ville være
en stor fordel å samle ansvaret for transport og behandling
på ett og samme budsjett. Det vil Regjeringen fremme forslag
om. Men når det er sagt, forutsetter jeg at de som bærer
det lokale ansvar her, vurderer alle sider av spørsmålet,
først og fremst faglig forsvarlighet, hensynet til personalet
og sist, men ikke minst, hensynet til at de fødende også i
feriemånedene skal ha et tilbud som er tilfredsstillende.
Men det er en avveining. Man kan ikke ensidig legge vekt
på økonomi, men man må sørge
for å finne praktiske løsninger som innebærer
at ferien kan avvikles, og at det gis et forsvarlig tilbud til de
fødende i den aktuelle perioden hvor dette må skje.





                

 Feiringklinikken er et spesialsykehus for utredning
og behandling av hjertesyke. Klinikken eies av Landsforeningen
for Hjerte- og Lungesyke og drives som et aksjeselskap, hvor driftsutgiftene
i all hovedsak dekkes av offentlige midler. Landsforeningen for
Hjerte- og Lungesyke etablerte i 2001 en hjerterehabiliteringsavdeling
ved Feiringklinikken. Det er søkt om en godkjenning av
den allerede etablerte rehabiliteringsavdelingen som egen sykehusavdeling
innen fagområdet spesialisert hjerterehabilitering med
24 senger.

Pasientene ved rehabiliteringsavdelingen ved
Feiringklinikken kommer hovedsakelig
fra Helse Øst, ca. 30 pst. kommer fra andre helseregioner.
Helse Øst uttaler at de støtter søknaden
om godkjenning, men presiserer at de av budsjettmessige årsaker ikke
har anledning til å inngå avtale om kjøp
av tjenester på det nåværende tidspunkt.

Sosial- og helsedirektoratet har på oppdrag
fra departementet foretatt en faglig gjennomgang av søknaden
fra Feiringklinikken. Direktoratet peker på at rehabiliteringstilbudet
ved Feiringklinikken har mange likhetstrekk med tilbudet ved opptreningsinstitusjoner.
Direktoratet mener at rehabiliteringstilbudet ved Feiringklinikken
bør ses i sammenheng med det pågående
arbeidet med overføring av bestiller- og finansieringsansvaret
for opptreningsinstitusjonene til de regionale
helseforetakene, og at godkjenningen derfor bør avventes.
Direktoratet uttaler for øvrig at rehabiliteringsopplegget
ved Feiringklinikken synes å gi positiv helsegevinst, og
at det kan være et godt supplement
til rehabiliteringstilbudet lokalt. Direktoratet har imidlertid ikke
funnet sikker dokumentasjon på hvilke behandlingsopplegg
som gir størst helsegevinst ved rehabilitering av hjertepasienter.

Jeg ser det som viktig at rehabilitering av
hjertepasienter blir sett i sammenheng med øvrige helsetjenester
i regionen. For noen pasienter vil rehabiliteringsopplegg
i kommunen med veiledning fra spesialisthelsetjenesten være
det rette. For andre pasienter vil et institusjonsopphold
kunne være best egnet. De regionale
helseforetakene skal i løpet av 2003 inngå avtaler
med opptreningsinstitusjonene. I denne sammenheng vil de vurdere
hvilke oppgaver disse institusjonene kan dekke.

Søknaden fra Feiringklinikken
vil bli behandlet på grunnlag av bl.a. vurderingen fra
Sosial- og helsedirektoratet og uttalelsen fra Helse Øst, som jeg
her har referert til. Videre vil jeg måtte vurdere denne
søknaden i forhold til andre
søknader, og i forhold til at de regionale
helseforetakene i løpet av 2003 skal inngå avtaler
med opptreningsinstitusjonene.

 Jeg er, i likhet med representanten Asmund
Kristoffersen, sterkt opptatt av at vi får en bedre
sammenheng mellom behandling og rehabiliteringstjenester
i den samlede kjeden av helsetjenester i landet. Jeg er svært
bevisst på at dette har stor betydning, først
og fremst for den enkeltes opplevelse av mestring av egen
tilværelse, men også for samfunnet og
samfunnsøkonomien. Derfor er det å få etablert
en god kjede av rehabiliteringstjenester i sammenheng med spesialisthelsetjenesten
viktig.

Når det gjelder denne konkrete søknaden,
har jeg redegjort for hvor saken står i dag. Jeg kan ikke
behandle den her og nå, men jeg skal love at
den skal bli behandlet i departementet uten unødig opphold.
Noe mer spesifikt når det gjelder tidsangivelse, kan jeg ikke
gi her og nå.

 Det er et stort, men  veldig viktig spørsmål.
Jeg tror at noe av fokuset i medisinen, og dermed i velferdsetatene
og helsetjenesten, må endres – vekk
fra fokus på diagnoser og over til fokus på mestring
og funksjonsevne. Det er intet mindre enn et paradigmeskifte
som må skje på det punktet, men jeg tror at vi
fra politiske organer kan bidra til det gjennom de ordninger vi
legger til rette. Avtalen om inkluderende arbeidsliv er jo et grep
for å prøve å få til det. Det
samme er den nye finansieringsordningen for
opptreningsinstitusjoner.

Jeg har vært på Feiringklinikken
og rehabiliteringsavdelingen der, og noe av det jeg merket meg som
de gjør, som jeg tror er veldig viktig, det er at de har
en tjeneste som er opptatt av å koble pasienten
med lokalmiljøet, arbeidsplassen, tjenestene i kommunen
når man kommer hjem. Den type meglervirksomhet,
om man kan kalle det det, tror jeg er veldig viktig for å skape
en helhet i det samlede tilbudet.





                

