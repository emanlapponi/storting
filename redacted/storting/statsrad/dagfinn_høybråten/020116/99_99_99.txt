 Spesialisthelsetjenesten skal være
under nasjonal politisk styring. Det innebærer
at hovedlinjene i utviklingen vil være under
Stortingets myndighet. Helseforetaksloven er basert på dette prinsippet,
og loven angir bl.a. forhold som skal besluttes av Stortinget, slik
som salg av sykehus.

Innenfor de rammer som
nasjonale politiske organer trekker opp, er lovens system at spørsmål
om nedleggelse av sykehus kan og skal avgjøres
av de regionale helseforetakene. Spørsmålet
er hvilket organ i foretaket som har kompetanse til å fatte
slike beslutninger. I utgangspunktet er forvaltningen av foretaket
lagt til styret. Det følger av helseforetaksloven § 28
første ledd, som lyder:

«Forvaltningen av foretaket
hører under styret som har ansvar for en tilfredsstillende
organisering av foretakets samlede virksomhet.»

Avgjørelser om foretaksstrukturen
i helseregionene og nedleggelse av sykehus faller i utgangspunktet
under «forvaltningen av foretaket». I helseforetaksloven § 30 er
det imidlertid fastsatt: 

«Foretaksmøtet i
regionalt helseforetak treffer vedtak i saker som antas å være
av vesentlig betydning for foretakets virksomhet eller
løsningen av fastsatte målsettinger eller
oppgaver. Det samme gjelder andre saker som
antas å ha prinsipielle sider av betydning eller
som antas å kunne ha vesentlige samfunnsmessige
virkninger.»

Og i Ot.prp. nr. 66 for 2000-2001
heter det i merknadene til denne bestemmelsen:

«Beslutning om nedleggelse
av sykehus kan være et eksempel
på vedtak som skal fattes av foretaksmøtet i regionalt
helseforetak i henhold til bestemmelsen.»

Nedleggelse av sykehus vil gjerne være
en sak av vesentlig betydning, og som berører mange mennesker,
slik at foretaksmøtet i det regionale
helseforetaket må fatte beslutningen.

Stortinget vil gjennom de årlige budsjettframlegg
og i de nasjonale helseplaner som behandles her i salen, få et grunnlag
for å trekke opp de politiske retningslinjene for spesialisthelsetjenesten.

 Til det siste spørsmålet
kan jeg svare bekreftende: Loven om offentlighet gjelder for de
statlige foretakene.

Når det gjelder spørsmålet
om beslutningsmyndigheten, har jeg redegjort for det systemet som
Stortinget har vedtatt, og de premissene som lå til grunn
for beslutningen i Stortinget når det gjaldt helseforetaksloven.

Men la meg understreke, siden det kanskje ikke
kom klart nok fram, at spørsmålet om en eventuell
nedleggelse av et sykehus etter mitt syn og etter
dette systemet er et spørsmål av viktighet som
må besluttes i det regionale foretakets 

foretaksmøte

, og det er som kjent helseministeren
som er foretaksmøte. Helseministeren
vil selvfølgelig ikke avskjære seg muligheten
for at det kan dukke opp slike spørsmål som er
så prinsipielle at de bør forelegges Stortinget.
Men slik er lovens system.

 La meg presisere – siden representanten
Øveraas hadde en utlegning av mitt svar som jeg ikke kjente
meg helt igjen i: Spørsmål om eventuell
nedleggelse av sykehus er en sak av viktighet som må behandles
av foretaksmøtet. Det er helseministeren
som er foretaksmøte i de regionale
helseforetakene.

Så til spørsmålet
om utvidelsen av medisinsk avdeling i Ålesund. Jeg er kjent med
den offentlige debatt omkring dette spørsmålet,
og jeg vil understreke at selvsagt skal Stortingets vedtak gjennomføres.
Her foreligger det ikke noe stortingsvedtak
meg bekjent. Det foreligger en premiss i et
budsjettforslag fra Stoltenberg-regjeringen. Den budsjettpremissen
har vi gjennom tildelingsbrev til det regionale
helseforetaket meddelt helseforetaket. På grunn av den
uklarhet som har oppstått, har vi fra eiersiden tatt et
initiativ til en dialog med det regionale
helseforetaket for å finne ut av hvordan dette skal løses
på en måte som tjener pasientene i regionen, og
som er i samsvar med de føringer som ligger i budsjettet.

