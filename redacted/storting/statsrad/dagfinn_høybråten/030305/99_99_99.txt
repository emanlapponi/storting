 Som representanten Alvheim nevner, er fysioterapi
en av de tjenestene alle kommuner etter kommunehelsetjenesteloven
har plikt til å sørge for. Etter at
kommunene ble pålagt dette ansvaret i 1984, har det vært
en jevn vekst i tjenesten på i alt mer enn 50 pst.
Fysioterapitjenesten har vært relativt skjevt geografisk
fordelt, men veksten har gitt en bedre behovsdekning
over hele landet og ført til at de geografiske skjevhetene
er blitt mindre.

Kommunene kan dekke befolkningens behov for
fysioterapi ved å ansette fysioterapeuter i fastlønnsstillinger eller
ved å inngå driftsavtaler med privatpraktiserende
fysioterapeuter. Kommunens og fysioterapeutens rettigheter og plikter
i et driftsavtaleforhold er regulert i rammeavtale inngått mellom
Kommunenes Sentralforbund og Norsk Fysioterapiforbund. Staten er ikke
part i denne avtalen.

Vanligvis er de individuelle driftsavtalene
tidsubegrensede. Kommunenes Sentralforbund legger til grunn at dersom
en kommune vil inndra en avtalehjemmel, skal dette som hovedregel
skje ved ledighet i hjemmelen. Fysioterapeuter med driftsavtale
skal grovt sett ha det samme  vernet  mot  oppsigelse  som  en 
kommunalt  ansatt – verken mer eller mindre.
Det innebærer at det kreves saklig
begrunnelse for å si opp en driftsavtale fra kommunens
side. Ved en eventuell prøving av oppsigelser
i nemnd eller domstol vil kommunen også måtte
regne med å bli avkrevd dokumentasjon for at fysioterapidekningen
til tross for oppsigelsen ikke vil bli vesentlig svakere
enn i sammenlignbare kommuner.

Oppsigelser av driftsavtaler fra kommunenes side
har siden ordningen ble innført i 1984, forekommet svært sjelden.
I likhet med representanten Alvheim er jeg noe bekymret over meldingene
de siste månedene om at flere kommuner nå synes å vurdere
slike oppsigelser, selv om det også skal sies
at det i de fleste tilfeller ser ut til at forslaget ikke
blir realisert. Med muskel- og skjelettlidelser som
den viktigste årsaken til sykefravær,
og med økt innsats fra trygdeetaten og arbeidslivets parter
i forbindelse med intensjonsavtalen om et inkluderende arbeidsliv,
vil jeg tro at det er svært få, om noen, kommuner
som kan hevde å ha overkapasitet i fysioterapitjenesten.

Jeg kan ikke instruere kommunene
i dette spørsmålet. Det er kommunenes ansvar å dimensjonere
helsetjenestene i forhold til befolkningens behov, men de skal ha
en fysioterapitjeneste. Jeg vil følge utviklingen. Hvis
det er fare for at tjenestetilbudet i en kommune blir
uforsvarlig lavt, slik at loven ikke kan sies å være
oppfylt, må tilsynsmyndighetene gripe inn overfor dette.

 Som jeg sa i mitt hovedsvar, forutsetter jeg
at fylkeslegene og Helsetilsynet følger med på om
utviklingen av denne skal-tjenesten skjer i strid med loven og utvikler
seg på en måte som ikke er forsvarlig.
Jeg vil be Helsetilsynet om å ha et våkent øye
på dette.

Det å sørge for at enhver
endring i avtaleforhold om fysioterapi blir stoppet, kan
jeg ikke love, for det har jeg ikke myndighet
til. Dette ligger til kommunene å ha ansvar for. Men de
skal altså oppfylle loven, og jeg vil understreke at det
er en klar tilsynsoppgave å se etter at så skjer.

 Jeg er enig med representanten Alvheim i at å bruke
innføring av tak II som en begrunnelse for å redusere
tilbudet av fysioterapi i kommunene, ikke vil være
saklig. Tvert imot vil innføringen av tak II,
som gir tilgang til fysioterapitjenester i større grad
og blir rimeligere for pasientene, innebære at behovet ikke
blir mindre, men snarere større.

Når det gjelder inngrep overfor kommunene,
viser jeg til det jeg har sagt allerede, om at tilsynsmyndighetene har
et ansvar for å følge med på hvorvidt
tjenesten faller til et uforsvarlig nivå, og gripe inn
hvis det skjer.





                

 La meg innledningsvis minne om at sykehusreformen
bl.a. har som mål at vi skal få mer helse for
hver krone. Det skal skje ved at man utnytter det potensialet som
ligger i at man kan se tjenestene på tvers av fylkesgrensene
og på den måten bedre tilgjengeligheten.
De regionale helseforetakene skal
realisere disse målene innenfor de
rammene som Stortinget fastsetter.

Med hensyn til Ski sykehus kan jeg
opplyse at det legges opp til at akutt poliklinikk
for indremedisin og kirurgi vil bli opprettholdt
slik som i dag. En vurderer også mulighetene
for en utvidelse av aktiviteten eller ny aktivitet eksempelvis
innen småkirurgi, elektiv kirurgi
og virksomhet knyttet til mage- og tarmsykdommer. Jeg mener
dette viser at Helse Øst ikke tar lett på eller
neglisjerer de behov som finnes i Follo-området. Tvert
om forsikrer Helse Øst meg om at de vil ivareta dette,
og at de også vil sikre en aktiv dialog
og kontakt med kommunale og fylkeskommunale myndigheter. Når
det gjelder det siste, er jeg helt enig med representanten Haga
i at det er svært viktig. Jeg har tillit til at Helse Øst
gjennomfører dette på en god måte, og
at de spørsmål som representanten Haga reiser,
vil bli avklart gjennom de nevnte prosesser som Helse Øst nå har
iverksatt.

La meg så gå over til den
delen av spørsmålet som er knyttet til utbygging
av sykehus. I forkant av sykehusreformen hadde de daværende
sykehuseierne, fylkeskommunene, utredet eller planlagt
nybygg eller opprustning av eksisterende sykehus
til en samlet kostnad på langt over 50 milliarder kr.
Det er således svært viktig å prioritere
hvilke tiltak som bør gjennomføres først.
Dette er primært en oppgave for de regionale
helseforetakene, som samlet må vurdere både
behov og behandlingskapasitet.

Akershus fylkeskommune startet midt på 1990-tallet planleggingen
av et nytt Follo-sykehus. Senere ble planleggingen av Nye SiA, nå Nye
Ahus, startet opp parallelt med Follo-sykehuset. Ved overtakelsen
av eierskap til sykehusene ble ansvaret for videre prosjektering
og realisering av sykehusprosjektene lagt til Helse Øst, som nå reviderer
hovedfunksjonsprogrammet for Nye Ahus med sikte på reduksjon
av de samlede kostnadene. Min ambisjon er, som også tidligere
meddelt Stortinget, å presentere dette spørsmålet
ved behandlingen av revidert nasjonalbudsjett i inneværende
sesjon.

I tillegg til planene for Nye Ahus utreder
Helse Øst nå en «Samlet plan for større
utbyggingsprosjekter». Her ser en på i hvilken
grad det er behov for å bygge nye og erstatte eksisterende
sykehus, samt utbedre og modernisere bygningsmassen – nettopp
for å kunne møte utviklingen i en framtidig
etterspørsel etter spesialisthelsetjenester. Når
denne utredningen foreligger, vil det være mulig å ta stilling
til bygging av et nytt sykehus i Follo.

Jeg føler meg trygg på at
behovet for helsetjenester blir godt ivaretatt, og at Helse Øst
er seg sitt ansvar bevisst. Det er etablert et plan- og
meldingssystem mellom de regionale
helseforetakene og departementet etter helseforetaksloven § 34.
Helsedepartementet vil i den sammenheng ta stilling til vesentlige
endringer i struktur og tjenestetilbud. Jeg vil således både
ha oversikt over hvordan tjenestetilbudet utformes og mulighet til å gripe
inn og gi beskjed om korreksjon dersom tilbudet ikke
tilfredsstiller overordnede helsepolitiske mål.

 Jeg må ta til etterretning at Senterpartiet
og Senterpartiets påtroppende leder ikke
vil ta innover seg at Stortinget faktisk har vedtatt en sykehusreform
som innebærer en ansvarsdeling. Stortinget har i lovs form
lagt ansvar til de regionale helseforetakene
bl.a. på disse områdene. Det innebærer
ikke, slik representanten Haga nå påstår,
at Regjeringen og Stortinget er fratatt innflytelse over helsepolitikken.
Tvert imot betyr det at de overordnede helsepolitiske føringene
blir gitt fra Stortinget og Regjeringens side, og blir gjennomført
i det styringsopplegget som er beskrevet i helseforetaksloven.

Det er heller ikke slik at jeg ikke
svarte på det konkrete spørsmålet som
representanten Haga stilte. Tvert imot. Jeg sa at spørsmålet
om Follo-sykehuset nå utredes av dem som av Stortinget
er gitt ansvaret for dette, og at spørsmålet vil
bli avgjort når den utredningen foreligger. Og det er svar
på det konkrete spørsmålet.

Finn Martin
Vallersnes hadde her overtatt presidentplassen.

 Jeg må be om at representanten Haga
holder seg til fakta. Det er ikke gjort vedtak om omlegginger
av lokalsykehus som utvanner dem
til sykehjem. Det foreligger ikke
slike vedtak. Det foregår nå en omfattende gjennomgang
av hele strukturen i sykehustjenesten fordi Stortinget
har forutsatt at det skal skje gjennom krav til effektivisering
og gjennom den omorganisering av helsetjenesten
som er vedtatt. Det er heller ikke riktig at lokalbefolkningen
er fratatt enhver mulighet til å påvirke dette.
Det foregår folkemøter, fakkeltog, underskriftsaksjoner
og kommunikasjon på mange plan mellom sykehustjenesten
og lokalbefolkningen og lokalpolitiske organer. Og det bør
det gjøre, det er bra for demokratiet.

Den overordnede politiske styringen er av Stortinget lagt
til helseministeren. Jeg kan forsikre om at jeg som eier
av de regionale helseforetakene har
den klare ambisjon at store, omfattende eller radikale
omlegginger av helsetjenesten i fylkene,
som f.eks. nedleggelse av et sykehus vil være – hvis
det skulle komme forslag om det – vil havne på mitt
bord og bli politisk behandlet.





                

