 Representanten Hedstrøm hevder at
fylkeskommunene nedprioriterer tilbudet til barn til fordel for
voksne som kan betale for seg, og at det går ut over barnas
tannhelse.

Det er riktig, som representanten Hedstrøm
påpeker, at småbarns tannhelse er blitt dårligere
i de siste to–tre årene. Det er ikke
klarlagt hva som kan være årsakene til denne
endringen. Det er nødvendigvis ikke slik at fylkeskommunens
inntjeningskrav har en direkte sammenheng med forverringen av småbarns
tannhelse.

Barn og unge opp til 18 år
har etter tannhelsetjenesteloven rett til nødvendig
tannhelsehjelp. Hvert år rapporterer fylkeskommunene tall
for deres tilbud. Pr. i dag har vi statistikk
som gjelder til og med 2001. Den viser bl.a. at antall barn og unge
som fikk et regelmessig tilbud, økte fra 970
000 i 2000 til 990 000 i 2001. Rundt påsketider vil det
foreligge tall for 2002.

Fylkeskommunen skal gi barn en nødvendig
og forsvarlig tannhelsehjelp. Hva som ligger i et nødvendighets-
og forsvarlighetsbegrep blir det i første omgang opp
til tannhelsetjenesten i fylkeskommunene å definere. Gjennom
flere år har bedringen i barn og unges tannhelse ført
til at fylkeskommunene har kunnet bruke mindre
ressurser til disse gruppene. Eksemplet her er at mange barn og unge
innkalles sjeldnere enn hvert kalenderår
for undersøkelse og kontroll. Dermed er ressurser blitt
frigitt slik at eldre, langtidssyke og uføre har fått
et bedre tilbud.

Det er tilsynsmyndighetene lokalt som vurderer
om fylkeskommunale omprioriteringer resulterer i et tilbud som ikke
ligger innenfor lovkravene, og som så tar
dette opp med fylkeskommunen. Eventuelt behov for ekstra tilsyn
med fylkeskommunenes tannhelsetjeneste vil bli tatt opp fra departementets side
med Statens helsetilsyn når nyere data foreligger.

Årsakene til forverringen av småbarns
tannhelse kan være knyttet til forhold utenfor
tannhelsetjenesten. Det kan bl.a. ha sammenheng med kostvaner, forbruk
av sukkerholdig drikke, foreldrenes rutiner for hygiene
og tannpuss med fluortannkrem mv. Det spesielle er at denne forverringen ikke
registreres i våre naboland. Helsedepartementet
har derfor bedt Sosial- og helsedirektoratet om å videreføre
et påbegynt fellesnordisk utredningsarbeid innenfor dette
feltet. Jeg har også foreslått en rekke
tiltak i den nylig fremlagte St.meld. nr. 16 om folkehelsen.

Min største bekymring er
knyttet til de deler av den offentlige tannhelsetjenesten hvor det
er betydelig ledighet i tannlegestillingene. Jeg har derfor nedsatt
en arbeidsgruppe som har fått i oppdrag å drøfte
og foreslå ulike virkemidler for å oppnå en
mer hensiktsmessig fordeling av tannpleiere og tannleger i så vel
offentlig som privat sektor. En mer hensiktsmessig oppgavefordeling mellom
tannleger og tannpleiere og et hensiktsmessig samarbeid mellom
offentlig og privat sektor er også en del av
denne arbeidsgruppens mandat. Forslag til virkemidler kan være
av både rettslig og utenomrettslig karakter.
Arbeidsgruppen har frist til 1. juni i år. Etter
en høringsrunde vil jeg ta stilling til forslagene og til
kommentarene fra høringsinstansene, og fremme de nødvendige forslag
for Stortinget.

 Som representanten Hedstrøm refererte
til, er det i flere av de dokumentene jeg har lagt fram for Stortinget
i den senere tid, henvist til en del av de tiltakene som vi er i
gang med i forhold til dette arbeidet. Jeg nevnte i tillegg den
arbeidsgruppen som skal se på selve dekningen av fagfolk.
Jeg vil, med utgangspunkt i de tallene som vi får for 2002
til våren, ta en drøfting med Statens helsetilsyn
om hvorvidt det er grunnlag for å foreta et særskilt
tilsyn for å se om det faktisk er slik som enkelte hevder, også representanten
Hedstrøm her i dag, at det har skjedd en nedprioritering
av tilbudet til barn, til skade for barns tannhelse. Det er i så fall
en nedprioritering som ikke er i tråd med gode
prinsipper for folkehelse og forebygging, som denne regjeringen
står for.

 La meg kort bekrefte at jeg mener
at det skal satses forebyggende. Det er også viktig
at de svake gruppene i samfunnet får den tannhelsetjenesten
de har krav på. Det eksemplet som representanten Hedstrøm
her nevner, vil jeg studere nærmere. Det høres
ut som et eksempel til etterfølgelse.
I så fall skal vi sørge for å spre de gode
erfaringer.





                

 Luftambulansens primære målgruppe
skal være alvorlig syke eller
skadde pasienter som trenger akuttmedisinsk behandling. Luftambulansetjenesten
har som en sekundæroppgave å bidra med hjelp til
Hovedredningssentralen ved lettere søk- og redningsoppdrag.
På grunn av kortere reaksjonstid enn for redningstjenesten,
kan luftambulansehelikoptret starte søket mens de venter
på bistand fra redningstjenesten. Ambulansehelikoptrene
benytter i dag fast tau ved operasjoner i forbindelse med overflateredning
i ulendt terreng og i sjø og vann. Mer avansert redning
krever imidlertid spesielt utstyr eller kompetanse,
og bør fortsatt drives av redningstjenesten.

I forbindelse med oppfølging av St.meld.
nr. 44 for 2000-2001 Redningshelikoptertjenesten i fremtiden arbeider
Justisdepartementet nå med innføring av tilstedevakt
for personell i redningshelikoptertjenesten. Innføring
av tilstedevakt innebærer at kravet til reaksjonstid for
redningshelikoptrene reduseres fra 60 til 15 minutter og at redningstjenesten
vil være i luften langt raskere enn i dag.

Luftambulansetjenesten opererer i dag med 11
helikoptre og to backup-helikoptre. Flere av dagens ambulansehelikoptre
er ikke dimensjonert eller tilrettelagt for
montering av heis, slik at kostnadene for innføring av
heis i luftambulansetjenesten vil være betydelige. Vi har
i dag tre helikoptre som kan oppgraderes med heis, og investeringskostnadene
utgjør ca. 1 mill. kr pr. helikopter.
De resterende helikoptrene må eventuelt byttes ut eller
oppgraderes betydelig. Innføring av heis vil også medføre
merutgifter ved at besetningskonseptet må utvides fra tre
til fire personer. I dag har luftambulansehelikoptrene
en besetning på tre – pilot, redningsmann og lege.
I henhold til luftfartsregelverket kreves det en sertifisert systemoperatør
for å kunne håndtere heisoperasjoner.

Jeg har på denne bakgrunn ikke
planer om å stille krav om heis på ambulansehelikoptrene
på det nåværende tidspunkt.

 I mitt første svar redegjorde
jeg for de relativt omfattende grep som må gjøres dersom
luftambulansehelikoptrene skal gis en utvidet oppgave i forhold
til den oppgaven de har i dag.

Jeg viste også til at Stortinget
har bestemt i Innst. S. nr. 156
for 2001-2002 at det skal innføres en tilstedevakt for
personell i redningshelikoptertjenesten som vil gjøre redningshelikoptrene,
som er tilrettelagt for denne type tjenester, i stand
til å ha en reaksjonstid på ned til 15 minutter.
Jeg mener at det grepet nettopp svarer på det
behovet som representanten Bastesen har påpekt, og som
vil svare på det på en bedre og mer
hensiktsmessig måte enn om man skulle gi luftambulansen en
utvidet oppgave.

 Det vil uansett være slik
at man må ha faste baser for luftambulansehelikoptrene,
som man har det for redningshelikoptrene. Den basestrukturen
som vi nå har for luftambulansen, har Stortinget nylig
tatt stilling til i forbindelse med akuttmeldingen, og det er den
jeg legger til grunn.

Det vil hele tiden være
snakk om et samspill mellom disse tjenestene, og som jeg
redegjorde for, har luftambulansehelikoptrene en sekundæroppgave
med å hjelpe til ved lettere søk- og redningsoppdrag.
Det skal de fortsatt ha. Den forbedringen i forhold til redningstjenesten som
er prioritert, og som det nå arbeides med, er tilstedevakt
for personell i redningshelikoptertjenesten, som vil føre
til en vesentlig forbedring i forhold til slik
det er i dag. Jeg kan derfor ikke være
enig i at man ikke prioriterer disse redningsoppdragene
fra Regjeringens og stortingsflertallets side.





                

 Norge har en av verdens best utbygde
og medisinsk-faglig utrustede luftambulansetjenester. Luftambulansetjenestens
primære målgruppe skal være
alvorlig syke og skadde pasienter som trenger akuttmedisinsk
behandling, i samsvar med vedtatte retningslinjer for prioritering.
Med vårt lands geografi og bosettingsmønster
er tjenesten også et effektivt bidrag til å jevne
ut forskjeller i tilgjengelighet til de spesialiserte tilbudene
i sykehusene.

I forbindelse med sykehusreformen ble luftambulansetjenesten
omorganisert og inngår nå i de regionale
helseforetakene. Tjenesten er blitt en integrert del av
den samlede ambulansetjenesten og den øvrige helsetjenesten.
Det var også et av målene da Stortinget
behandlet akuttmeldingen.

I styringsdokumentet til de regionale
helseforetakene har jeg bedt om at de regionale
foretakene foretar en gjennomgang av organiseringen av hele
den akuttmedisinske kjeden. Gjennomgangen skal skje i lys av planlagte
strukturtiltak og endringer i oppgavefordeling i regionen og fokusere
på å sikre befolkningen et forsvarlig akuttmedisinsk
tjenestetilbud.

Helse Øst gjennomførte ved årsskiftet
en betydelig endring i sin foretaksstruktur. I forlengelsen
av denne endringen skal det nye helseforetaket for innlandet legge fram
en plan for funksjons- og oppgavefordeling innen utgangen
av mars. Framtidige krav til og dimensjonering og organisering av
den akuttmedisinske behandlingskjeden inngår i dette arbeidet.

Luftambulansetjenesten er en viktig akuttmedisinsk ressurs
i Norge. Ambulansehelikoptrene skal ha en responstid på maksimalt
15 minutter hele døgnet. I praksis kan
helikoptrene rykke ut i løpet av 5–10 minutter etter at
alarmen går på dagtid, og etter ca. 15 minutter
om natten. En rapport om virksomheten fra 1998 viser at for akutte
oppdrag var utrykningstiden, dvs. tidsintervallet fra mottatt alarm
til man var framme hos pasienten, i gjennomsnitt på 27 minutter
for de vanlige legehelikoptrene og 63 minutter for redningshelikoptrene.
Mjøs-området, som det her er snakk om, er et område
med relativt stor befolkningstetthet. Bilambulansetjenesten er den
primære akuttmedisinske ressursen i dette området,
og majoriteten av befolkningen vil faktisk kunne nås med bil innenfor
et tidsintervall på 15–20 minutter. Dette
er innenfor det målet som
ble satt i akuttmeldingen.

Det har imidlertid vært et økende
press på luftambulanseressursene, også i østlandsområdet,
og det pågår nå en vurdering i Sosial-
og helsedirektoratet med bakgrunn i et forsøksprosjekt
i 2002 med et ekstra helikopter ved basen på Lørenskog.
Direktoratet vil avgi sin vurdering til departementet til sommeren.
Det må også nevnes at det i Luftambulanseutvalgets
innstilling ble fremmet forslag om endringer i basestruktur, bl.a.
ble det foreslått å flytte ambulansehelikopterbasen
fra Dombås til Lillehammer. Forslaget om flytting av basen
ble imidlertid ikke videreført i akuttmeldingen,
og Stortinget sa seg enig i å videreføre basene
slik mønsteret var fra før.

Som jeg har gjort rede for, pågår
det utredningsarbeid på flere områder
som berører dimensjonering og organisering av den akuttmedisinske
kjeden, og jeg vil ikke på det grunnlaget som
nå foreligger, gå inn for opprettelse av nye ambulansehelikopterbaser
i Norge, heller ikke i det aktuelle området som
representanten Nistad spør om.

 Jeg tror det er viktig å ha klart
for seg at luftambulansetjenesten er en kostbar tjeneste. Eventuelle
beslutninger om opprettelse av baser må bygge på en
bred vurdering der flere forhold inngår. Det er viktig å ha både
et ressursperspektiv og en vurdering av nytten av den tjenesten
i forhold til alternative tjenestetilbud for samlet sett å kunne
gi et best mulig tilbud til befolkningen.

Når det er sagt, har jeg allerede
i mitt første svar varslet at det med bakgrunn
i forsøket med et ekstra helikopter ved basen
på Lørenskog vil bli foretatt en evaluering. Jeg
vil avvente Sosial- og helsedirektoratets tilråding når det
gjelder det spørsmålet, før jeg går
videre med saken. Men jeg vil minne om at det å etablere
en ny base, er et mye større spørsmål
enn det å anskaffe et nytt helikopter, for det er mye som
skal til i forhold til en base. Og jeg har ikke noe grunnlag
for etter den behandling Stortinget nylig har hatt av
akuttmeldingen, å gå inn for en annen basestruktur
enn det som da ble avklart.

 Nei, det mente ikke statsråden.
Det var representanten Nistad som formulerte seg på den
måten. Og han kan gå tilbake i Stortingstidende
og undersøke hva jeg virkelig sa.

Jeg mener absolutt at vi skal ha
en meget god og optimal luftambulansetjeneste og ambulansetjeneste
i Norge. Og vi skal ha en god akuttmedisinsk tjeneste for å redde liv
i de viktige minuttene hvor det faktisk er mulig å redde
flest liv. Men det fritar oss ikke fra også på dette
området å vurdere de ressursmessige prioriteringer
som vi alltid står overfor i helsetjenesten. Det er ikke
noe som bare gjelder på dette området.
På alle områder i helsetjenesten
står vi overfor den type valg og dilemmaer i
prioriteringssammenheng.

