 Jeg ser alvorlig på meldingen fra
Sosial- og helsedirektoratet om at inntil 1 000 norske
pasienter kan være smittet med hepatitt C-virus
ved blodoverføring før 1993. Etter drøftinger
med direktoratet har jeg funnet det riktig å sette i verk
en uavhengig gjennomgang av hele saken.

Som strakstiltak har Folkehelseinstituttet
gått ut med en anbefaling om at de som har fått
blod før 1994, skal gå til legen sin for å få tatt
en test. Sosial- og helsedirektoratet er anmodet om å sende
brev til alle blodbankene for å kartlegge hva
som har vært gjort for å oppspore mulige smittede,
og hjelpe oss med å finne en framgangsmåte for å spore
dem som ikke er identifisert tidligere.

Jeg vil gjerne belyse litt av bakgrunnen for
at jeg ønsker en uavhengig gjennomgang. Antallet
tilfeller av hepatitt C i Norge har vært anslått
til ca. 0,7 pst. av befolkningen. Smittemåten
kan være via blod, fra mor til barn og ved seksuelt samvær.
Sykdommen forløper vanligvis uten symptomer, og de fleste
blir kroniske smittebærere. Den mest alvorlige følgetilstanden
er levercirrhose og i enkelte få tilfeller leverkreft.

I 1989 ble det utviklet en egen test for påvisning
av hepatitt C. Den ble tilgjengelig i Norge fra begynnelsen av
1990. Denne testen var svært lite spesifikk og
hadde en falsk-positiv rate på opp mot 75 pst.,
dvs. at tre av fire som blir testet med positivt funn,
likevel ikke er smittet. Fra november 1991 ble
den såkalte 2. generasjonstesten lansert. Denne kunne for
første gang med høy grad av sikkerhet
påvise hepatitt C.

Behandlingen for leversykdom som følge
av hepatitt C var på 1990-tallet begrenset til et strengt
diettregime og vanlige forholdsregler om hygiene. En noe mer effektiv behandling
med medikamenter ble først innført på midten
og slutten av 1990-tallet i Norge. Medikamentell behandling er selv
i dag langvarig, fra seks opp til tolv måneder, med ikke
ubetydelig risiko for bivirkninger.

Selv om testingen tidlig på 1990-tallet
var svært lite spesifikk og gav mange falsk-positive
resultater, satte likevel Helsedirektoratet i et rundskriv
fra mai 1990 krav om testing for antistoff for hepatitt C. Kravet
om testing omfattet alle nye blodgivere, og ble senere
utvidet til å omfatte årlig testing. Fra begynnelsen
av 1993 ble alle tapninger kontrollert for hepatitt C.
Ved rundskriv av 7. mai 1999 ble kravet til testing skjerpet
ytterligere som følge av forbedret laboratorieteknikk.

I det samme rundskriv fra mai 1990 fra Helsedirektoratet
ble det anbefalt at sykehusenes blodbanker oppsøkte alle
som hadde fått blod fra givere som man senere testet hepatitt
C-positive. Grunnen til at dette kom som en oppfordring og ikke
som et krav, kan ha vært at tilgjengelige tester var lite
spesifikke, og at behandlingstilbudet var lite utviklet.
Den eneste systematiske oppfølgingen som vi så langt
har funnet, var at alle blødere som hadde fått
blod, fikk tilbud om oppfølging.

Det ble gitt anbefalinger om testing og eksklusjonskriterier
for hepatitt C og blodgivning. På et tidspunkt burde imidlertid
oppsporingen av mulige mottakere av viruset vært forsert,
slik at en kunne ha forsikret seg om at alle aktuelle
pasienter hadde fått adekvat behandlingstilbud så snart
behandling ble introdusert. At slik oppsporing ikke ble
initiert, er kritikkverdig. Dette er bakgrunnen for at jeg vil ha
en uavhengig gjennomgang av saken. Rapporten vil gi grunnlag for å vurdere
ulike former for oppfølging fra offentlige myndigheters
side.

Kari Lise Holmberg hadde
her overtatt presidentplassen.

 Som det framgikk av mitt svar, er det gått
ut en oppfordring om å melde seg for å få tatt
en test til dem som har fått blod før 1994. I tillegg
iverksettes det oppsporingstiltak for å finne dem det gjelder.
Hvor mange det kan være, har man så langt bare
anslag på.

Spørsmålet om hvorfor dette
kommer opp nå, kan jeg bare så langt – før
denne gjennomgangen er foretatt – besvare med at jeg ble
kjent med dette i forbindelse med at dette TV-programmet «Brennpunkt» ble
laget. Det er grunnlaget for min kunnskap, og jeg har ikke
hatt kunnskap om dette tidligere.

Jeg mener at den gjennomgangen som
skal skje, bør besvare og belyse det spørsmålet
ytterligere, slik at nødvendig oppfølging kan
skje i forhold til de ansvarlige. Noe mer enn det ønsker
jeg ikke å si på det nåværende tidspunkt.

 Jeg er helt enig med representanten Alvheim
i at det er klart kritikkverdig at disse forholdene ble kjent nå,
og at de ble kjent gjennom media på denne måten.
Jeg må forholde meg til at det er slik jeg har fått vite
det. Jeg handlet straks – og jeg mener på en
adekvat måte – da jeg fikk vite
det.

Så spør representanten Alvheim
om erstatning i forhold til dem som måtte være
påført dette gjennom den offentlige helsetjenesten.
Det jeg kan si generelt om det, er at i den grad det har skjedd,
så vil den vanlige erstatningsordningen gjelde for disse
pasientene, og det vil bli vurdert på vanlig måte
av Norsk Pasientskadeerstatning.





                

 Sosialkomiteen har bedt departementet klargjøre
ansvarsforholdene for fødestuene i Innst. S. nr. 300 for
2000-2001. Stortinget har også bedt Regjeringen
foreta en gjennomgang av fødestuenes finansiering
og komme tilbake til Stortinget med dette, i Budsjett-innst. S.
nr. 11 for 2002-2003, vedtak XII. I samme vedtak ble det framholdt
at drift av de godkjente offentlige fødestuene skal være
foretakenes ansvar, faglig og finansielt.

Regjeringen vil i den kommende St.prp. nr. 1
for 2003-2004 legge fram et samlet forslag vedrørende ansvar
for og drift av fødestuene. Begrunnelsen for dette er at
det har vært en helhetlig prosess i forhold til finansieringen
av spesialisthelsetjenesten. Hagen-utvalgets innstilling har vært
på høring denne vinteren, og det er naturlig for
meg å presentere oppfølgingen av finansieringsordningene
samlet i forbindelse med statsbudsjettet for 2004. Dette inkluderer også gjennomgangen
av finansieringen av fødestuene.

Jeg vil likevel nå fastholde
at jeg legger opp til et fortsatt desentralisert fødetilbud,
i tråd med Stortingets føringer. Jeg viser i den
sammenheng til interpellasjonsdebatten den 8. mai, der
et sentralt tema var desentralisering av tjenestetilbudet
og samhandling mellom primærhelsetjenesten og
spesialisthelsetjenesten. Debatten viste en bred politisk enighet
om å utvikle desentraliserte tiltak, som f.eks. fødestuer.

Når det gjelder finansieringen, viser
jeg til framleggingen av neste års budsjett.

 Det håper jeg også. La meg
i forlengelsen av det føye til at jeg overfor
de regionale helseforetakene i styringsbrevet
for 2003 har understreket at driften av fødeplasser er
en del av spesialisthelsetjenesten, og slik en del av de regionale
helseforetakenes sørge for-ansvar. For de mindre
fødestuene har jeg forutsatt at de regionale
helseforetakene finner fram til egnede samarbeidsløsninger
med primærhelsetjenesten, i første rekke
knyttet til de kommunale oppgavene jordmødrene har ved
helsestasjoner og i svangerskapskontroll.

 I styringsdokumentene til de regionale
helseforetakene er Helsedepartementets forutsetninger og forventninger
til spesialisthelsetjenesten generelt, og psykisk helse spesielt,
tydelige og klart gjort rede for. Tilbudet til mennesker
med psykiske lidelser skal styrkes i sin helhet, og de midler som
tilføres de regionale helseforetakene
gjennom Opptrappingsplan for psykisk helse, skal benyttes til det
formål de er bevilget for.

Jeg vil presisere at dette ikke bare
innebærer at de regionale
helseforetakene må realisere en aktivitetsøkning for å nå målene
i Opptrappingsplan for psykisk helse. Det ligger også en
sentral premiss i planen og i styringsdokumentene om å styrke
samarbeidet mellom helseforetakene
og kommunene.

Et godt samspill mellom første-
og andrelinjetjenesten er en grunnleggende forutsetning for at pasientene
skal oppleve et helhetlig tilbud og god kontinuitet i behandlingen.
Samspillet må bære karakter
av et likeverdig faglig samarbeid hvor begge
parter bidrar med verdifull og likeverdig kunnskap. Jeg vil også vise
til at spesialisthelsetjenesten har som et lovpålagt ansvar å gi
råd og veiledning til primærhelsetjenesten, og
jeg forutsetter at helseforetakene ivaretar det.

Selv om lovverket definerer grenser for henholdsvis kommunenes
og foretakenes ansvar, vil det i praksis alltid være
gråsoner. Jeg har bedt samtlige helseforetak bidra til
at denne sonen blir en samarbeidssone, og ikke en konfliktsone.
Det kan selvsagt ivaretas på forskjellige måter.
I Opptrappingsplan for psykisk helse er det trukket opp en betydelig
satsing på å styrke den desentraliserte spesialisthelsetjenesten
gjennom å etablere flere distriktspsykiatriske
sentre. Denne såkalte DPS-modellen er ment å fungere
som en spesialisthelsetjeneste, men skal gjennom utstrakt samarbeid
med primærhelsetjenesten demme opp for gråsonene.
Dette arbeidet pågår i hele landet, også i
Asker-regionen.

Det samarbeidet som har
vært etablert gjennom Aktivitetshuset i Asker
kommune, er en modell som ifølge representanten Høglund
synes å ha fungert godt, og jeg bad derfor Helse Øst redegjøre
for utgangspunktet for denne saken.

Ifølge Helse Øst ble Aktivitetshuset
i Asker, som representanten Høglund kjenner til, etablert
i 1995 i et samarbeid mellom Blakstad
Sykehus og Asker kommune. Hensikten var å stimulere
kommunen til å etablere et dagtilbud. Senere
har kommunen også inkorporert et dagsenter for
fysisk funksjonshemmede i dette aktivitetshuset. Huset
er et kommunalt ansvar, mens helseforetaket har ansvar for veiledning
og behandling.

Jeg legger til grunn at grensedragningen mellom
spesialisthelsetjenestens og primærhelsetjenestens ansvar
i slike tilfeller ikke alltid er like enkel.
Helseforetaket må likevel fortsatt sikre at Aktivitetshuset
får god understøttelse fra spesialisthelsetjenesten,
og både kommunen og helseforetaket må bidra
til gode samarbeidsrelasjoner. Jeg legger videre til grunn
at helseforetaket og kommunen finner fram til hensiktsmessige samarbeidsmodeller også for
framtiden. Slik jeg er orientert om saken, legges det så absolutt ikke
an til nedprioritering av samarbeidet mellom
helseforetaket og kommunen. Jeg vil for min del følge opp
dette i min styringsdialog med Helse Øst.

 La meg si meg helt enig med representanten
Høglund i at en god dialog mellom spesialisthelsetjenesten
og primærhelsetjenesten, mellom helseforetaket
på den ene siden og kommunen på den andre
siden, er viktig, og det understrekes sterkt fra min side
overfor helseforetakene at det også er ønskelig og
nødvendig i utviklingen av et helhetlig tjenestetilbud for
brukerne/pasientene.

Den stabilitet som det er mulig å oppnå i
disse tjenestene, er også viktig, ikke
minst for denne pasientgruppen. Jeg har tillit til at man finner
former for samarbeid og understøttelse
faglig sett til Aktivitetshuset som et kommunalt tilbud også i
framtiden. Og som jeg sa i mitt første svar,
vil jeg følge med på det.

 Jeg deler disse intensjoner. Jeg vil selvfølgelig ikke
gå inn og diskutere enkeltstillinger, men rent prinsipielt
og juridisk har helseforetakene et klart ansvar i å samarbeide
med, veilede og støtte primærhelsetjenesten. I
stor grad tror jeg det er det man her snakker om.





                

