 Det er riktig, som representanten Ballo sier,
at samisk ungdom har kunnet søke medisinstudiet
på spesiell kvote. Universitetene i Bergen og Tromsø har
i henhold til opptaksreglementene begge en kvote på inntil
to plasser for søkere med samisk bakgrunn. Representanten
Ballo spør om jeg vil vurdere plikttjeneste knyttet til
disse plassene. Formålet må være at
dette skal bidra til å rekruttere til kommuner med særlig
store rekrutteringsvansker og hvor det er mange samisktalende innbyggere.

Innledningsvis vil jeg si at vi har hatt en
gunstig utvikling av allmennlegedekningen også i
Finnmark siden innføringen av fastlegereformen. Ved innføringstidspunktet
1. juni 2001 var det 14 ledige fastlegehjemler i fylket.
Antall ledige hjemler er etter den tid gradvis redusert.
Ved utgangen av 2003 var antallet 4, dvs. 5 pst. av fastlegehjemlene.
Det er kommunene i Indre Finnmark som over tid viser seg å ha
størst problemer.

Helsedepartementet er kjent med problemene
med stabilitet i legetjenesten i Kautokeino. I 1997 fikk Samisk høgskole
i Kautokeino tilskudd fra departementet til å gjennomføre
en spørreundersøkelse om legers opplevelse av
kommunen som arbeids- og bosted i perioden 1991–1997.
Undersøkelsen avdekket at problemene dels var knyttet til
legenes kunnskap om kultur og om kompetanse i samisk språk,
dels knyttet til forhold lokalt i kommunen.

Min politikk når det gjelder rekruttering
og stabilitet i allmennlegetjenesten, har hatt «samarbeid
om tilrettelegging» som ledesnor. Fylkeslegen i Finnmark
har med støtte fra departementet siden 1998 gjort en stor
innsats for å bidra til rekruttering og stabilitet i allmennlegetjenesten
i fylket. Denne innsatsen forutsetter et kommunalt engasjement for å lykkes.
Et sentralt spørsmål når det gjelder
utfordringene i Indre Finnmark, er hvorvidt samarbeid
om tilrettelegging er tilstrekkelig. Representanten Ballos spørsmål
handler om å innføre forpliktelser overfor enkeltkandidater
knyttet til de omtalte kvoteplassene. Det er Utdannings- og forskningsdepartementet
som forvalter opptaksreglene til universitetene. Uansett er det dette
departementet som eventuelt måtte endre
reglementet.

Jeg vil satse på den dialog
som er innledet mellom fylkesmannen i Finnmark og Kautokeino
kommune om statlig og kommunalt samarbeid om tilrettelegging. Tilsvarende
dialog ble i 2003 startet i Sogn og Fjordane mellom
fylkesmannen og kommunesektoren angående utfordringene
i allmennlegetjenesten i dette fylket. Denne dialogen har så langt
ført til et felles initiativ for en samlet
innsats med departementets og Sosial- og helsedirektoratets støtte.
Jeg har også bedt Sosial- og helsedirektoratet
vurdere mulighetene for at medisinske
kandidater med samisk bakgrunn kan få førsterett
til å velge turnusplass i Finnmark, og spesielt
kommuneturnus i kommuner med mange samisktalende innbyggere.

 I en situasjon hvor vi nå har
fått en langt bedre legedekning når
det gjelder primærhelsetjenesten i Norge jevnt
over, over hele landet, er det min politikk å fokusere
på de spesielle delene av landet som fortsatt har de største
utfordringene. Min tanke er at vi skal bruke de virkemidler
vi har, inklusiv de økonomiske, inn mot de områdene
som har de største utfordringene. Indre
Finnmark er et slikt område, og jeg tar uten videre det
poenget representanten Ballo påpekte, om behovet for en
viss stabilitet i rammebetingelsene. Det vil jeg ta med meg i arbeidet
videre og i den dialogen jeg har redegjort for.

 Jeg konstaterer at det er stor grad av enighet
om hva slags tilnærming en bør velge her. Jeg
er glad for den støtte representanten Ballo signaliserer
til et målrettet arbeid. Vi er som sagt i gang og har kommet
ganske langt i Sogn og Fjordane. Jeg tror at erfaringene
derfra, sammen med de erfaringene som fylkeslegen i Finnmark, og
for så vidt også de andre
fylkeslegene, har, er veldig nyttige når en nå bør
komme videre i den prosessen som jeg har beskrevet når
det gjelder Kautokeino spesielt, og Indre Finnmark generelt.





                

 Norsk Pasientskadeerstatning behandler pasientskadeerstatningssaker
i henhold til lov av 15. juni 2001 nr. 53 om erstatning
ved pasientskader mv. Denne loven ble vedtatt av Stortinget våren
2001.

Med hjemmel i lovens § 7
er det i forskrift fastsatt nærmere regler bl.a.
om organisering, arbeidsoppgaver og kompetanse for henholdsvis Norsk
Pasientskadeerstatning og Pasientskadenemnda. Sistnevnte er klageorgan
i denne type saker.

I forskriftens § 2 er disse
organenes uavhengighet understreket, og det heter:

«Verken
styret» … «eller departementet kan instruere
Norsk Pasientskadeerstatning eller Pasientskadenemnda
om lovtolkning, skjønnsutøvelse eller
avgjørelse av enkeltsaker.»

Jeg ber derfor om forståelse
for at jeg som helseminister av den grunn ikke kan uttale
meg om denne konkrete saken eller Norsk Pasientskadeerstatnings
behandling av og avgjørelse i saken. I den forbindelse
viser jeg også til at det av VGs oppslag om saken
3. februar 2004 framgår at pasienten har klaget
avgjørelsen inn for Pasientskadenemnda, og at den således ikke
er ferdigbehandlet. Også dette tilsier at man
bør være tilbakeholden med å kommentere
saken konkret.

På generelt grunnlag vil jeg imidlertid
understreke at jeg har forståelse for at en avgjørelse
om terminvis erstatningsutbetaling i personskadesaker kan oppleves tungt
for den det gjelder, særlig fordi en slik avgjørelse
i enkelte saker vil innebære en nær kobling mellom
erstatningsspørsmålet og den skadelidtes medisinske
prognose og livsutsikt. For ordens skyld viser jeg også til
at det av VGs omtale av saken framgår at informasjonssjefen
i Norsk Pasientskadeerstatning har gitt uttrykk for tilsvarende
vurderinger av hvordan dette kan oppleves av en skadelidt.

Det framgår imidlertid av pasientskadeloven § 4
at tapsutmålingen skal skje i samsvar med det som følger av
lov 13. juni 1969 nr. 26 om skadeserstatning
og alminnelige erstatningsrettslige regler. Etter skadeserstatningsloven § 3-9
er hovedregelen at erstatning skal utbetales som en engangssum.
Imidlertid er det åpnet for at erstatningen helt eller
delvis kan fastsettes til terminbeløp dersom «særlige
grunner» foreligger. Slike særlige grunner kan
tenkes å foreligge der hvor det i en konkret sak
er usikkerhet knyttet til fastsettelse av erstatningens størrelse.
Særlig når det gjelder framtidige tap eller
framtidige utgifter, vil det kunne være vanskelig å fastsette eksakt
hva som vil være en skadelidts totale tap eller
utgifter som følge av skaden. Dette kan bli ytterligere
vanskelig dersom det er usikkerhet med hensyn
til skadelidtes prognose, eller der prognosen er så usikker eller
dårlig at det er vanskelig å ha noen
sikker formening om hvor lenge skadelidte kan leve med
sin sykdom eller skade. Unntaksregelen om terminvis utbetaling
må ses som et utslag av et grunnleggende prinsipp i norsk
erstatningsrett om at en skadelidt skal ha dekket sitt økonomiske
tap fullt ut, samtidig som en skadelidt ikke skal få dekket
mer enn dette. I noen saker vil man derfor velge terminvis
utbetaling av erstatningen fordi det ellers ville vært
vanskelig å fastsette det konkrete
tapet. Med dette har jeg redegjort for jusen på generelt
grunnlag.

Jeg har som sagt forståelse for at
dette kan oppleves som tungt for den det gjelder. Uten å ville
gå inn på denne saken konkret, må klagenemnda
avgjøre om den synes å være
vurdert og avgjort i henhold til gjeldende regelverk. Det er imidlertid
et faktum at norsk erstatningsrett åpner for at det i særlige
tilfeller kan gjøres unntak fra hovedregelen om engangsutbetaling,
og da slik at hele eller deler av erstatningen
utbetales i terminbeløp.

 Jo, helseministeren har
forståelse for at en slik avgjørelse kan oppleves
svært tungt for den som berøres av det. Det er ikke
vanskelig å forstå.

Det som jeg for min del må be om forståelse
for, er at vi snakker om en sak som ikke er endelig
avgjort. Den er anket inn for klagenemnda. Det er et klart regelverk
som sier at verken statsråd, departement eller
andre kan gripe inn i den konkrete avgjørelsen.
Da må saken finne sin avgjørelse der, slik regelverket
er.

Jeg har redegjort for hvordan norsk erstatningsrett, som
ligger i bunnen her, er å forstå. Det er forvaltningsorganets
oppgave å forvalte regelverket
slik det er vedtatt av Stortinget. Hvis Stortinget ønsker
et annet regelverk, står det selvfølgelig Stortinget
fritt å vedta det.

 Selve pasientskadeerstatningsordningen er der
av hensyn til mennesker som er kommet i en slik tragisk situasjon.
Derfor har Stortinget vedtatt en spesiell erstatningsordning. Det
er dette organets oppgave å forvalte den rettstilstand
som Stortinget har lagt grunnlaget for gjennom lovgivningen.

Jeg tror at saken er best tjent med at jeg ikke
går utover det som er regelverket
her, og at jeg ikke går inn i enkeltsakens innhold.
Men jeg har gitt klart uttrykk for hvordan jeg forstår
den reaksjonen som den berørte person må føle
på, i den konkrete situasjonen.





                

 Forslaget i budsjettforliket er i samsvar med
anerkjente internasjonale retningslinjer for behandling av høyt
blodtrykk fra Europa og USA, og i tråd med retningslinjene
fra norske allmennleger. Retningslinjene er basert på gjennomgang
av all tilgjengelig dokumentasjon, og omfatter en rekke store pasientforsøk.

Det er på bakgrunn av denne gjennomgangen
at det konkrete forslaget ble vedtatt her i Stortinget om at det billigste
legemiddelet prøves først hos pasienter med ukomplisert høyt
blodtrykk. Med ukomplisert høyt blodtrykk menes
forhøyet blodtrykk uten at det foreligger skade
på indre organer, slik som hjerte, nyrer eller
blodkar. Legen har således full anledning til å gjøre
unntak fra regelen dersom det er medisinske
grunner til det.

Jeg ser det som en viktig oppgave å sørge
for at skattebetalernes penger benyttes så effektivt som
mulig. I dette tilfellet har vi en situasjon der det er
dokumentert at dyrere legemidler ikke virker bedre
enn billige legemidler. Da ser jeg det som helt naturlig å stille
krav om at de billigste medisinene skal være
førstevalget ved forskrivning på blå resept
for pasienter med ukomplisert forhøyet blodtrykk.

Selvsagt kan det finnes pasienter med ukomplisert
såkalt hypertensjon som ikke
responderer på ønsket vis på de
såkalte tiazider. Budsjettopplegget tar høyde
for dette. Dersom legen mener at pasienten må ha
annet enn tiazider, kan legen forskrive dette på blå resept.
Det eneste myndighetene krever, er at legen i slike tilfeller anfører en
medisinsk begrunnelse i pasientens journal. Jeg kan ikke
se at dette er et urimelig krav. Jeg vil også få legge til
at pasienter som i dag står på annen behandling, ikke skal
tvinges til å skifte medikament. Tiltaket får
således virkning kun for pasienter som ennå ikke
er satt på blodtrykksbehandling.

Det budsjettvedtak
som Stortinget har truffet, innebærer at ingen
pasienter vil få endret sin etablerte behandling,
at legene har full frihet til å forskrive noe annet enn
tiazider dersom medisinske grunner
krever det, og at forslaget hviler på anerkjente internasjonale
retningslinjer som er i samsvar med konklusjonene i den største
studien av blodtrykkssenkende medisiner som er foretatt. Jeg
vil selvsagt likevel forsikre meg om at implementeringen
av dette vedtaket skjer på en forsvarlig måte.

 La meg minne om at legen har full frihet til å velge
andre legemidler dersom medisinske
forhold tilsier det. Selvfølgelig skal ingen lege
tvinges til å forskrive et legemiddel som legen mener
er uforsvarlig. Ingen pasient som står på medikament i
dag, skal tvinges til å skifte medikament.

Jeg viser videre til at presidenten i Legeforeningen
i Aftenposten 23. januar har sagt at tiltaket er forståelig. Det
som betyr noe her, er at legene ut fra en medisinsk vurdering fortsatt
kan benytte andre legemidler, og han forventer at legene
følger dette.

Jeg er kjent med debattmøtet på Ullevål
sykehus 23. januar, og jeg kan opplyse
at der ble retningslinjene forsvart, bl.a. av Norsk Selskap for
Allmennmedisin, altså allmennlegene. Tiltaket er i tråd
med Norsk Selskap for Allmennmedisins egne retningslinjer.
Det er allikevel et ansvar å sørge for at implementeringen
skjer på en forsvarlig måte, og det vil jeg gjøre
innen rammen av den tid som er til disposisjon.

 Verken representanten Nesvik eller
jeg er eksperter på dette området. Derfor må vi
basere oss på de faglige vurderinger som gjør
seg gjeldende i miljøet. Det forslaget som ligger
i det budsjettopplegget som Stortinget har vedtatt, er altså i
samsvar med anerkjente internasjonale retningslinjer for behandling
av blodtrykk, både i USA og Europa. Det er i samsvar med
retningslinjene for Norsk Selskap for Allmennmedisin. Presidenten
i Den norske Lægeforening anbefaler legene å følge
dette. Da synes jeg det vil være veldig spesielt
at man fra politisk hold skal si at dette skal man ikke
gjennomføre. Det er en del misforståelser rundt
dette, men jeg har nå gjort klinkende klart: Ingen skal
tvinges til å endre medisinering eller
medikament. Ingen lege skal tvinges til å forskrive
noe som han mener er uforsvarlig. Det er uansett legens
ansvar å gi forsvarlig behandling og forsvarlig medisinering.





                

 Den nasjonale prioriteringen av psykisk helsevern
generelt, og barn og unge spesielt, skal opprettholdes
og videreføres. Opptrappingsplanen for psykisk helse innebærer
at den samlede behandlingskapasiteten skal øke. Samtidig
er det lagt til grunn at det er nødvendig med omorganisering
og effektivisering av tjenestetilbudet innen psykisk helsevern.
I tråd med dette er jeg kjent med at Helse Bergen planlegger
en del endringer i organiseringen av tjenestetilbudet i det psykiske
helsevernet. I regional opptrappingsplan for psykisk helsevern,
som nå er til behandling i Helse Vest, fremgår
det bl.a. at Helse Bergen skal etablere en ny barne- og
ungdomspsykiatrisk avdeling med alle funksjoner, lokalisert
til Haukeland-området nær et framtidig barnesenter.

Representanten Bjørlo Lysbakken viser
til vedtak i Helse Bergen om at Fanastøl behandlingshjem
for ungdom med atferdsproblemer skal legges ned 15. februar 2004
og erstattes med et alternativt tilbud. Nedleggelsen av Fanastøl
er primært begrunnet i de fysiske og driftsmessige forholdene
ved institusjonen. Fanastøl har seks godkjente døgnplasser
for langtids miljøterapeutisk behandling av ungdom med
atferdsvansker. På grunn av gamle og uegnede lokaler har
man imidlertid i praksis kun hatt mulighet til å behandle
tre døgnpasienter ved Fanastøl. Nedleggelsen er
i tråd med den opprinnelige godkjente opptrappingsplanen
for psykisk helse i Hordaland fylkeskommune, der Fanastøl
og Osheim behandlingshjem er forutsatt erstattet med fem enheter
i nye lokaler. Helse Vest har bekreftet at de tre ungdommene, som
er frivillig innlagt, vil få et fullverdig og godt tilbud om
langtidsopphold med tilhørende undervisning ved Ungdomsseksjonen
i Barne- og Ungdomspsykiatrisk avdeling ved Haukeland Universitetssykehus,
som Fanastøl har vært underlagt siden 2000. Det
ble i 2003 opprettet en ny døgnpost ved ungdomsinstitusjonen
på fem plasser, og poliklinikkene for barn og unge
ble styrket med 13 stillinger. Overflytting av ungdommene vil skje
i samarbeid med de foresatte.

Når det gjelder omorganisering av
tjenestetilbudet innen psykisk helsevern, har jeg gitt
de regionale helseforetakene klare
føringer. Det er bl.a. stilt krav om at den enkelte pasient
skal involveres og bli godt ivaretatt ved endringer i tilbudet,
og at ingen nedbygging av tjenestetilbudet kan finne sted før
et alternativt tilbud er bygd opp og tilgjengelig. Jeg oppfatter
at disse kravene er ivaretatt i forhold til nedleggelse av behandlingstilbudet
ved Fanastøl.

Budsjettet for Helse Bergen er foreløpig ikke
vedtatt. Helse Vest informerer om at det foreliggende
budsjettforslaget innebærer en vekst på ca.
3,1 pst. reelt utover prisstigning. Jeg har i styringsdialogen
med de regionale helseforetakene gitt
beskjed om at ressursinnsatsen som er kanalisert til psykisk helsevern
gjennom opptrappingsplanen, skal videreføres, og at eventuelle
ressurser som frigjøres gjennom effektivisering, skal forbli
innenfor psykisk helsevern. Jeg forutsetter
derfor at disse føringene ivaretas ved omorganisering
av tjenestetilbudet innen det psykiske helsevernet i Helse
Vest.

 Jeg mener at jeg svarte meget klart
og tydelig på det spørsmålet i mitt første svar,
men jeg skal gjenta hovedpunktene.

Det er en klar forutsetning fra Regjeringens side
at man skal trappe opp innsatsen. Eventuelle ressurser som frigjøres
gjennom effektivisering, skal forbli innen det psykiske
helsevernet, og det skal ikke gi omstillingsprosesser,
som Stortinget har stilt krav om. Og som planene forutsetter, som
jeg her har redegjort for, skal et tjenestetilbud ikke
bygges ned før det er skaffet et alternativt tilbud og
det tilbudet er tilgjengelig.

Jeg viser til at vi har hatt en kraftig aktivitetsvekst
i barne- og ungdomspsykiatrien
siste år på over 30 pst. Og jeg viser til at i
det budsjettforslaget for Helse Bergen som ennå ikke
er vedtatt, er det lagt opp til en vekst på ca. 3,1 pst.
utover prisstigning. Disse forutsetningene, som jeg har meddelt
helseforetakene, vil vi følge nøye opp også i
forhold til Helse Vest.

 Jeg vet ikke hva representanten Bjørlo
Lysbakken mener med et signal i en annen retning. Men
det signalet som er gitt – og jeg vil vise til
brev av 9. desember 2003, som er gått til samtlige regionale
helseforetak – er at man skal ha en opptrapping, at effektivisering
skal komme denne sektoren til gode, at det ikke skal legges
ned noe uten at det er etablert et alternativt tilbud.
De signalene er vel kjent for de regionale
helseforetakene, og de vil bli fulgt opp fra departementets side.

Beslutningen om å legge ned Fanastøl
er forankret i planer som tidligere er vedtatt
i Hordaland fylkeskommune, fylkestinget, som er godkjent i departement
og direktorat, og som følges opp i den regionale
planen som Helse Vest har laget. Og det går det ikke
an å underslå, selv om man nå gjør
det i en budsjettmessig sammenheng.





                

