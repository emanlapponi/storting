 Alkoholloven angir en klar oppgavefordeling mellom
Arbeids- og sosialdepartementet, kommunene og Vinmonopolet når det
gjelder lokaliseringsspørsmål. Alkoholloven gir
departementet myndighet til å fastsette høyeste
antall bevillinger for Vinmonopolet på landsbasis
og en regional fordeling av utsalgene. Etter alkohollovens
system er det imidlertid Vinmonopolet som konkret vurderer
i hvilke kommuner det skal søkes om bevilling, og det er
kommunestyret som avgjør om bevilling skal gis. Det ligger ikke under
mitt myndighetsområde etter alkoholloven å gå inn i
konkrete saker om lokalisering av nye utsalg.

I Ot.prp. nr. 86 for 2003-2004 om lov om endringer
i alkoholloven ble det foreslått at departementets praksis med å utarbeide
en fireårig landsplan avvikles. Sosialkomiteen
støttet forslaget, og understreket samtidig at det fortsatt
skal utøves kontroll med utbyggingstakten og den regionale
fordelingen. Flertallet pekte videre på betydningen
av at kommunene skal ha mulighet til å uttale seg om butikketableringer,
og at departementet må sikre at Vinmonopolet
etablerer en høringspraksis.

Jeg forutsetter at Vinmonopolet på en
god måte vil balansere
ulike ønsker og interesser
innenfor alkohollovens rammer, og jeg vil sørge
for fortsatt kontroll med utbyggingstakt og regional fordeling slik
loven forutsetter.

Jeg kan nevne at Vinmonopolet 6. april i år
sendte ut et høringsbrev til alle landets kommuner,
hvor det redegjøres for rammer og kriterier for etablering
av utsalg for perioden 2005–2007. Vinmonopolet ber i dette
brevet om at kommuner som mener å oppfylle etableringskriteriene, sender
skriftlig redegjørelse
til Vinmonopolet innen 10. juli i år.

Hvaler kommune kan på denne bakgrunn
vurdere kriteriene og uttale seg til Vinmonopolet.

