  La meg først understreke at det har
vært en klar forutsetning for innføring av anbudsordningen
at tilbudet til brukerne ikke skal forringes. Følgelig
ble bare produksjonsdelen av ortopedisk fottøy
anbudsutsatt og ikke det brukernære arbeidet
som utføres av de ortopediske verkstedene. Det finnes i
dag over 20 ortopediske verksteder spredt rundt om i hele
landet. Det er disse verkstedene brukerne forholder seg til for å få tilpasset sine
sko. Tre av verkstedene er samlokalisert med en produsent av ortopedisk
fottøy. Ifølge Rikstrygdeverket har det bare
helt unntaksvis vært behov for eller ønske
om å reise til et slikt samlokalisert verksted. Selv ved
sammensatt problematikk er det forutsatt at dette skal kunne håndteres
ved et lokalt ortopedisk verksted. Rikstrygdeverket har opplyst
at de ikke har mottatt direkte klager fra brukerne eller
de ortopediske verkstedene som tilsier at dagens ordning ikke
ivaretar krav til kvalitet og forholdet til brukerne.

Såkalt fjernproduksjon av ortopedisk
fottøy er ikke noe nytt, og kan heller ikke sies å ha
oppstått som følge av anbudsordningen for ortopedisk
fottøy. Siden begynnelsen av 1980-tallet har den ortopediske
bransjen i Norge selv lagt opp til den praksis som nå følges
ved at de lokale ortopediske verkstedene tar mål, lager
modeller osv. av pasientenes føtter. Selve produksjonen
av fottøyet har skjedd eller skjer et annet sted.
Det at det ble innført et anbud på ortopedisk
fottøy, har ikke endret denne praksisen.

Når det lyses ut anbud på produksjonsleddet,
opplyser Rikstrygdeverket at det samtidig blir avtalt en fastpris med
de enkelte ortopediske verkstedene for det som kalles forarbeid
til fottøyproduksjon. Forarbeidet skal da inkludere det
lokale verkstedets arbeid med måltaking, modellering/lestproduksjon
samt siste justering/ tilpasning. Dette representerer som
nevnt ikke noe brudd på den arbeidsdelingen bransjen
selv har lagt opp til, og praktisert, gjennom de siste tiår.
Rikstrygdeverket har heller ikke indikasjoner på noen
form for redusert kompetanse i dette leddet av formidlingen.

Rikstrygdeverket har inngått avtaler
med fire norske produsenter av ortopedisk fottøy,
en av disse har en underleverandør i Litauen. At ortopedisk
fottøy i hovedsak skal produseres i Litauen, er følgelig ikke
korrekt.

Det har i media blitt hevdet at en produksjon
av fottøy i Litauen vil medføre lengre
leveringstid og dermed ventetid for brukeren. Leverandøren
har forpliktet seg i forhold til en leveringstid gjennom avtalen
med Rikstrygdeverket. Det vil medføre brudd på avtalen
hvis leveransen ikke skjer i henhold til avtale. Rikstrygdeverket
vil følge nøye med på at forpliktelsene
i avtalen følges opp.

Videre er det blitt hevdet at det vil påløpe
en merutgift som følge av antatt behov
for justering/tilpasning av fottøy produsert i
Litauen. Det medfører ifølge Rikstrygdeverket
heller ikke riktighet, siden det er avtalt priser på produktet
og forarbeidet.

Rikstrygdeverket vil følge nøye
opp at forpliktelsene i de inngåtte avtalene innfris. RTV
har dessuten forsikret meg om at behovet for nærhet
for brukerne er ivaretatt ved at brukerne sikres tjenester og oppfølging
i de lokale ortopediske verksteder. Brukerne velger for øvrig
selv hvilket ortopedisk verksted han eller hun benytter.

Hensynet til brukerne og forsvarlighet i tilbudet
er helt sentralt. Rikstrygdeverket har opplyst at de vil oppsummere
erfaringer gjennom en egen brukerundersøkelse i løpet
av dette året. Når det gjelder kompetansen på området, har
jeg ikke fått indikasjoner på at denne
er blitt satt i fare ved innføring av anbud på produksjonsleddet.

Kjell Engebretsen hadde
her overtatt presidentplassen.

