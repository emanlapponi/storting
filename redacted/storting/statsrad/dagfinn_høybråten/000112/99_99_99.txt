  Vanedannende legemidler har en viktig plass
i moderne medisinsk behandling, men kan dessverre både
gi avhengighet og misbrukes som rusmidler.

Forbruket av sovemidler og beroligende midler
er lavere i Norge enn i mange andre vestlige land og har i de senere år
vist en nedadgående tendens. Salg av disse legemidlene
på landsbasis indikerer at 6,5 pst. av den voksne befolkningen
i gjennomsnitt daglig kan bruke et beroligende middel eller et sovemiddel.
Selv om tilsynsmyndighetene jevnlig behandler eksempler på uforsvarlig
rekvirering og bruk av vanedannende legemidler, rekvirerer norske
leger i hovedsak forsvarlig.

Jeg deler likevel representanten Hedstrøms
bekymring for konsekvensene av uforsvarlig rekvirering av vanedannende
midler.

Kunnskapen om risiko for tilvenning og misbruk
av disse legemidlene er utgangspunktet for myndighetenes regelverk,
kontroll, tilsyn og veiledning av forskrivning og bruk av vanedannende
legemidler. Norske myndigheter håndhever en, sett i internasjonal
sammenheng, streng kontroll med omsetning og rekvirering av avhengighetsskapende
legemidler.

I arbeidet for å sikre forsvarlig,
rasjonell og riktig rekvirering og bruk av slike legemidler benytter
tilsynsmyndigheten ulike virkemidler både innenfor kontrollvirksomhet
og veiledning.

Dersom det avdekkes omfattende rekvirering
av den art som omtales i representantens spørsmål,
vil dette bli vurdert opp mot forsvarlighetskravet i legeloven § 25
og vil kunne medføre en reaksjon fra tilsynsmyndighetene. Avhengig
av omfang, varighet og eventuell tidligere påtale, vil
uforsvarlig rekvirering kunne medføre tap av rett til å rekvirere
vanedannende legemidler eller til og med tilbakekall av autorisasjon.

Tilsynsmyndighetens verktøy for systematisk å avdekke
uforsvarlig rekvirering må forbedres. Et egnet verktøy
er en nasjonal reseptbasert legemiddelstatistikk. Dette vil bedre
tilsynsmyndighetens mulighet til å inter-

(Statsråd Høybråten)

venere på et tidlig stadium overfor
leger som har et uheldig forskrivningsmønster.

Departementet arbeider nå med å etablere
en nasjonal reseptbasert legemiddelstatistikk i Norge. Denne statistikken
vil gi mulighet til å innhente reseptopplysninger fra alle
ekspederte resepter. Bedre legemiddelstatistikk kan gi tilsynsmyndigheten
en sikker og god dokumentasjon som verktøy for å kontrollere
og veilede leger.

Det er grunn til å anta at en del
legemiddelavhengige eller -misbrukere benytter seg av såkalt
legeshopping for å opprettholde sitt forbruk. Mulighetene
for slik legeshopping vil bli redusert når fastlegeordningen
trer i kraft fra neste år.

Minst like viktig som kontroll er det løpende
arbeidet for å sikre god kvalitet i rekvireringen. Både
Helsetilsynet og fylkeslegene gir regelmessig veiledning og tilbakemelding
i forbindelse med konkrete saker på dette området.
Dette vil typisk skje i tilsyns- og klagesaker hvor man overfor
en enkelt lege påpeker uheldige sider ved vedkommendes
forskrivningspraksis og ber om at denne endres, eller i de tilfeller
hvor man besvarer en konkret henvendelse fra en lege.

I flere år har Østfold vært
blant de fylker som har høyest forbruk i forhold til folketallet
av så vel vanedannende legemidler som andre typer legemidler.
Fylkeslegen i Østfold har engasjert seg sterkt i dette. I november
1999 arrangerte fylkeslegen i samarbeid med Østfold Legeforening
og fylkeskommunenes rustjeneste et seminar om legemiddelavhengighet
der alle allmennpraktiserende leger i fylket var invitert. Ca. 30
av fylkets allmennpraktikere deltok. Arbeidsgruppen som arrangerte
dette seminaret, fortsetter nå arbeidet med å utvikle
strategier og arbeidsmetoder som kan bidra til å redusere
faren for legemiddelavhengighet. Jeg har tro på at dette
arbeidet vil føre fram, også sett i forhold til
det representanten Hedstrøm tar opp.

  La meg bare kort konstatere at jeg tror representanten
Hedstrøm og helseministeren er enige i vurderingen av situasjonen.
Det er bekymringsfullt at man ser så høye forbrukstall
i et av våre fylker. Det skyldes neppe bare at folk i Østfold
har mer angst, smerter og søvnproblemer enn folk i andre
fylker. Det skyldes nok også i stor grad den praksis som
har fått utvikle seg. Nettopp derfor legger jeg stor vekt
på at tilsynsmyndigheten følger opp, slik som
fylkeslegen i Østfold faktisk gjør, og jeg har tillit til
at dette vil gi resultater i Østfold fylke. Samtidig vil jeg arbeide
konkret med de bedrede kontrollmuligheter nasjonalt som jeg nevnte
i mitt første svar.





                

  Artikkelen i Aftenposten den 4. januar 2000
har sitt utgangspunkt i en påstand om at seksuelt misbrukte
barn må vente fra seks til ni måneder på profesjonell
psykiatrisk hjelp, og i Østfold fylke opptil flere år.
Dette er uakseptabelt.

Det finnes ikke undersøkelser som
kan vise hvor vanlig det er med en så lang ventetid som
referert til, men Helsetilsynet opplyser at barn som viser tidlige
symptomer, vanligvis blir tatt imot raskt.

Sosial- og helsedepartementet har via Statens
helsetilsyn innhentet en redegjørelse angående
den aktuelle saken som er omtalt i Aftenposten. Det er ikke noe
som tyder på at saken i Østfold har blitt håndtert
uforsvarlig, eller at ventetiden har vært kritikkverdig.
Tvert imot viser det seg at familien har fått tilbud om
hjelp samme dag som henvendelsen ble mottatt. Ifølge Helsetilsynet
har Aftenposten i sitt oppslag redigert sammen flere forskjellige
saker og uttalelser, slik at det kan fremstå som om den
lange ventetiden gjaldt saken i Østfold, noe som ikke er tilfellet.

Helsetilsynet vil imidlertid på oppdrag
fra departementet i løpet av februar gjennomføre
en undersøkelse i alle landets fylker for å få kartlagt
hvor lenge barn som er utsatt for seksuelle overgrep, venter før
de får tilbud om behandling.

I Regjeringens opptrappingsplan for psykisk
helse er det tatt utgangspunkt i at 5 pst. av barn og unge under
18 år har behov for tilbud fra barne- og ungdomspsykiatrien. I
dag er dekningsgraden ca. 2,1 pst. Den største utfordringen
ligger i å kunne rekruttere og utdanne tilstrekkelig personell
med nødvendig fagkompetanse, og å sikre en geografisk
fordeling av personellressursene i samsvar med behov. I den generelle
oppbyggingen av barne- og ungdomspsykiatrien som vi nå er
i gang med, forventer Regjeringen at også tilbudet til
seksuelt misbrukte barn blir styrket.

I St.meld. nr. 25 for 1996-97, Åpenhet og helhet,
og i St.prp. nr. 1 for 1999-2000 beskrives behovet for en videre
oppbygging og spredning av kompetanse når det gjelder behandling
og tiltak for seksuelt misbrukte barn. Vårt verktøy
i dette arbeidet har vært Nasjonalt ressurssenter for seksuelt
misbrukte barn.

Nasjonalt ressurssenter ble etablert som et
prosjekt fra 1995 til 1999, og er nå vedtatt videreført
i tre år. Senteret har som hovedmålsetting via
kompetanseoppbygging å forbedre tilbudet om utredning,
diagnostisering, behandling og støtte til seksuelt misbrukte
barn og deres pårørende. Tilbudet til denne gruppen
skal gis innenfor det ordinære apparatet i de fylkene en
bor. Nasjonalt ressurssenter har på oppdrag fra Sosial-
og helsedepartementet fått ansvar for å bistå andrelinjetjenesten
og regionene i oppbyggingen av nødvendig kompetanse for å behandle barn
som har blitt utsatt for seksuelle overgrep.

Styrkingen av tjenestetilbudet for barn og
ungdom i denne gruppen er en omfattende prosess. Det er viktig at fagmiljøene
deltar i et tverrfaglig og tverretatlig samarbeid innenfor barnevern,
politi, barne- og ungdomspsykiatri og barnemedisin. Derfor samarbeider
Sosial- og helsedepartementet med Barne- og familiedepartementet
og Justisdepartementet i dette arbeidet. Alle tre departementer
er enige om at det er behov for en særlig videre satsing
til fordel for seksuelt misbrukte barn.

Lodve Solholm hadde
her teke over presidentplassen.

 : Jeg vet ikke om det er helt etter protokollen,
men jeg vil gjerne takke representanten for tilleggsmerknaden, som
gir klart uttrykk for et engasjement som jeg deler. Jeg er blant
dem som er utålmodige etter resultater. Jeg er også blant
dem som blir fortvilet når jeg møter enkeltskjebner
som ikke får den hjelpen de har krav på. Vi vil
gradvis se resultater. Vi har en opptrappingsplan over åtte år.
Det innebærer en erkjennelse av at problemet ikke er løst
over natten, men det innebærer også en forpliktelse
fra hele Stortinget til å sørge for at år
om annet skal dette tjenestetilbudet bygges ut. Det vil jeg være
med og bidra til en målrettet satsing på.

Den kartlegging som jeg varslet, skal ikke
bidra til å forsinke prosessen, snarere tvert imot. Den
skal være klar i løpet av utgangen av neste måned.

 Når det gjelder de geografiske forskjeller,
kan jeg si mer om det når kartleggingen er foretatt og
vi faktisk vet hvordan situasjonen er i de enkelte fylker og i landet
som helhet. Men generelt kan jeg si at selv om bruddene på ventetidsgarantien
har gått dramatisk ned det siste halvannet året,
er det fortsatt uakseptable forskjeller fylkene imellom, sykehusene imellom
og tjenestene imellom. Dette arbeides det med i dialog med fagmiljøene. 

Det er helt rett som representanten Tømmerås
peker på, at jo tidligere man får hjelp, jo mindre
hjelp er det ofte behov for. Og noe av tanken med hele psykiatriplanen
er at vi skal styrke tjenestene i kommunene, nær der hvor
folk bor, og nær der man først oppdager at man
har et problem.





                

