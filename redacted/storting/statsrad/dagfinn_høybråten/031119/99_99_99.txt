 Jeg er enig i at dagens løsning med
kopiering av resepter som kan fornyes, er veldig
ressurskrevende og tungvint
både for apotekene og for trygdeetaten. Trygdeetaten er
avhengig av tilgang til tilstrekkelig dokumentasjon som viser det
konkrete grunnlaget for den enkelte utbetaling. Dette er dokumentasjon
som i dag bare finnes på blåresepten.

På den blå resepten er det
ført opp hva legen har forskrevet og i hvilken
mengde. Videre kvitterer pasienten for det som er mottatt på resepten.
Disse opplysningene går ikke fram av informasjonen
fra apotekenes datasystemer. Den informasjonen som produseres i
disse datasystemene, er den informasjon som framkommer på samleregningen.
Denne inneholder formalia i forhold til det som er utlevert, slik
som medlemmets navn, utleveringsdato, utleveringsmengde, pris og
forskrivende lege. Denne informasjonen fra apotekenes datasystem
bekrefter verken legens forskrivning eller at legemidlet
er mottatt av pasienten. Trygdeetaten har derfor ikke
mulighet til å kontrollere grunnlaget for utbetalingene
uten at en kopi av blåreseptene følger
med som bilag til samleregningene.

Riksrevisjonen har påpekt at Rikstrygdeverket
foretar oppgjør uten at kravene er tilstrekkelig dokumentert
med bilag. Det er følgelig av hensyn til Riksrevisjonens
krav at apotekene er bedt om å vedlegge reseptene ved hver sendte
regning til trygdeetaten. Dette innebærer at
resepter som kan fornyes, og som kunden derfor beholder selv, må kopieres.

Norges Apotekerforening og Rikstrygdeverket
har hatt en dialog om ulike løsninger for å samle
inn tilstrekkelig dokumentasjon for den enkelte utbetaling. Rikstrygdeverket
har etter å ha vurdert ulike alternativer funnet
at kopiering av reseptene er den beste
løsningen på å skaffe tilstrekkelig dokumentasjon
for oppgjøret.

Løsningen hvor alle fornyede
resepter må kopieres, er en midlertidig løsning
inntil elektroniske resepter blir innført. Når
de elektronisk innsendte oppgjørene er vedlagt elektroniske
resepter, foreligger det en løsning
som kan forenkle innsamling av den dokumentasjonen
som er nødvendig, og som oppleves som hensiktsmessig både for
apotekene og for trygdeetaten.

Jeg synes ikke denne løsningen
er tilfredsstillende. En overgang til bruk av elektroniske resepter
må derfor være en høyt
prioritert oppgave.

Jeg vil i et møte med Rikstrygdeverket
senere i dag drøfte mulige alternative løsninger
på kort sikt, og hvordan en kan sikre en samordnet og god
framdrift på det som må bli den framtidige løsning,
nemlig elektroniske resepter. Jeg vil nøye følge
med i hvordan ordningen med dokumentasjonen av resepter fungerer, både
for trygdeetaten og for apotekene.

 Det er to viktige hensyn som her står
mot hverandre. På den ene siden er det nødvendig
for trygdeetaten å ha et tilstrekkelig grunnlag for å kunne
kontrollere utbetalingene. På den andre siden må dette
systemet være praktikabelt og oppleves rasjonelt både
for etaten selv og for apotekene. Jeg konstaterer at man her har
kommet fram til en modell som ikke åpenbart ivaretar
disse hensynene på en balansert måte,
og det er grunnlaget for min dialog med Rikstrygdeverket.
Jeg tror ikke jeg vil si noe mer om framdriften enn at
det etter mitt syn er viktig å få til både
en praktikabel kortsiktig løsing og fortgang i det som
må bli framtidens løsning på dette området,
nemlig elektroniske resepter.

 La meg først si at jeg ikke
går god for de tallene som representanten Nesvik nå refererer
og multipliserer. Det reflekterer i så fall en meget høy
pris pr. kopi – men det skal jeg la ligge.

Jeg kan heller ikke gå god
for hans resonnement om at slike kostnader automatisk blir veltet
over på pasientene i form av økte egenandeler.
Egenandelene fastsettes som kjent gjennom vedtak i budsjettprosessen
her i huset. Men når det er sagt, deler jeg representanten
Nesviks oppfatning av at omfattende kopieringsoppgaver neppe er
veldig god bruk av farmasøytisk
personale, som er en knapphetsressurs i Norge.





                

 Jeg kan glede representanten Gaundal og alle
andre som måtte ha vært bekymret for
julebaksten, med at det blir egg til jul.

Helsedepartementet har gitt dispensasjon til å forlenge holdbarhetsdatoen
for egg – dette for å sikre en tilstrekkelig tilgang
på egg til jul. Den forlengede holdbarhetstiden vil ikke
medføre noen økt helserisiko for befolkningen.

De tidligere dispensasjonene er blitt gitt
under den forutsetning at eggbransjen etablerer et forsyningsapparat
som er i stand til å betjene den økte
etterspørselen som er ved jule- og påskehøytidene.
Det har blitt satt i gang en rekke tiltak, men på grunn
av økt etterspørsel av egg i 2003 har de vist
seg ikke å være tilstrekkelige.
Helsedepartementet har derfor funnet det riktig av hensyn
til forbrukerne å gi dispensasjon fra kravene om holdbarhetsmerking.
Departementet har samtidig understreket at bransjen for framtiden ikke
kan påregne rutinemessige dispensasjoner, og at den følgelig
må søke andre måter å dekke økt
etterspørsel på, som f.eks. gjennom økt
import av egg fra trygge importland.

 Tilleggsmerknaden foranlediger ikke
noe nytt svar fra min side.





                

 Sykehusreformen legger til rette for nasjonal
politisk styring av spesialisthelsetjenesten og helseforetakene.
Det må ikke reises tvil om dette. I siste omgang
vil det være Stortinget som bestemmer hva som skal være
innhold og innretning av denne styringen. Vi skal være
på vakt mot ytringer som kan underminere dette.

På den annen side er organiseringen
av foretakene et nytt system som skal utvikles med utgangspunkt
i det ansvars- og fullmaktssystemet som den nye loven fastsetter.
Et sentralt element i denne sammenheng er at det skal skje
en overordnet politisk styring av sykehusene, og at dette skal kombineres
med at det enkelte helseforetak får forutsigbare rammer
for driften. Bak dette ligger det en oppfatning om at dette er den
beste måten å sikre aktiv gjennomføring
på av de mål og rammer som overordnede politiske
organer fastsetter. Jeg vil også føye
til at lovens system åpner for at sykehuseier kan gripe
inn i enkeltsaker hvis disse er av vesentlig karakter, og da gjennom
foretaksmøtet.

Det må ikke etableres en
forståelse av at enhver inngripen i enkeltsaker er i strid
med modellen. Men jeg understreker at hvis omfang og innretning
av slike inngrep truer foretakenes mulighet for en helhetlig og
rasjonell planlegging av deres drift, er sentrale elementer
ved modellen truet.

Det er viktig at alle aktører
er med på å underbygge den styring som helseforetaksmodellen
forutsetter fra de politiske nivåene. Men det er også viktig
at en ny modell som nå skal sette seg, gir aksept for drøfting
av hva som vil være gode løsninger, både
sett ut fra et pasientperspektiv og ut fra at tjenesten skal være
under politisk styring.

Jeg har sett gjennom det innslaget på TV
2-nyhetene som representanten Alvheim refererer til. Selv om uttalelsene
fra styreleder Førde til en viss grad har bakgrunn i en
enkeltsak i den offentlige debatt og må ses i lys av nyhetssendingen
på TV 2 den 12. november, er de også et
generelt innlegg i en offentlig debatt. Jeg ser dermed uttalelsene
fra styrelederen for Helse Nord som et innspill i en systemdebatt
om ansvarsforhold mellom det politiske nivået
og foretakene. Jeg synes at vi bør ha en romslighet for
at det føres en aktiv systemdebatt, bygd på et
felles ansvar for at innhold, form og eventuell kopling opp
mot enkeltsaker ikke er slik at de ansvarlige politiske organenes
rolle i foretaksmodellen direkte eller indirekte undermineres.
Jeg har ved min praksis vist at jeg ikke viker tilbake
for å bruke denne myndigheten som Stortinget
har gitt meg.

 Jeg har snakket med styrelederen i Helse Nord
om dette innslaget, og jeg kan forsikre representanten Alvheim om
at styrelederen i Helse Nord 

ikke

 har
den oppfatning at sykehusene er fristilt fra
politisk styring. Jeg vil også be om at når
hans uttalelser blir diskutert, skiller man mellom det
han selv sa i direkte tale i intervjuet, og det som var
referert av reporter. For min del vil jeg, uavhengig av hva som sies
i debatten, ikke la meg rive med av følelser
når det gjelder sykehusdebatten. Jeg vil forvalte den myndighet
som Stortinget har gitt meg, og jeg vil forsøke å styre både med
hodet og hjertet.

 Jeg tror at representanten Alvheim og jeg da
vurderer innholdet og intensjonen i det Olav Helge Førde
i dette tilfellet har sagt, på litt ulik måte,
og det synes jeg må være greit. Jeg er imidlertid
enig med representanten Alvheim i at det er klart det vil gå en
grense for hva en styreleder kan ytre mot eier, i forhold
til fortsatt å ha dette oppdraget. Det vil jeg være meg
bevisst også for framtiden.





                

