 Redningstjenesten defineres som den offentlig
organiserte virksomhet som utøves i forbindelse med øyeblikkelig
innsats for å redde mennesker fra død eller skade
som følge av akutte ulykkes- eller faresituasjoner og som
ikke blir ivaretatt av særskilt opprettede organer eller
ved særlige tiltak. 

Justisdepartementet har ansvaret for den administrative
samordningen av redningstjenesten. Hovedredningssentralen og de
lokale redningssentraler har ansvaret for den operative samordningen
ved aksjoner. 

Hovedredningssentralen kan etter rekvireringsreglene for
luftambulanse rekvirere luftambulanse til redningsoppdrag. Dette
skjer ved at lokal redningssentral, politidistrikt, anmoder hovedredningssentralen
om å få benytte luftambulansehelikopter i forbindelse
med f.eks. søk etter savnet person. Luftfartøyene
vil i slike tilfeller være underlagt den redningssentralen
som koordinerer aksjonen. Redningssentralen betaler luftambulanseoperatøren for
slike oppdrag. 1995 ble det registrert 61 slike redningsoppdrag.
Det virkelige tallet er sannsynligvis en god del større,
idet et redningsoppdrag ofte omdefineres til luftambulanseoppdrag
dersom man finner en skadet som har behov for legehjelp. 

Det er i utgangspunktet redningshelikoptrene
som skal utføre redningsoppdrag. En av målsettingene
for ambulansehelikoptrene er at de skal være en ressurs
som kan settes inn i redningsoperasjoner. I det ligger ikke at de
skal fungere som redningshelikoptre, men at de skal kunne brukes
som den akuttmedisinske ressurs de faktisk representerer. 

En utvikling av ambulansehelikoptrene i retning
av redningshelikoptre vil bl.a. forutsette større helikoptre
og påmontering av heis. Dette er ikke bare et teknisk,
utstyrsmessig spørsmål, men vil også stille
betydelig økte krav til trening og redningsmessig kompetanse.
Større helikoptre kan bety tap av funksjonalitet ved økte
krav til landingsplass. Luftambulanseutvalget, som nylig har utredet
luftambulansetjenesten i Norge, mener at nytten ved en slik utvikling
ikke står i rimelig forhold til kostnadene, og vil derfor
ikke gå inn for en slik utvikling. 

  Jeg har redegjort for hvordan ansvarsfordelingen
og også koordineringsansvaret er utformet i de ordninger
vi har for henholdsvis redningstjenesten og luftambulansetjenesten.
Jeg kan selvfølgelig ikke utelukke at det i praksis finnes
eksempler på dårlig samordning, selv om intensjonene
og retningslinjene skulle være de beste. 

Mitt svar på representanten Ballos
tilleggsspørsmål er at vi nå har to offentlige
utredninger til behandling. Det er NOU 1998:8 Luftambulansetjenesten
i Norge, som nettopp har vært på høring,
og NOU 1997:3 Om Redningshelikoptertjenesten, som er justisministerens
ansvar. Det vil gi en anledning til å gjennomdrøfte
de spørsmål som representanten Ballo reiste. Når
jeg ikke gikk lenger i mitt svar enn jeg gjorde, var det nettopp
av respekt for den prosessen som vi har foran oss knyttet til disse
utredningene, som jeg regner med vil bli forelagt Stortinget på en
egnet måte. 





                

  I spørretimen den 11. februar
i fjor besvarte jeg spørsmål med omtrent samme
innhold som det spørsmålet representanten Olav
Gunnar Ballo her stiller. I mitt svar den gang gjorde jeg rede for holdningen
til abortpillen og hvilke muligheter norske kvinner har til å benytte
den. Svaret jeg gav den gang, er gyldig også i dag.

Abortpillen er ikke i ordinær handel.
Likevel kan pillen i praksis sies å være tilgjengelig
over hele landet. Et vilkår for å kunne benytte
pillen fremfor kirurgisk inngrep er at avdelingsoverlege, eventuelt
seksjonsoverlege, ved det aktuelle sykehuset søker Statens
legemiddelkontroll om såkalt godkjenningsfritak. Det er
en faglig vurdering som ligger til grunn for søknaden.
Normalt blir søknader om godkjenningsfritak avgjort i løpet
av to uker. Rekvirerende lege har et særlig ansvar for å se
til at legemidler gitt etter godkjenningsfritak, tilfredsstiller
de krav til kvalitet, sikkerhet og effekt man normalt stiller til legemidler.

Innvilgelse av godkjenningsfritak gir anledning
til å benytte pillen i en nærmere avgrenset periode.
Deretter blir det opp til den enkelte sykehuslege å vurdere
hvorvidt bruk av det aktuelle preparatet er den behandlingsform
som den enkelte pasient vil være best tjent med.

De fleste av landets sykehus har til nå ikke
tatt i bruk pillen. Blant de sykehus som benytter pillen, varierer omfanget
av bruken sterkt. Dette kan ha sammenheng med at produsenten har
hatt problemer med å dekke etterspørselen i 1998,
og at sykehusene av den grunn ikke har kunnet bruke pillen i tiltenkt
omfang. Jeg har fått opplyst at leveringssituasjonen ventelig
vil bli bedre i 1999. Et noe svakt omfang av bruken av pillen kan
også ha sammenheng med at svangerskapsavbrudd ved bruk av
medikamenter er en ny metode i Norge og dermed ikke fremstår
som et nærliggende alternativ til kirurgisk inngrep. Det
er først i løpet av det siste året at
pillen er blitt prøvd ut ved norske sykehus. Haukeland
sykehus i Bergen var først ute. De fikk levert sine første
piller i april 1998, og anser nå at pillen kan gå inn
som en del av sitt medisinske tilbud.

Abortloven § 3 slår
fast at inngrep som utføres før 12. svangerskapsuke,
kun kan utføres i sykehus eller andre helseinstitusjoner
som fylkeslegen har godkjent til dette. Loven skiller ikke mellom
kirurgisk inngrep og medikamentelt indusert svangerskapsavbrudd.

Jeg anser forvaltningens håndtering
av denne saken å være i tråd med Stortingets
behandling av disse spørsmål, jf. Innst. S. nr.
197 for 1988-89 og Innst. S. nr. 231 for 1995-96. Sykehusene må gjøre
en faglig vurdering av om de skal benytte abortpillen som et alternativ
til kirurgisk inngrep. Sykehusene må selv vurdere om de
er klare til å ta i bruk pillen og om de derfor skal søke
om godkjenningsfritak.

  Jeg anser det for å være
en oppfølging av Stortingets behandling at forvaltningen
faktisk innvilger de godkjenningsfritak som det blir søkt
om, når kriteriene for slike godkjenningfritak foreligger.
I den grad leveringssituasjonen for disse medikamentene
har vært en begrensende faktor, har jeg fått opplyst
at det ventelig vil bli bedre i 1999.

Men det må være slik også her
at det er ansvarlig lege som med utgangspunkt i tilgjengelige behandlingsmuligheter
på det aktuelle sykehus, ut fra forsvarlighetskriterier
og i samråd med pasienten, vurderer hvilken behandlingsmetode
som er riktig å anvende. 

Jeg antar at med de erfaringer man etter hvert
vinner, så vil flere sykehus ta denne pillen i bruk. Jeg
er enig med representanten Ballo i at i den grad dette er en mer skånsom
og bedre metode, kan det skje.





                

  Norske myndigheters holdning til beriking
samsvarer med de prinsippene som er fastsatt i Codex Alimentarius" internasjonale
standard for tilsetting av essensielle næringsstoffer i
næringsmidler.  Slike retningslinjer har til formål å fastsette
ensartede premisser for beriking, og bygger på at beriking
kun skal tillates dersom man kan dokumentere et behov for tilsettingen
i befolkningen.  Videre må det dokumenteres at den matvaren
man søker beriket, er egnet for å nå de angjeldende
grupper av befolkningen.  På grunn av ulike kostvaner vil
både spørsmål om dokumentasjon av behov og
dokumentasjon for at angjeldende næringsmiddel er egnet
til å dekke behovet, variere fra land til land.

I Norge er det SNT – Statens næringsmiddeltilsyn – som
gir tillatelse til beriking, basert på tilråding
fra Statens ernæringsråd.  SNT har ikke hjemmel
til å gi enkelttillatelse når det gjelder beriking.
 Dersom ett produkt tillates beriket, vil et tilsvarende produkt
ikke kunne avvises med mindre det foreligger en saklig begrunnelse
for å tillate beriking av én type produkter, men
nekte beriking av en annen.  Det vil si at en tillatelse til beriking
av cornflakes vil medføre at man heller ikke vil kunne
nekte beriking av andre typer frokostcerealer.  Saken er derfor av
prinsipiell karakter.

Resultatet av en friere berikingspraksis ville
kunne føre til en situasjon med et ukjent antall berikede
produkter på markedet, hvor trolig ikke ett enkelt produkt
isolert sett vil kunne sies å utgjøre noen helserisiko.
 Men samlet sett vil disse kunne overstige anbefalt inntak av vitaminer
og mineraler i befolkningen.  De helsemessige betenkeligheter i
forbindelse med fri beriking er bl.a. risiko for overdosering av
enkelte næringsstoffer som tilsettes i flere næringsmidler,
og at et unaturlig høyt inntak av enkelte vitaminer og
mineraler vil kunne forstyrre kroppens opptak av andre nødvendige
stoffer.  Fordi helserisiko ikke kan utelukkes, må føre
var-prinsippet veie tungt i slike saker.  Videre er langtidseffekter
av beriking lite kjent.

Norske fagmyndigheter anbefaler at dagens berikingspolitikk
opprettholdes, og at det bare blir gitt tillatelse til tilsetting
av vitaminer og mineraler når det ut fra et helsehensyn
foreligger et dokumentert behov.

Når det gjelder cornflakes spesielt,
har norske myndigheter blitt bedt om å dokumentere at beriket
cornflakes alene vil kunne representere en helserisiko for den norske
befolkningen.  Å dokumentere potensiell helseskade krever risikoberegninger
for hvert enkelt næringsstoff hvor det er fare for overdosering.

Det er vår holdning så langt
at dokumentasjon av helseskade uansett bør følges
opp med argumentasjon om de prinsipper som berikingspolitikken i
Norge bygger på pr. i dag, nemlig at det må foreligge
et reelt behov i befolkningen for å gi tillatelse til beriking
av et gitt næringsstoff.

Norge har i underkant av to måneder
på seg til å utarbeide et svar til ESA.  Denne
perioden vil departementet bruke til å foreta en grundig
gjennomgang av norsk berikingspraksis, for deretter å kunne
ta endelig stilling.

   Jeg kan bekrefte at departementet arbeider
med ytterligere å underbygge det standpunkt som vi har
tatt i den konkrete saken.  Den type presedens som det er grunn
til å frykte, er en konsekvens av det norske regelverket
som tilsier at gir man tillatelse til beriking av ett bestemt produkt,
må man samtidig tillate beriking av andre liknende produkter
i samme produktgruppe.  Det vil innebære at vi i realiteten
står overfor et spørsmål om en ganske
betydelig omlegging av norsk ernæringspolitikk når
det gjelder beriking.  Derfor er spørsmålet prinsipielt.





                

   Honorartariffen eller normaltariffen for
legene er et resultat av forhandlinger mellom staten, Kommunenes
Sentralforbund og Lægeforeningen. Honorartakstene
er bindende for leger med driftsavtale, og de egenandelene som fremkommer
i normaltariffen, gjelder også hos fastlønte kommuneleger.
 Det er et felles ansvar for avtalepartene å påse
at bestemmelsene følges.

Normaltariffens virkeområde er avgrenset
til de behandlinger og øvrige forhold som er omtalt i tariffen.
 Det finnes behandlinger som det ikke er fastsatt takster for og
der legen selv kan fastsette hva pasienten skal betale.  Ett eksempel
kan være akupunkturbehandling.  Det er slått fast
i tariffen at skriving av resept dekkes av de fastsatte konsultasjonshonorarene.
 Derimot er det slik at om legen må sende resepten til
pasienten eller til apoteket, er dette et forhold som ikke er regulert
gjennom normaltariffen.  Det synes å være en forholdsvis
utbredt praksis at legen belaster pasienten med et ekspedisjonsgebyr
i slike tilfeller.

Enten pasienten har hatt en vanlig konsultasjon
på legekontoret eller en såkalt enkel
kontakt på legekontoret eller pr. telefon, er altså utfylling
av en eventuell resept dekket av de takstene legen kan innkreve
fra pasienten eller folketrygden.  Like lite som legen har grunnlag
for å kreve et ekstra gebyr for å overlevere resepten
til pasienten i løpet av en konsultasjon, like lite er
det grunnlag for gebyr om pasienten etter en telefonkonsultasjon
henter den ferdig utfylte resepten på legekontoret.  Jeg
vil vurdere tiltak som kan bidra til bedre kunnskap om dette.  Om
nødvendig bør det kunne tas inn en presisering
av dette i legenes taksthefte.

   Det korte svaret er ja.  Det fremgår
også av det første svaret jeg gav, at det er slik
det forholder seg.  Jeg vil som sagt vurdere en tydeliggjøring
av dette budskap overfor de aktører som det er viktig for.





                

