 Som nevnt i spørsmålet, fikk
Norgesnettrådet i begynnelsen av 1999 i oppdrag å utrede
framtidig organisering av utdanningstilbud i radiografi og stråleterapi.
I slutten av oktober i fjor ble utredningen om radiograf- og stråleterapiutdanningen oversendt
fra Kirke-, utdannings- og forskningsdepartementet til Sosial- og
helsedepartementet. I utredningen blir fire ulike modeller presentert:

1.	dagens modell med
overføring av stråleterapiutdanningen til høgskolesystemet

2.	en modulbasert modell for videreutdanning
i stråleterapi

3.	to separate treårige høgskoleutdanninger
i diagnostikk og terapi

4.	to spesialiseringer innen en fellesutdanning
i radiografi

Utredningen konkluderer med å foreslå at
dagens treårige grunnutdanning i radiografi beholdes slik
den er i dag. Dagens ordning med en bedriftsintern ettårig
videreutdanning i stråleterapi foreslås erstattet
med en modulbasert videre- og etterutdanningsmodell i stråleterapi
og diagnostisk radiografi ved høgskoler. Alle høringsinstansene
støtter modellen med at den treårige radiografutdanningen
blir som nå. De fleste høringsinstansene støtter også at
videreutdanningen bør overføres til høgskolesystemet
som oppdragsundervisning.

Sosial- og helsedepartementet har hatt møte
med Kirke-, utdannings- og forskningsdepartementet for å drøfte
og avklare hvordan videreutdanningen i stråleterapi
eventuelt skal overføres til høgskolesystemet,
samt modeller for videreutdanningene innen diagnostikk. Aktuelle
problemstillinger som nå drøftes, er hvordan utdanningen
skal organiseres og finansieres samt rekrutteringssituasjonen når
det gjelder stråleterapeuter.

Jeg vil i løpet av våren
gå nøye gjennom de ulike spørsmål
i forbindelse med iverksetting av en eventuell videreutdanning i
stråleterapi ved høgskolene. For å sikre faglig
kompetanse er det en del forhold som må avklares før
utdanningen kan igangsettes. I forhold til Kreftplanen er jeg sterkt
opptatt av å bedre rekrutteringen av stråleterapeuter.
Jeg vil derfor arbeide for en rask iverksettelse.

  Meråker Sanitetsforenings Kurbad
og Meråker videregående skole søkte i 1999
om 3,1 mill. kr til et prosjekt som omtalt i representanten Gaundals
spørsmål. Prosjektet ble nærmere presentert
for Sosial- og helsedepartementet i møte 3. november i
fjor. Departementet gav da bl.a. uttrykk for at prosjektet virket
interessant, men at beløpet det ble søkt om, var
for høyt, gitt de midler som var satt av til forsøksvirksomhet
på rehabiliteringsområdet. I møtet ble det
vist til at en fornyet søknad ville bli seriøst
vurdert, men at utfallet av en slik vurdering ikke var gitt. På bakgrunn
av den interesse for rehabilitering som er vist i kjølvannet
av St. meld. nr. 21 for 1998-99, Ansvar og meistring, og Stortingets
behandling av denne, har Sosial- og helsedepartementet mottatt mange
søknader om prosjektstøtte på dette området.
For å få støtte må prosjekter være
på prioriterte områder, de må ha en faglig
god innretting og de må ha en forsvarlig kostnadsramme.
Meråker Sanitetsforenings Kurbad og Meråker
videregående skole har i sin fornyede søknad om
prosjektmidler opprettholdt den opprinnelige søknadssummen.
Departementet vil ved vurdering av søknaden se den innenfor
en samlet vurdering av hvilke rehabiliteringsprosjekt som skal få støtte
ut fra de kriterier jeg her har redegjort for. Et nytt svar til
Meråker Sanitetsforenings Kurbad og Meråker
videregående skole vil kunne påregnes i løpet av
kort tid. 

  Behandlingen av stortingsmeldingen om rehabilitering
legger jo nettopp opp til en omlegging av rehabiliteringspolitikken
med sikte på større helhet i tilbudet for den
enkelte, og en enda sterkere faglig forankring og kvalitet på det
som tilbys. Hele oppfølgingen av meldingen vil dreie seg
om den type dreining av politikken som det her refereres til. 

Jeg viser til at departementet har vurdert
dette prosjektet som interessant, men jeg kan ikke på dette
tidspunkt konkludere den søknadsbehandlingen, så hvilke konsekvenser
det vil få for den konkrete søknaden, er det for
tidlig å avklare her og nå. 

  Noe av tanken med rehabiliteringspolitikken
er jo at aktører med ulike roller skal samarbeide og samspille
om et helhetlig og koordinert tilbud for den enkelte. Og jeg for
min del er positiv til at både forsikringsselskaper og
andre som har klare interesser av å medvirke
til gode tilbud, får anledning til det innenfor rammen
av de retningslinjer og planer som offentlige myndigheter trekker
opp. 





                

 Jeg vil innledningsvis vise til at spørsmålet
om finansieringsordninger for kreftmedisiner ble tatt opp i spørretimen
3. november 1999.    I mitt svar den gangen sa jeg at en bedre finansieringsordning
skulle på plass tidligst mulig i 2000. Dette står jeg
ved. 

Denne saken dreier seg om bruk av cellegift
i kreftbehandling. Behandlingen har ulik kostnad avhengig av hvilket
medikament som brukes. For noen krefttyper er det avgjørende
for resultatet at de dyreste medikamentene er tilgjengelige og brukes.
Disse medikamentene kan imidlertid være svært
dyre. Refusjonen i innsatsstyrt finansiering differensierer ikke
i forhold til hvorvidt det brukes et rimelig eller dyrt medikament.
Sosial- og helsedepartementet har derfor arbeidet sammen med fagmiljøene
for å finne en løsning innenfor den innsatsstyrte
finansiering på dette. Løsningen er i korthet
at refusjonen i større grad vil avhenge av hvilken type
behandling som blir gitt. I disse dager forbereder sykehusene det
registreringsmessige grunnlaget for å kunne ta i bruk en
ny løsning. Det foreligger slik sett en løsning
som jeg er opptatt av å iverksette tidligst mulig i år.

Finansieringen av dyre kreftmedisiner er imidlertid også en
del av en generell problemstilling, nemlig hvordan vi skal tilrettelegge
finansieringsordningene for det som kalles høykostmedisin
i sykehusene. Denne problemstillingen har regionsykehusene spesielt
tatt opp, og det vil være en del av den varslede gjennomgangen
jeg vil komme til Stortinget med i form av en proposisjon allerede
neste måned.

Fra 1. januar 2000 er innsatsstyrt finansiering
kun justert for de forhold som er direkte forelagt Stortinget i St.prp.
nr. 1 for 1999-2000. Blant annet med hensyn til krav om god forutsigbarhet
og enkelhet i ordningen mener jeg det er riktig å foreta
systemmessige endringer samlet.

Når det gjelder representanten Høeghs
konkrete spørsmål om innlemmelse av kreftmedisiner
i blåreseptordningen, vil jeg vise til det jeg svarte i
spørretimen 3. november 1999. Det vil etter min oppfatning
kunne svekke sykehusets samlede ansvar for ressursbruken om staten
direkte finansierer enkelte innsatsfaktorer i behandlingsopplegget
i sykehus gjennom blåreseptordningen. Jeg vil minne om
at det finnes en hel rekke medisiner, implantater og materiell som
er kostbart i sykehusbehandlingen. Det er derfor nødvendig å finne
løsninger innenfor eksisterende finansieringssystem som
fanger opp denne problemstillingen på en god måte,
uten å frata sykehusene det styringsmessige ansvar for
prioriteringen av ressursene. På dette grunnlag vil jeg
i vår legge fram et konkret forslag til løsning
for Stortinget.

  La meg bekrefte at jeg deler det synspunkt
som representanten Høegh gir uttrykk for, nemlig at siktemålet
her ikke primært er ordningen og ordningens utforming,
men at den virker slik at kreftpasienter får den behandlingen
de med rette skal ha ut fra en faglig vurdering. Jeg mener altså at
det lar seg gjøre å utforme en slik ordning innenfor
innsatsstyrt finansiering, og det forslaget jeg vil fremlegge for
Stortinget, vil gi svar på det spørsmål
som representanten Høegh nå stiller.

 Det er nettopp det som er poenget med å foreslå en
løsning som differensierer i forhold til typen behandling
av kreftpasienter, at man skal gi gjennom innsatsstyrt finansiering
et bedre oppgjør for de dyreste behandlingsformene og medikamentene
enn man gjør for dem som krever rimeligere innsatsfaktorer.
Og i den grad det er mulig å fange dette opp i ISF-systemet – og
det mener jeg at det er – vil nettopp den hensikten som
representanten Høegh og jeg er helt enige om, kunne ivaretas
i en slik modell. Men dette får Stortinget anledning til å ha
en oppfatning om når saken kommer i løpet av våren.





                

 Utredningen «Bruk av tannrestaureringsmaterialer
i Norge» inneholder en bred tilnærming til spørsmål
knyttet til bruken av amalgam i tannhelsetjenesten. Statens helsetilsyn
trekker selv fram tre hovedkonklusjoner fra utredningen som retningsgivende
for sine anbefalinger til departementet:

		Med dagens vitenskapelig etterprøvbare
metoder har det ikke vært mulig å bevise en sammenheng
mellom bruk av amalgam i tannfyllinger og helseskade.

		Amalgam har enkelte fordeler, men mange ulemper.

		Tannhelsedata og forbruksdata viser at amalgam er på vei
ut som tannrestaureringsmateriale.

Tannhelsen i befolkningen er bedret kraftig
de siste 30 årene, og behovet for nye fyllinger er sunket
dramatisk. Det er imidlertid en målsetting å redusere
befolkningens og miljøets kvikksølveksponering.
På denne bakgrunn er det allerede påbudt med amalgamavskillere
på tannlegekontor. Nå bør også legging
av nye amalgamfyllinger reduseres mest mulig.

Helsetilsynet skisserte i sin anbefaling fire
alternative fremgangsmåter for å redusere bruken
av amalgam:

1.		en naturlig utfasing av bruk av
amalgam som følge av utviklingen innen feltet, uten spesielle
tiltak

2.		faglige anbefalinger som vil redusere bruken av amalgam

3.		sette en dato for når det skal være
slutt med å legge nye amalgamfyllinger

4.		forby amalgam og tilby utskifting for dem som ønsker det

Av disse anbefalte Helsetilsynet alternativ
2. Dette er en videreutvikling av de anbefalinger som gjelder i
dag. Den er utformet etter en avveining mellom det som hevdes av
motstandere og tilhengere av bruk av amalgam, og det man med sikkerhet
kan si ved hjelp av vitenskapelig etterprøvbare metoder.
Tiltaket vil fungere som et ekstra incitament i forhold til utviklingen,
som viser at amalgam er på vei ut som tannfyllingsmateriale.
Ca. 1,5 millioner nordmenn over 30 år har velfungerende
amalgamfyllinger. Jeg har valgt å følge Helsetilsynets
faglige anbefaling på dette punkt, altså faglige
anbefalinger for å redusere og fase ut bruken av amalgam
uten å sette en bestemt dato. Et forbud vil ikke hjelpe
de mennesker som i dag mener deres helseproblemer skyldes amalgam.

Den mest formålstjenlige veien å gå videre
vil etter min mening være å bruke mer ressurser
på å kvalitetssikre nye og bedre tannrestaureringsmaterialer.
Samtidig vil jeg støtte forskning og utprøvende
behandling som søker ny kunnskap om mulige skadevirkninger
som følge av bruk av amalgam og andre fyllingsmaterialer.

Norge har som ett av få land i verden
siden 1994 hatt et utredningstilbud for mennesker med bivirkningsproblemer
knyttet til tannbehandlingsmaterialer. Jeg har på budsjettet
for inneværende år valgt å øke
bevilgningen til Bivirkningsgruppen i Bergen, slik at klinisk utredningsvirksomhet
utvides og utprøvende behandling startes opp. Bivirkningsgruppen
arbeider nå med en veileder for utredning av pasienter
med bivirkninger av orale biomaterialer. I tillegg har jeg valgt å bevilge
penger til Nordisk institutt for odontologisk materialprøvning, NIOM,
til deltakelse i internasjonalt standardiseringsarbeid.
NIOM har en sentral rolle som rådgiver overfor nordiske
helsemyndigheter gjennom testing av materialer og deltakelse i standardiserings-
og forskningsvirksomhet på tannbehandlingsmaterialer. Jeg
har også bedt Helsetilsynet utarbeide en metode
for å overvåke markedet og bruken av tannbehandlingsmaterialer.

 Norsk Pasientskadeerstatning behandler krav
om erstatning for skader påført ved offentlige
somatiske sykehus og deres poliklinikker. Videre dekker reglene
kommunelegetjenesten og den kommunale legevakt samt offentlige psykiatriske
sykehus og deres poliklinikker. Mye av hensikten med Norsk Pasientskadeerstatning
og de reglene ordningen bygger på, er bl.a. å bringe
søkelyset bort fra spørsmål om helsepersonells
skyld eller uaktsomhet.

Erstatning etter reglene for Norsk Pasientskadeerstatning
gis for fysisk skade forårsaket av undersøkelse, diagnostikk,
behandling og lignende, men med enkelte unntak. Det gis bl.a. ikke
erstatning når risikoen er kjent, og heller ikke når
behandlingen som gis, er adekvat. Det er behandlingen og risikoen
forbundet med denne, som i hovedsak er avgjørende. Videre
er det et krav om at det har oppstått en skade, og at det
er en årsakssammenheng mellom behandlingen og skaden.

Etter norsk rett er det et vilkår
for erstatning at skaden har påført pasienten
et økonomisk tap f.eks. i form av tapt arbeidsinntekt,
og det er dette tapet erstatningen i første omgang skal
dekke. Ved varige medisinske skader over et visst nivå kan
det også ytes menerstatning, dvs. erstatning for redusert
livsutfoldelse.

Det er videre riktig, som representanten Gaundal
nevner i sitt spørsmål, at det også kan
gis oppreisning, dvs. erstatning som ikke er knyttet til økonomisk
tap eller medisinsk men. Slik erstatning utbetales bare hvis det
foreligger grov uaktsomhet, og det er en beløpsmessig begrensning
på 20 000 kr. Denne regel om oppreisning gjelder bare for
de somatiske sykehus, ikke for kommunelegetjenesten eller
i psykiatrien.

Spørsmål om pasienten skal
få såkalt oppreisning, avgjøres ikke
i sekretariatet i Norsk Pasientskadeerstatning. Det er alltid Pasientskadeerstatningsnemnda
som behandler slike krav. I 1998 ble seks krav om oppreisning brakt
inn for nemnda, tre fikk medhold i sine krav. I 1999 var tallet
ti, hvorav tre fikk medhold.

Jeg oppfatter spørsmålet
slik at representanten Gaundal ønsker svar på om
det kan karakteriseres som grovt uaktsomt, og således gi
grunnlag for oppreisning, at en lege ikke stiller riktig diagnose,
ikke stiller noen diagnose i det hele tatt, mistror sin pasient
eller ikke registrerer bivirkninger eller skader som pasienten påføres. 

Det er ingen enkel formel i slike saker som
kan fortelle hvilke handlinger eller unnlatelser som er grovt uaktsomme,
og hvilke som ikke er det. Spørsmål om grov uaktsomhet
må vurderes konkret i det enkelte tilfellet. Det som er
klart, er at grov uaktsomhet krever en kvalifisert klanderverdig
opptreden fra legen, mens den mildeste skyldformen, simpel uaktsomhet,
bare krever at legen i liten grad kan lastes.

Som nevnt gjelder oppreisningserstatningen
bare for de somatiske sykehusene, og ikke for kommunelegetjenesten.
Ordningen er heller ikke foreslått videreført
i ny pasientskadelov. Spørsmål om grov skyld og
oppreisningserstatning kan imidlertid bringes inn for domstolene for
vurdering. Erstatningen vil da vurderes etter skadeserstatningsloven § 3-5
om erstatning – oppreisning – for skade av ikke økonomisk
art.

Stortinget vil imidlertid ha anledning til å gå inn
i de ulike sider av disse spørsmålene i forbindelse
med behandlingen av forslag til ny lov om pasientskadeerstatning.

  Jeg har redegjort for jusen slik den er å forstå i
dag, og jeg har også redegjort for de muligheter til å se
på den som Stortinget har i sine hender i forbindelse med
behandlingen av pasientskadeerstatningsloven. 

Men utover det juridiske er jeg sterkt opptatt
av at helsetjenesten blir enda bedre i sitt møte
med den enkelte pasient. Jeg har merket meg undersøkelsen
i Lægeforeningens tidsskrift, og den samstemmer med brukerundersøkelser
som er gjort for øvrig, og som viser at det pasientene
aller mest etterspør, det er å bli sett, det er å bli
møtt, det er å bli respektert. Og det er helt
sentrale spørsmål i den stortingsmeldingen om
verdier i helsetjenesten som Regjeringen la fram før jul,
og som jeg håper vil skape gode prosesser både
i denne sal og blant helsepersonell.

 Jeg er helt enig med representanten Gaundal
i at spørsmålet i tillegg til å ha en juridisk
side, også har en moralsk og en holdningsmessig side. Og
jeg tror ikke at disse problemstillingene i det brede løses
gjennom jus. Først og fremst må de løses gjennom
et aktivt arbeid med å utvikle både holdninger og
lytteevne der helsetjenesten møter det enkelte mennesket.
Og det er prosesser som vi gjennom denne stortingsmeldingen som
jeg viste til, håper vi skal forsterke, slik at mennesker
som er i sårbare livssituasjoner, og som møter
helsetjenesten i en ubalanse av makt og posisjon, skal føle
seg tryggere og mer respektert enn det mange kan berette om i dag.

