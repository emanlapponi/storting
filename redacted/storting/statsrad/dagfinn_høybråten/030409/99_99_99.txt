 Ansvaret for å holde seg informert
om og følge det til enhver tid gjeldende regelverk ligger
hos bransjen. Statens næringsmiddeltilsyn, SNT, har gjort
flere tiltak for å bidra til informasjon om regelverket.
Myndighetene ser det som alvorlig at regelverket ikke
følges og setter derfor pris på den innsats Forbrukerrådet
gjør for å sette fokus på dette. Det
kommunale og interkommunale næringsmiddeltilsynet har delegert
myndighet til å føre tilsyn med og fatte
nødvendige vedtak overfor virksomhetene etter
merkeforskriften. Jeg forventer at tilsynet følger opp
Forbrukerrådets funn.

Tidligere var det kun krav om at emballerte
næringsmidler skulle merkes med innhold av tilsetningsstoffer. Fra
og med 15. februar i år skal også tilsetningsstoffer
i uemballerte næringsmidler være merket
for at forbrukerne skal kunne gjøre et bevisst og informert
valg.

Hva kan så myndighetene gjøre
for å hindre alvorlige helseskader?

Syntetiske fargestoffer og spesielt
såkalte azofargestoffer er stoffer som er kjent for å kunne
utløse overfølsomhetsreaksjoner hos enkelte. Det
finnes få vitenskapelige studier om slike reaksjoner.
Pr. dags dato vet man for lite om hva som forårsaker
overfølsomhetsreaksjoner og hyperaktivitet, og om tilsetningsstoffer
kan være en årsak.

SNT har gjennomført en kartlegging
i bruk av fargestoffer i sukkervarer og aromatiserte drikker. Denne
er ennå ikke ferdigstilt, men foreløpige
tall viser at ca. 12 pst. av de undersøkte produktene
inneholdt azofargestoffer. Av drikkevarene var mange såkalte
barmikser, som ikke retter seg mot barn. Ingen av sukkervarene
og kun tre av drikkevarene var produsert i Norge, og disse drikkevarene
var alle barmikser. For å følge utviklingen bør
en slik kartlegging gjøres regelmessig, og jeg vil følge
opp dette.

SNT er i ferd med å utarbeide egne
temasider på sine hjemmesider om tilsetningsstoffer.

SNT samarbeider med de nordiske landene via
Nordisk Ministerråd. Norge har deltatt i et prosjekt
som har sett på risikovurderingene som ligger til grunn
for godkjenning av samtlige tilsetningsstoffer i EU. I tillegg vil Norge
foreslå et nytt nordisk prosjekt fra 2004 der man analyserer
innhold av tilsetningsstoffer i næringsmidler. Disse kan
igjen kombineres med nasjonale inntakstall for å vurdere
risiko, spesielt for utsatte grupper.

The Food Standard Agency, FSA, i Storbritannia
har nylig finansiert en studie om fargestoffer og hyperaktivitet
samt overfølsomhet hos barn. Heller ikke her
er det mulig å komme fram til en bestemt konklusjon,
men FSA arbeider videre med dette. Norske myndigheter
vil følge dette arbeidet nøye.

 La meg understreke at den avtalen som i sin
tid ble inngått, var en frivillig avtale, men at det selvfølgelig
er viktig at bransjen står til troende i forhold til hva
den har lovt den norske offentligheten. Det er det all
grunn til å konfrontere bransjen med.

Likeledes må bransjen og den enkelte
ansvarlige utøver konfronteres med brudd på regelverket.
Det er en tilsynsoppgave å følge opp dette, slik
jeg redegjorde for i mitt hovedsvar. Det gjelder også de
nye merkereglene og uemballerte produkter.

Jeg vil for min del i forhold til SNT forsikre
meg om at informasjon og oppfølging når det gjelder
hva slags merking man kan gjøre, og skal gjøre,
er tilstrekkelig i forhold til å få implementert
dette regelverket.

 Representanten Lund tar i spørsmålet
opp dommen i EF-domstolen som gjelder Danmark og tilsettingsstoffdirektivene.
Det punktet der Danmark har fått medhold, gjelder ikke
fargestoffer, men – som kjent – grenseverdiene
når det gjelder nitrat og nitritt. Så det er et
annet spørsmål. Men i den forbindelse viser jeg
til det som statsministeren sa her i spontanspørretimen
for to uker siden, at vi fra norsk side studerer dommen
nøye. Vi kommer til å ta kontakt med danske
myndigheter når det gjelder hvordan de vil forholde seg
til EF-dommen, og vi vil også vurdere våre egne
tiltak i forhold til det som framkommer i den prosessen.





                

 Jeg vil innledningsvis minne om at andelen
private sykehussenger i Norge er svært beskjeden
i forhold til antall offentlige sykehussenger. Vi har rundt regnet
100 private sykehussenger og 13 000 offentlige.

De private helseinstitusjonene utgjør
et viktig supplement til de offentlige sykehusene
og er også et viktig korrektiv til disse når
det gjelder organisering og effektivitet. Den nye reformen i pasientrettighetsloven
foreslår bl.a. å utvide pasientenes rett til fritt
sykehusvalg til også å omfatte private
sykehus som har inngått avtale med de regionale
helseforetakene.

Siden nyttår har det kommet
inn ni søknader om å etablere privat
sykehusvirksomhet. Søknadene fordeler seg med fire
søknader fra Helse Øst, to fra Helse Sør, to fra
Helse Vest, ingen fra Helse Midt-Norge og en fra Helse Nord. Av
søknader i 2002 ble fire godkjent høsten 2002,
og to ble godkjent nå i 2003. De to sykehusene som
hittil i 2003 har fått godkjent sin virksomhet, hører hjemme
i henholdsvis Helse Nord og Helse Midt-Norge. Det gjelder Klinikk
Stokkan Tromsø as og Trondheim Spesialistlegesenter. Dette
viser at det er en viss geografisk spredning når det gjelder
etablering av ny privat sykehusvirksomhet.

En forutsetning for å inngå avtale
med regionale helseforetak
er at det private sykehus er godkjent i henhold til spesialisthelsetjenesteloven.
Enhver som skal etablere sykehusvirksomhet i privat regi,
må søke Helsedepartementet om godkjenning. Søknaden
om godkjenning vurderes ut fra om det er behov for tjenesten det
søkes om godkjenning for, om det er lagt opp til forsvarlig
bruk av helsepersonell, og om tjenesten er faglig forsvarlig. I
tillegg vurderes det om prosjektet ivaretar samfunnsmessige og helsepolitiske
hensyn. Her vurderes bl.a. geografisk fordeling av helsetjenester,
helsepersonell og ressurser generelt. I tillegg vurderes lokalisering
i forhold til allerede etablert og planlagt sykehusstruktur.
Søknaden sendes fylkeslegen og Sosial- og helsedirektoratet,
som foretar den faglige behandlingen og vurderingen av behovet.
Videre sendes søknaden også det
regionale helseforetaket for uttalelse
før søknaden endelig
behandles i departementet.

I forhold til den grundige vurderingen – som
jeg her har beskrevet – som foretas i forkant av en godkjenning med
hensyn til både behov for tjenesten som tilbys, faglig
forsvarlighet, lokalisering og bruk av helsepersonell, vil hensynet
til å opprettholde en ønsket
sykehusstruktur bli ivaretatt.

 Jeg ønsker ikke å gå inn
i vurderingen av de to søknadene innenfor
Helse Vest som representanten Grande Røys nå viser
til, fordi de skal behandles i departementet. Men jeg kan forsikre
om at de hensyn som hun er opptatt av, også skal
ligge til grunn i behandlingen av disse søknadene, nemlig
at behovet for tjenestene, forsvarlig bruk av helsepersonell og de
overordnede geografiske, helsepolitiske og samfunnsmessige sidene
vil bli vurdert.

Et viktig poeng som representanten Grande Røys
peker på, er at de offentlige sykehusene har
en del oppgaver som de private sykehusene ikke
har, bl.a. når det gjelder undervisning og forskning. Og
det er det viktig å ta høyde for i vurderingene
av rammevilkårene for de offentlige sykehusene. Jeg er
heller ikke fremmed for at en for framtiden
bør pålegge en del av de private sykehusene undervisningsoppgaver.

 Som jeg sa i mitt forrige svar, er
jeg ikke fremmed for at man i framtidige saker kan komme
til å vurdere spørsmålet om å pålegge
enkelte private sykehus undervisningsoppgaver.

Når det gjelder det prinsipielle,
må jeg være klar og tydelig på at
Regjeringens holdning er at private sykehus er et viktig
supplement og et korrektiv til det helt dominerende
offentlige sykehusvesen som vi har her i landet, og som det er bred
politisk tilslutning til at vi skal ha.

Jeg er ikke så engstelig
for konkurranse som det representanten
Grande Røys nå gir uttrykk for at hun er. Jeg
tror at en konkurranse innenfor
rammen av de regionale helseforetakenes
sørge for-ansvar faktisk kan være sunt, fordi
det vil bidra til at sykehusene strekker seg for å bli
bedre og mer attraktive i forhold til pasientene. Det vil
bidra til en kvalitetsheving for alle pasienter.





                

 Ansvaret for at befolkningen i Indre
Laksefjord har en forsvarlig akuttmedisinsk beredskap, påhviler
det regionale helseforetaket i Helse
Nord og Lebesby kommune. Dette gjelder i Lebesby, på samme
måte som for resten av landet. Lokal akuttmedisinsk beredskap
utgjøres av flere ledd som til sammen skal sikre et sammenhengende
tilbud til befolkningen. Kommunen har ansvar for at allmennlegetjenesten
er organisert slik at befolkningen har mulighet for å få kontakt
med lege for øyeblikkelig hjelp hele
døgnet. Dette omfatter også ansvaret
for legevaktsentralen. Helse Nord har ansvar for medisinsk nødnummer
113, AMK-sentralen, og har ansvaret for ambulansetjeneste både med
bil, i aktuelle tilfeller båt, og luftambulansetjeneste, som
er et viktig supplement til den lokale akuttmedisinske
beredskapen.

Da Helse Finnmark besluttet å nedlegge
ambulansen i Kunes fra 1. februar, inngikk dette i en helhetlig
plan for ambulansetjenesten i Finnmark, der hovedhensikten var å oppfylle
et mål om faglig forsvarlighet med tomannsbetjente ambulanser.
Ambulanseoppdragene i Kunes-området har fra dette tidspunkt
blitt ivaretatt fra ambulansebasene i Lakselv, Kjøllefjord/Mehamn
samt redningshelikopteret fra 330-skvadronen i Lakselv/Banak. Jeg
minner om at denne endringen ble lagt fram for Helsetilsynet
i Finnmark og senere behandlet av Statens helsetilsyn. I begge tilfeller
ble det konkludert med at endringen ikke var uforsvarlig,
men det ble fra tilsynsmyndighetenes side også forutsatt
at Helse Finnmark og Lebesby kommune i fellesskap ser på alternative
muligheter for å ta vare på den akuttmedisinske
kompetansen og beredskapen i området. Det var særlig
situasjonen med dårlig vær i vinterhalvåret
som ble framhevet i denne sammenheng.

Etter min oppfatning har de ansvarlige
partene, helseforetaket og kommunen, brukt lang tid på å komme fram
til en løsning i denne saken, og det har skapt usikkerhet
og utrygghet for befolkningen. Jeg kan imidlertid i dag meddele
Stortinget at det har vært avholdt nødvendige
møter mellom helseforetaket og kommunen, og at
det nå er forhandlet fram et avtaleopplegg som tar hensyn
til de momenter som bl.a. ble vektlagt fra tilsynsmyndighetenes
side, og som nå vil bli behandlet i kommunens formelle
organer. Avtalen går i korte trekk ut på følgende:

Det opprettes en vinterstasjonert
ambulanse/samfunnsbil i Laksefjorden som skal være
i drift i perioden fram til 15. mai og deretter i november og desember
2003.

Partene vil forhandle videre om en løsning for
sommerhalvåret 2003, og innen utgangen av året
skal de framforhandle en nye avtale som også skal
gjelde fra og med 2004.

Helse Finnmark skal dekke utgiftene til bilen som skal brukes
til akuttmedisinske oppdrag etter utkalling fra AMK.

Lebesby kommune skal sørge for ledsagertjeneste
og plassere hjertestarter og overvåkingsenhet i akuttenheten.
Helse Finnmark anskaffer og vedlikeholder øvrig transportabelt
akuttmedisinsk utstyr som plasseres i bilen.

Det er viktig at helsetjenesten
har tillit i befolkningen. Det skapes i møte mellom
pasienten og de som yter tjenestene. Jeg er derfor tilfreds med
at aktørene i denne saken i fellesskap endelig
har funnet løsninger. Jeg har tillit til at de vil arbeide
videre med saken i tråd med de føringer som nå er
lagt.

 Jeg tror verken saken eller de ansvarlige
partene i denne saken er tjent med at vi løfter disse forhandlingene
inn i stortingssalen. De ansvarlige parter er nå kommet
fram til et avtaleopplegg. Det skal behandles i de formelle organer
som må godkjenne dette.

Etter min oppfatning tar dette avtaleopplegget
hensyn til det som har vært overordnet i denne saken, nemlig å komme
fram til et opplegg som ivaretar de synspunktene som bl.a. tilsynsmyndighetene
har. Partene skal altså forhandle videre om en løsning
for sommerhalvåret.

Med det vil jeg si at jeg håper at
en altfor lang prosess nå er brakt videre i et konstruktivt
spor, som vil gi en god løsning for befolkningen i dette
området.

 Jeg forholder meg til de opplysningene som
jeg har fått i denne saken, og har for øvrig ikke
annet å tilføye enn at jeg har tillit til at de ansvarlige
parter, som er helseforetaket og kommunen, finner fram til en god
og omforent løsning, slik at denne tjenesten kan ivaretas
på en for befolkningen tilfredsstillende måte
og i samsvar med de føringer som tilsynsmyndighetene har
lagt i sin uttalelse om dette.





                

