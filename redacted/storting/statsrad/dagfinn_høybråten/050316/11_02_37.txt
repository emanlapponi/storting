 De spesialkorpsene det her er tale
om, har hatt støtte fra den delen av bevilgningen på budsjettkapittel
621 post 74 som tidligere ble fordelt av fylkeslegene til lokale
velferds- og ferietiltak for mennesker med funksjonsnedsettelser.
Stortinget besluttet enstemmig at disse midlene fra i år
skulle legges inn i det generelle driftstilskuddet til funksjonshemmedes
organisasjoner og fordeles av den enkelte organisasjon etter
dens egne prioriteringer. De funksjonshemmedes organisasjoner
var enig i denne omleggingen.

En slik omlegging fører nødvendigvis
til at noen tiltak som tidligere har hatt støtte,
faller ut. Når funksjonshemmedes organisasjoner sentralt
selv fordeler pengene, vil prioriteringene bli annerledes enn når
de fordeles av statlige embetsmenn i fylkene. Jeg går ut
fra at Stortinget var innforstått med en slik mulighet
da omleggingen fant sted.

Det betyr ikke at de tiltak som mister
støtte, ikke er støtteverdige. Musikkorps
er en aktivitet som svært mange her i landet har glede
av, og spesialkorpsene er viktige tilbud for mange psykisk utviklingshemmede.
Norges Musikkorps Forbund opplyser at det er om lag 1 700 korps
her i landet. De har statsstøtte både
via Kulturdepartementet og via voksenopplæringsmidler.
De spesialkorpsene det her er snakk om, er også inne
i disse støtteordningene.

I tillegg gis det over Kulturdepartementets
budsjett en årlig støtte til musikkaktiviteter
for utviklingshemmede på oppimot 1 mill. kr i form av tilskudd
til Stiftelsen Dissimilis. Denne ordningen har sin bakgrunn i at
drift av korps for utviklingshemmede er mer kostnadskrevende enn
drift av andre korps, på grunn av spesielle pedagogiske
utfordringer, behov for spesielt materiell, osv.

For å unngå at de spesialkorpsene
som ikke er tilknyttet Dissimilis, kommer i akutte vanskeligheter,
har jeg bedt Sosial- og helsedirektoratet sørge for at
de så raskt som mulig tilføres nødvendige
midler innenfor direktoratets rammer.

Jeg ser også behov for å vurdere
en mer langsiktig løsning på dette problemet
knyttet til budsjettbehandlingen for 2006. Det vil jeg følge
opp på egnet måte.

