 I likhet med de andre regionale
helseforetak har Helse Nord et tilpasningsbehov. Det regionale
helseforetak har beregnet dette til å være
på 521 mill. kr. Helse Nord ønsker å bruke
to år på å tilpasse seg dette. Det er
i tråd med hva jeg som eier har signalisert i
forslaget til statsbudsjett for 2003. For å kunne klare
en så stor tilpasning er det nødvendig å se
på alle sider ved organisasjonen.

Representanten Hansen setter dette i sammenheng med
et utredningsarbeid Helse Nord har satt i gang med tanke på fremtidig
fødetilbud og struktur på akuttberedskapen. Allerede
i august vedtok styret i Helse Nord at denne utredningen skulle
iverksettes. I dette ligger det en tanke om at tilbudet kan organiseres
bedre enn i dag, både faglig og økonomisk.
Jeg vurderer det slik at Helse Nord gjennom det utredningsarbeidet
som er igangsatt, følger opp den nasjonale politikken på en
god måte. Både rekrutteringsmessige
og faglige hensyn tilsier at man bør foreta analyser av
tilbudene med jevne mellomrom. I tillegg har Stortinget gjennom
innstillingen til stortingsmeldingen om akuttmedisinsk beredskap
sluttet seg til en gjennomgang av dagens organisering av disse tjenestene, også med
tanke på hvorvidt personellmessige og økonomiske
ressurser brukes på en fornuftig måte.

I tråd med intensjonen i sykehusreformen
er det de regionale helseforetak som
innenfor sin budsjettramme skal
sørge for at befolkningen i den enkelte helseregion gis
et best mulig helsetilbud. Flere av de regionale
helseforetak har satt i gang omfattende prosesser for å kartlegge
hvordan foretaksstruktur og tjenestetilbud skal se ut i fremtiden.
I dette arbeidet har mange forskjellige forslag kommet frem. Nasjonalt
råd for fødselsomsorg bistår i dette
arbeidet ved spørsmål knyttet til organisering
av fødetilbudet når det er ønskelig.

Jeg vil understreke at de regionale
helseforetak skal innrette tilbudet sitt innenfor
de faglige retningslinjer som er gitt, og de vedtak Stortinget og
nasjonale myndigheter for øvrig har gjort. Det betyr bl.a.
at det fortsatt skal være et desentralisert fødetilbud
i Norge, og at de faglige kravene til fødselsinstitusjoner
gjøres gjeldende. Jeg vil også minne
om at helseforetaksloven krever at saker av vesentlig betydning, eller
av prinsipiell karakter, vedtas av foretaksmøtet i det
regionale helseforetaket. Vedtektene
til de regionale foretakene konkretiserer
dette til bl.a. å være omfattende endringer
i tjenestetilbudet.

For ordens skyld: Foretaksmøtet i
de regionale helseforetakene er det
samme som helseministeren.

 La meg ta den juridiske innfallsvinkelen til
svaret først, og så den politiske.

Juridisk sett har helseforetaksloven og forarbeidene der
nevnt nedleggelse av sykehus som et eksempel
på en sak av særlig prinsipiell betydning, som
må opp i et foretaksmøte.

Politisk sett vil jeg si at dersom de regionale
helseforetakene er i ferd med å gjøre beslutninger eller
gjør beslutninger som klart strider mot vedtak i Stortinget eller
mot eksplisitte nasjonale retningslinjer, vil jeg for min del ikke
nøle med å gripe inn, gjennom den myndighet som
er tillagt meg i loven. Men derfra og til å si at enhver
endring i akuttberedskapen eller i fødetilbudet
vil være i strid med nasjonale retningslinjer,
det er et litt for drøyt stykke. Det må bero
på et konkret skjønn, fordi den økende
spesialiseringen innenfor medisin og den teknologiske
utviklingen gjør det stadig mer ressurskrevende å opprettholde
en full kirurgisk akuttberedskap alle steder.

Pasientene vil primært være
tjent med at det er høy kvalitet. De vil også være
tjent med nærhet. Og den avveiningen må foretas.

 Ut fra det svaret jeg har gitt om de avveininger
som må foretas, er det ikke mulig å gi
et helt generelt og prinsipielt svar på det spørsmålet.
Det må bero på en konkret vurdering
i det enkelte tilfellet. Jeg kan se mulige eksempler
på at en slik nedleggelse vil være en
sak av prinsipiell betydning og viktighet, og som vil kreve en slik
behandling. Men jeg kan også se at det kan være
enkle tilpasninger som ikke har en slik innvirkning. Så det
må bero på et konkret politisk skjønn
fra helseministerens og Regjeringens side, selvfølgelig
med basis i de vedtak som treffes i denne sal.





                

 Snorkeklinikken i Fredrikstad
er en privat virksomhet som drives av to tannleger som i tillegg
driver ordinær tannlegevirksomhet. Behandlingen består
i at pasienten får tilpasset en såkalt bittskinne,
som skal brukes om natten for å holde underkjeven fremme
og dermed fjerne snorkingen.

Ifølge Sosial- og helsedirektoratet
har en betydelig andel av pasienter med snorkeproblemer søvnforstyrrelser
i form av pustestopp i perioder. Dette er et alvorlig helseproblem,
som fører til høyt blodtrykk, til forstyrrelser
i hjerterytmen og til at pasientene sovner lett på dagtid. Det
er derfor nødvendig at pasienter med snorkeproblem utredes
med søvnregistrering før eventuell behandling. Årsaken
til lange ventelister for denne gruppen pasienter skyldes mangel
på kapasitet for den nødvendige søvnutredningen.
Selve søvnforstyrrelsene blir ikke bedre
selv om snorking opphører etter operasjon eller
behandling med bittskinne.

Bruk av bittskinne er en lite utbredt
behandlingsmetode i Norge og omdiskutert blant øre-nese-hals-leger.
Dette fører nok igjen til at mange leger ikke
henviser pasienter til Snorkeklinikken. Jeg ser derfor at det er
et behov for en faglig gjennomgang av denne behandlingsmetoden,
og jeg vil be Sosial- og helsedirektoratet utrede dette nærmere.
Jeg vil deretter komme tilbake til saken i mitt svarbrev til Snorkeklinikken,
som jeg nylig har fått en henvendelse fra.

Representanten Hedstrøm er inne på pasientbroen
til utlandet, som ble etablert som følge av en
ekstrabevilgning høsten 2000. Formålet er nettopp å utgjøre
et supplement til det innenlandske
offentlige tilbudet, gjennom å øke den totale
utrednings- og behandlingskapasiteten og redusere ventetidene for
utsatte pasientgrupper. Stortinget la i sin behandling av saken
høsten 2000 til grunn at midlene skulle brukes utenlands
for å unngå ytterligere press i norsk økonomi.

De foreløpige erfaringer med pasientbroen
er i hovedsak meget positive. Til sammen 9 500 pasienter
vil innen utgangen av året ha benyttet seg av
ordningen og fått utført utredning
og/eller behandling de har stått på venteliste
for. Pasientbroen har også hatt tilleggseffekter,
som at den har gitt sykehusene en anledning til å gjennomgå, kvalitetssikre
og rydde i sine ventelister, som har vært et viktig
siktemål fra eierens side etter at
vi overtok ansvaret for sykehusene. Det har ført til at
mange pasienter som behandles innenlands, har fått kortet
ned sin ventetid.

Regjeringen har derfor i statsbudsjettet for
2003 foreslått å videreføre en begrenset
pasientbro i påvente av at Helsedepartementet fremlegger
forslag til endringer i pasientrettighetsloven i tråd med
Sem-erklæringen. Målsettingen her er en utvidelse
av retten til fritt sykehusvalg og nødvendig
helsehjelp.

Finn Martin
Vallersnes hadde her overtatt presidentplassen.

 Jeg har respekt for den faglige bakgrunnen
som representanten Hedstrøm har til å bedømme
slike spørsmål. Den samme faglige bakgrunn har ikke
jeg. Derfor er det vanskelig for meg å gi
et eksakt svar på tilleggsspørsmålet.
Men jeg vil sørge for at vi uten opphold ber Sosial- og
helsedirektoratet om denne utredningen, og at de gjennomfører
det arbeidet så raskt som overhodet mulig.

 Den konklusjonen som Sosial- og helsedirektoratet
måtte komme til i dette spørsmålet, vil
selvfølgelig bli gjort offentlig kjent.





                

 Jeg har fått et godt innblikk i de
to familienes situasjon gjennom de sakene som har vært
til behandling i departementet. Jeg har stor medfølelse
i forhold til det de har vært gjennom.

Begge sakene gjelder nå spørsmål
om dekning av saksomkostninger, herunder advokatutgifter i Norge,
reise- og oppholdsutgifter, oversettelsesutgifter m.v. i forbindelse
med saksanlegg i utlandet.

Innledningsvis vil jeg bemerke at det er Stortinget som
vedtar statsbudsjettet, og at departementets disponering av midler
må skje i samsvar med lov, stortingsvedtak og lignende
føringer. Departementet kan ikke bruke midler
til formål som det ikke er avsatt midler til,
selv om det er gode formål. Dette gjelder både
erstatningsutbetalinger, dekning av saksomkostninger og andre
typer utgifter.

Jeg er klar over at familiene
nå ikke krever erstatning fra norske
myndigheter, men ønsker dekning av saksomkostninger
i utlandet. Jeg vil likevel komme inn på erstatningsrettslige
regler i min videre redegjørelse, idet dette er relevant
for vurderingen av om det vil være rimelig at departementet
bidrar til å dekke saksomkostningene.

Den ene familien, som mistet sitt barn, har
tidligere fått bistand ved at departementet har innhentet
og bekostet en sakkyndig erklæring om behandlingen i utlandet. På bakgrunn
av Rikshospitalets rolle i saken fant departementet dette rimelig.
Departementet har imidlertid ikke funnet grunnlag for å dekke
familiens saksomkostninger ved saksanlegg i utlandet.

Det vises til at denne familien ikke
har krav på erstatning fra staten i anledning saken, verken etter
ordinære erstatningsrettslige regler eller etter
ordningen med pasientskadeerstatning – verken etter
den midlertidige ordningen som gjelder i dag, eller etter
den nye loven som foreløpig ikke er trådt
i kraft. Det ville de heller ikke hatt om en slik pasientskade
hadde oppstått i forbindelse med behandling i Norge. Dette
har sammenheng med at man ved tap av barn sjelden lider økonomisk
tap. Ved tap av et barn kan det være aktuelt å reise
krav om erstatning for skade av ikke-økonomisk art, såkalt
oppreisning. Slikt krav må imidlertid rettes direkte mot
den eller dem som har voldt skaden, og helsemyndighetene
vil ikke ha ansvar for erstatning av ikke-økonomisk
skade, oppreisning, selv om behandlingen har funnet sted ved et
offentlig sykehus. Dersom de skadelidte vinner frem med et oppreisningskrav,
vil de som hovedregel også bli tilkjent dekning
av nødvendige saksomkostninger.

Det kan sies at denne familien er
kommet ekstra uheldig ut ved at skaden skjedde i utlandet,
slik at søksmål må reises der, med de økte
utgifter dette medfører. Ut fra den grundige gjennomgang
som departementet har hatt av denne saken, og den dokumentasjon
vi har mottatt, har vi ikke funnet grunnlag for å dekke
saksomkostningene i dette tilfellet.

Den andre familien er i en annen
situasjon. Barnet er blitt funksjonshemmet. Det kan derfor være
aktuelt med erstatning for økonomisk tap og menerstatning.

Dersom behandlingen hadde funnet sted ved et
sykehus i Norge, kan man ikke se bort fra at
skadelidte ville hatt krav på erstatning fra helsemyndighetene etter
alminnelige erstatningsregler, idet arbeidsgiver
i en viss utstrekning svarer for skade voldt av arbeidstakere, eller gjennom
den midlertidige ordningen med Norsk Pasientskadeerstatning. Det
er foreløpig ikke vurdert om vilkårene
for erstatning ville foreligget dersom behandlingen hadde funnet
sted i Norge.

Etter den nye loven om erstatning
ved pasientskader, som vil tre i kraft om kort tid, vil det være
mulig å fremme erstatningskrav i Norge også når
skaden har skjedd ved sykehus i utlandet, når
behandlingen helt eller delvis er bekostet av norske
myndigheter. Skader oppstått før lovens ikrafttredelse
skal imidlertid avgjøres etter de tidligere regler.
De midlertidige pasientskadeerstatningsordningene omfatter delvis
skade voldt i utlandet, men ikke før 11. desember
2000. Det er ikke mulig for denne familien å få saken
behandlet i Norge, og det vil heller ikke bli det når
den nye pasientskadeloven trer i kraft.

Departementet har tilbudt den andre
familien sin bistand ved å søke å innhente
journalen fra sykehuset i utlandet. Når journalen foreligger,
vil det bli vurdert om det er grunnlag for å yte ytterligere
bistand i denne saken.

 Jeg er helt enig med representanten Nesvik
i at saken er spesiell. Det er også grunnlaget
for at jeg i flere runder har søkt å vende alle steiner
for å se om vi har et grunnlag for å yte hjelp
utover den hjelpen som allerede er gitt til denne familien, og som også må sies å være
utover det departementet strengt tatt var forpliktet til. Jeg viser
til at denne saken har vært gjenstand for grundig vurdering
i departementet under to statsråder og under to forskjellige
regjeringer, som har kommet til den samme konklusjonen.

Men det som faktisk er skjedd i saken, er at
man har vist at saken er spesiell, ved å gå inn
og gi den assistanse som man allerede
har gitt. Og jeg må si: Også for en statsråd
gjelder det at man ikke kan gi penger og bevilge midler
som det ikke er hjemmel for i lov eller i de
vedtak og føringer Stortinget har gitt for statsbudsjettet.

 Vi er bundet av de regler som gjelder for helsetjenestene
i Norge – lovregler – og de midlertidige
regler som har gjeldt for pasientskadeerstatning, frem til den nye
loven trer i kraft. Vi er bundet av de budsjettvedtak
og føringer som ligger der. Jeg må bare
si at hadde jeg funnet et grunnlag for å gå videre
i denne saken, hadde jeg gjort det. Men jeg har ikke funnet det
grunnlaget. Og jeg må også stå ansvarlig
innenfor de rammene som gjelder for min embetsutøvelse.

Jeg vil også si at departementet
faktisk har strukket seg lenger enn det man strengt tatt har plikt
til, ved at man har bistått familien med å innhente
en slik uavhengig sakkyndigerklæring.





                

