 På bakgrunn av utviklingen i transplantasjonskirurgien
og den store mangelen på organer for transplantasjon, må vi
helt klart arbeide aktivt for å bedre tilgangen
på organer, slik at pasienters liv kan reddes. Spørsmålet
er imidlertid hvordan dette skal gjøres. Organdonasjon
er et følsomt tema, som må håndteres
med nennsomhet. Det er svært viktig at pasienter og pårørende
har tillit til helsetjenestens håndtering i denne sammenheng.

Utgangspunktet i transplantasjonsloven er at
organer eller annet biologisk materiale kan tas ut til
transplantasjon fra avdød som på forhånd
har gitt skriftlig eller muntlig samtykke til det. I slike
tilfeller mener jeg at avdødes uttrykte
vilje skal respekteres, også der hvor de pårørende
motsetter seg inngrepet. Dette følger også av
lovens forarbeider, hvor det bl.a. er uttrykt at dersom de etterlatte
motsetter seg transplantasjonsuttak til tross for avdødes
positive viljeserklæring, bør man kunne bygge på avdødes ønske.
Jeg vil imidlertid vurdere hvordan dette kan bli presisert på en
egnet måte.

Som regel vil det ikke
foreligge noen uttrykkelig viljeserklæring
fra avdøde. I slike situasjoner skal man ifølge
loven vurdere om avdøde eller hans nærmeste
har uttalt seg mot organdonasjon, eller om det er grunn
til å anta at inngrepet vil være
i strid med avdødes eller hans nærmestes
livssyn. Endelig kan «andre
særlige grunner» tale for at inngrep ikke
utføres. Loven legger her opp til en skjønnsmessig
vurdering. Det heter i forarbeidene at det i hvert enkelt tilfelle
må foretas de undersøkelser situasjonen tillater
når det gjelder avdødes og hans nærmestes
holdning til transplantasjon. I dag er praksis ved sykehusene
at pårørende alltid blir spurt om samtykke til organdonasjon.
Det skjer både av respekt for de pårørendes
vanskelige situasjon, og for å sikre tillit.

Det er mange pårørende som
motsetter seg inngrepet. Et spørsmål om organdonasjon
er naturlig nok vondt og vanskelig å ta
stilling til i en situasjon hvor man har mistet en av sine
nærmeste, og det kan lett oppleves som en tilleggsbelastning.
De fleste pårørende som sier nei, har trolig ikke
tenkt over saken på forhånd, og da kan det være
vanskelig å ta innover seg hvilken
betydning organdonasjon faktisk kan ha for et annet og helt fremmed menneske.

Hovedregelen må som nevnt være
at avdødes vilje respekteres. Jeg mener imidlertid
at man ikke kan se bort fra de pårørendes
oppfatninger når det gjelder spørsmålet om
uttak av organer selv om avdøde selv ikke har
tatt stilling. Så langt det er mulig, bør de pårørende
bli hørt dersom man ikke kjenner til at avdøde
har uttrykt noen bestemt vilje vedrørende
donasjon av organer etter sin død. Stiftelsen
organdonasjon, som arbeider for å bedre tilgangen
på organer for transplantasjon, er også av
den oppfatning at de pårørende skal delta i avgjørelsen.
Stiftelsen ønsker ikke å gå så langt
som professor Bratholm foreslår, fordi dette kan virke
negativt på befolkningen. Det er avgjørende for
transplantasjonsvirksomheten at vi både har pasienters
og pårørendes tillit og forståelse når det
gjelder uttak av organer fra døde.

For å kunne øke tilgangen
på organer til transplantasjon er det derfor viktig å nå ut
med informasjon og bedre kommunikasjonen omkring denne
virksomheten. I samarbeid med Stiftelsen organdonasjon
har helsedepartementet brukt mye ressurser på en omfattende
kampanje for donorkort. På donorkortene, som ligger ute
på alle legekontor og apotek, kan hver enkelt
erklære at de ønsker å gi bort sine
organer etter sin død.

 Loven bygger på et såkalt
presumert samtykke. Det er ikke et direkte krav i loven
om å spørre de pårørende, men
hovedregelen er at dersom det er uttrykt en vilje fra avdøde,
skal den respekteres. I praksis spør man de pårørende
og respekterer deres syn, selv om avdøde ikke
har uttrykt noe syn.

Slik jeg oppfatter professor Bratholms forslag,
vil det gå ut på å koble ut
de pårørende i forhold til spørsmålet om
donasjon. I og med at vi har en situasjon i Norge
hvor såpass mange av de pårørende faktisk
reserverer seg, tror jeg ikke det vil være
klokt å gå inn for en slik løsning, fordi
det kan skape en større motstand og svekke tilliten til
sykehusenes virksomhet på dette området.

Jeg tror det er en mye bedre strategi
det vi gjør sammen med Stiftelsen organdonasjon, å rette
søkelyset inn mot kommunikasjon rundt dette – få flest
mulig mennesker til å ta stilling til dette spørsmålet
på forhånd sammen med sine pårørende,
og sørge for å organisere virksomheten mye bedre
i sykehusene.

 Ifølge de opplysningene jeg sitter
med, har vi 27 godkjente donorsykehus.

Gjennomføringen av en ordning med
donoransvarlig lege på disse sykehusene
ser jeg på som ganske viktig for å få en
god koordinering av tilførselen
av organer. Jeg er ikke fornøyd med
tempoet i gjennomføringen av denne ordningen med donoransvarlig
lege. Jeg har derfor i styringsdokumentet til de regionale
helseforetakene for dette året krevd at en ordning med
donoransvarlig lege skal være etablert
ved samtlige donorsykehus innen 1. mars 2003.

Jeg har også forutsatt at
det øremerkes ressurser for å ivareta
denne oppgaven i det enkelte donorsykehus, med særlig vekt
på opplæring og holdningsarbeid blant aktuelle
medarbeidere i alle godkjente donorsykehus i regionen.
Ved hvert av donorsykehusene skal en koordinator sørge
for at potensielle donorer identifiseres, og det skal være
en beredskap som kan følge opp i forhold til situasjoner
hvor det kan være aktuelt med organdonasjon.
Det kan som kjent være aktuelt til alle
døgnets tider.





                

