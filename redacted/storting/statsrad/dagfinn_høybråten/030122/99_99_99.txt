 De regionale
helseforetakene overtok fra 2002 en rekke investeringsprosjekter
fra fylkeskommunene som var på ulike stadier, fra løse
skisser til prosjekter hvor byggearbeidene allerede var kommet godt
i gang. Det har vært nødvendig å bruke
tid for å skaffe seg full oversikt over de økonomiske
virkningene av de ulike prosjektene, og med de relativt stramme
investeringsrammene som det er lagt opp til i 2002 og i 2003, med
den usikkerhet de regionale helseforetakene
har følt i forhold til framtidige inntekter knyttet til
investeringer, har det vært særlig nødvendig å bevege
seg framover på en kontrollert måte.
I St.prp. nr. 59 for 2001–2002 er dette formulert på følgende
måte:

«Rammen
for investeringer som ble fastsatt for 2002 ble bevisst satt stramt
for å sikre at det i overgangsperioden ikke ble
igangsatt investeringsprosjekter som ville legge et urimelig press
på investeringsrammer og kapitalkostnader framover. Det
var et sentralt hensyn at de regionale
helseforetakene ble gitt anledning til å foreta vurderinger
innenfor sitt helhetlige ansvar og at dette
tilsa en restriktiv holdning.»

De medieoppslag
og den uro som har oppstått omkring enkelte byggeprosjekter,
må ses i lys av dette. Når det gjelder det konkrete
prosjektet som representanten Alvheim spør om, utbyggingen
av sjette byggetrinn ved Sentralsykehuset i Vestfold, er dette et
krevende prosjekt å gjennomføre for Helse Sør.
Det er et prosjekt med investeringsutgifter på godt over
1 milliard kr.

Med det nye systemet for finansiering
som er etablert, er det viktig og riktig at Helse Sør både
foretar kritiske vurderinger av de investeringsmidler som prosjektet
vil kreve, og av de kostnader som vil komme i driften etter at
anlegget er tatt i bruk. Jeg avventer her de endelige vurderingene
fra Helse Sør som de nå står oppe
i. Det vil gi grunnlag for den avsluttende styringsdialogen mellom Helse
Sør og Helsedepartementet. Men jeg kan allerede nå si
at både ut fra sakens bakgrunn og den situasjon
som prosjektet står i, vil jeg legge stor vekt på at
det skal søkes en løsning som innebærer
at byggetrinn 6 skal kunne videreføres og sluttføres.
Med den respekt som jeg må ha for styrene i de regionale
helseforetakene, vil jeg føye til at selv om
mitt utgangspunkt er klart, vil jeg studere de vurderinger som kommer
fram fra Helse Sør før endelig avgjørelse
tas i denne styringsdialogen.

Generelt har sykehusreformen vært
basert på et prinsipp om kontinuitet med vekt på at
de fylkeskommunale aktivitetene skulle videreføres i det
nye statlige systemet. I tilfeller der investeringsprosjekter kun
har vært på planleggingsstadiet, eller
har kommet så kort at stans har vært realistisk,
har dette prinsippet vært modifisert. Når det gjelder
prosjektet i Tønsberg, er det min vurdering at samlet forhistorie,
behandlingen i tilknytning til St.prp. nr. 59 våren 2002
og hvilke ressurser som så langt er lagt ned i prosjektet,
tilsier at det bør søkes en videreføring
og en sluttføring av dette prosjektet.

 Jeg takker for attesten fra den ærede
representant.

Nettopp av den grunn vil jeg heller ikke
gå inn på den konkrete utforming av løsning
som det nå arbeides med. Det jeg vil si, er at vi må søke
en løsning innenfor de budsjetter Stortinget
har vedtatt, og de retningslinjer som følger Stortingets
budsjettvedtak i så måte.
Men vi må også søke
en løsning som styret for Helse Sør kan ta ansvaret
for. I det ligger en del av de avveininger som representanten Alvheim
her var inne på. Dette regner jeg med at det
vil være en dialog mellom
Helse Sør og departementet om i nær framtid.

 Jeg er, i likhet med representanten Alvheim,
overbevist om at Helse Sør ser de utfordringer som ligger
i en utbygging parallelt med å ivareta en forsvarlig
drift ved sykehuset, og at de hensyn vil bli avveid innenfor
rammen av det ansvarsområdet som Helse Sør har,
og de muligheter Helse Sør har til å få utført
pasientbehandling også andre steder
enn ved sykehuset i Tønsberg under den mest intensive
byggeperioden.





                

 Det korte svaret er ja på alle
tre spørsmålene: ja til kliniske behandlingstilbud for
denne spesielle pasientgruppen, ja til å øke kapasiteten
og ja til å få mer kunnskap.

La meg utdype det litt: Jeg er enig med representanten Bekkemellem
Orheim i at behandlingstilbudet til pasienter med alvorlige spiseforstyrrelser ikke
er godt nok. Det smerter meg. Det gjelder spesielt utfordringer
knyttet til pasienter som har utviklet alvorlige somatiske komplikasjoner.
Det er viktig at behandlingstilbudet til disse kommer opp på et
tilstrekkelig nivå, og et adekvat nivå.
Dette er ikke minst en stor faglig utfordring.

Som representanten kjenner til, inneholder
Regjeringens strategiplan mot spiseforstyrrelser et bredt spekter av
tiltak rettet mot forebygging, behandling og styrking av kunnskap.
Jeg legger vekt på å følge opp denne
strategiplanen.

Når det gjelder de alvorligst syke,
skal hver helseregion bygge ut kliniske avdelinger med et behandlingstilbud
til denne gruppen. Samtlige regionale
foretak har vedtatt strategier for behandling av mennesker med spiseforstyrrelser,
og i Helse Vest og i Helse Midt-Norge er man i ferd med å bygge
opp tilbud til de alvorligst syke. Jeg har tatt initiativ
til en tett oppfølging av opptrappingsplanen for psykisk
helse gjennom en egen tertialrapportering fra helseforetakene. Her
vil oppbyggingen av tilbud til mennesker med spiseforstyrrelser
bli spesielt fulgt opp.

Pasienter med spiseforstyrrelser har de to
siste årene fått behandling i Sverige
og England gjennom prosjektet «Kjøp av helsetjenester
i utlandet». Pr. 15. januar i år
er 112 pasienter med alvorlige spiseforstyrrelser gitt mulighet
til behandling i samarbeid med behandlingsinstitusjoner
i utlandet. Prosjektet videreføres i begrenset omfang i 2003
med pasienter med spiseforstyrrelser som en prioritert gruppe.

Økt kompetanse er viktig for å sikre
bedre behandlingstilbud til dem med alvorlige spiseforstyrrelser
i Norge. Gjennom statsbudsjettet for 2003 settes det av midler til
drift av et nettverk av regionale
koordinatorer, som skal bidra til en regional oppfølging
av strategiplanens tiltak. I første omgang skal nettverket
rette innsatsen mot en målrettet og koordinert
satsing på regional kompetanse for å sikre etablering
av spesialiserte tilbud til de alvorligst syke. I sin administrasjon
av prosjektet «Kjøp av helsetjenester i utlandet» har
Rikstrygdeverket lagt stor vekt på kompetanseoverføring både
for norsk helsepersonell i utlandet og ved innhenting av utenlandske spesialister
til Norge. Det er et mål å utnytte disse erfaringene
og utnytte den samlede nasjonale behandlingskapasiteten bedre
i det nye nettverket mellom behandlingsmiljøene.

Jeg vil også nevne at jeg
i februar skal undertegne en samarbeidsavtale om helsesamarbeid mellom
Frankrike og Norge, for øvrig initiert av min
forgjenger, Tore Tønne. Samarbeidsavtalen inkluderer
spiseforstyrrelser. Jeg håper på denne måten å bidra
til at vi i Norge kan lære av Frankrike,
som har lengre erfaring enn oss på dette feltet.

Kompetansehevingsprosjektet «Kropp
og selvfølelse», som er en del av strategiplanen,
videreføres også. Dette bidrar til å heve
kompetansen også i primærhelsetjenesten.

Jeg vil videre understreke at utarbeidelse
av individuelle planer er et viktig verktøy for pasienter
som har behov for samordnede tiltak fra ulike deler av tjenesten.

 Jeg forstår tilleggsspørsmålet
fra representanten Bekkemellem Orheim dit hen at hun konstaterer
at det er en slik vilje, og at hun er opptatt av at den skal gi
seg utslag i et press i forhold til tjenesten og fagene for å få til
en raskere framdrift. Det kan jeg forsikre om at jeg ønsker å bidra
til. Derfor er dette fokusert i styringsopplegget for sykehusene,
og det vil, som jeg nevnte i mitt hovedsvar, bli fokusert i oppfølgingen
av sykehusene, som på psykiatriens område vil foregå tertialvis,
nettopp av den grunn at det skal være
et betydelig trykk.

Det er riktig som representanten Bekkemellem
Orheim sier, at Modum Bad har god kompetanse. Jeg var med på å foreslå en
bevilgning til dette tiltaket i utgangspunktet og har foreslått
en økning i år, men det er heldigvis også dels
etablert, dels under etablering, nye spesialenheter i alle
helseregionene. Jeg kan nevne at f.eks. Helse Midt-Norge nå oppretter
en ny spesialenhet på sykehuset i Levanger
for behandling av pasienter med alvorlige spiseforstyrrelser i denne
regionen. Det understreker betydningen av at en får gode
tverrfaglige tilbud. Her er det ikke bare snakk
om psykiatri, for de sykeste er det også et somatisk
problem som må løses i et samspill.

 Jeg tror jeg i høyeste grad innehar
den ydmykheten. Det at vi søker hjelp fra utlandet, at
vi søker kompetanseoverføring, er et uttrykk for
det. At vi satser på forskjelligartede tilbud, er også et uttrykk
for det.

Det er dessverre slik at
siden representanten Bekkemellem Orheim og jeg møttes i
en interpellasjonsdebatt i 1998, har omfanget av problemet økt.
Det er også med på å forklare
noe av det trykket som er på behandlingsapparatet, til
tross for at man har utviklet en del nye tilbud.

Det jeg tror blir viktig framover, er å fokusere
på det forebyggende arbeidet. Selv om det ikke
finnes enkle svar på hvorfor disse lidelsene griper om
seg, tror jeg det er helt åpenbart at det å være
med og bygge menneskeverd, det å være
med og bygge et positivt selvbilde hos unge jenter og
det å være med og motvirke reklamens
ensidige fokusering på det kroppslige utseendet som et
uttrykk for vellykkethet, er viktige forebyggende trekk som må inn
både i skoleverket og i andre sammenhenger hvor verdier
formidles.

 Slik jeg har orientert Stortinget om tidligere,
er departementets styringspremisser og vilkår knyttet til
Opptrappingsplan for psykisk helse meget tydelige og klare. Tilbudet
innen psykisk helsevern skal styrkes i sin helhet, og
midler som tilføres som en del av planen, skal benyttes
til de formål de er bevilget for. I styringsdokumentene
for 2003 til de regionale helseforetakene
er følgende presisert om bevilgningen til psykisk helse:

«… bevilgningen
skal sette spesialisthelsetjenesten i stand til å gjennomføre
planlagt styrking av psykisk helsevern. Vilkår for tilskuddet
er at aktivitetsnivået må videreføres
slik at tilbudet i 2003 minst skal være på samme nivå som
med 2002 og i tillegg bli ytterligere supplert med de tiltak som
følger av midler fra opptrappingsplanen.»

Jeg har samtidig lagt vekt på sammenhengen
i det budsjettmessige opplegget for 2003 og 2004. I styringsdokumentet
er det derfor gitt føringer på at dersom det ved
eventuelle manglende leveringsforpliktelser ved utgangen av 2002
i henhold til Opptrappingsplan for psykisk helse ikke
er oppfylt, må dette rettes opp i perioden 2003–2004.

Jeg understreker at gjennomføringen
av opptrappingsplanen innebærer to forhold. For
det første skal det skje en betydelig oppfølging
av midlene som brukes til psykisk helse. Og det forventes samtidig
at det gjennomføres omstillinger og restruktureringer som
kan gi bedre bruk av de ressursene som er til disposisjon.

La meg føye til: For det
første vil omstilling ofte innebære
at noe bygges ned og noe bygges opp. Vi bør alle ha
et felles ansvar for at det i den offentlige debatt i slike saker ikke
blir satt ensidig fokus på det som bygges ned, og at frykten
for slike reaksjoner dermed gjør
at gode omstillingstiltak – til partenes og pasientenes
beste – ikke gjennomføres.
For det andre må det unngås at det gjennomføres
nedbygginger før nye tiltak er på plass. Dette
er fra Helsedepartementets side understreket overfor de
regionale helseforetakene.

De regionale
foretakene har fulgt opp styringsbudskapet, men det kan synes å herske
en del usikkerhet knyttet til hvordan de lokale helseforetakene
igjen har håndtert dette. Det er imidlertid de regionale
helseforetakene som er ansvarlig overfor meg,
og som har ansvaret for at departementets styringsbudskap følges
opp på en lojal måte.

Sykehusreformen er nå ett år
gammel, og reformen er gjennomført i et tempo som er svært
uvanlig for omstillinger i offentlig sektor. Det betyr at det ikke
er alle deler av de innholdsmessige strukturene som er
på plass. Men helseforetaksloven inneholder en bestemmelse
om at det skal etableres rapporteringsrutiner mellom departementet og
de regionale helseforetakene – et årlig
plan- og meldingssystem. Det skal i tillegg etableres et system
med tertialrapportering spesielt for opptrappingsplanen
for psykisk helse i 2003, der tiltak og effekter skal gjennomgås
med utgangspunkt i de krav opptrappingsplanen og styringsdokumentet
setter.

Representanten Kristoffersen tar opp et spørsmål
om hvordan jeg vil sikre at de samlede bevilgninger til psykiatrien
går til formålet, og jeg har redegjort for at
jeg gjør det på to måter. Det ene er å sende
et krystallklart styringsbudskap i styringsbrevene til de regionale
helseforetakene, og det andre er å kreve en tertialvis
rapportering, hvor de må dokumentere at de faktisk forholder
seg til dette.

 Svaret på det spørsmålet
er ja, fordi styringsbudskapet som de regionale
helseforetakene skal rapportere i henhold til, fokuserer både på videreføring
av driften på minst samme nivå som i fjor
og på at de nye opptrappingsmidlene skal komme i tillegg.
Dette må de rapportere om, nå på tertialbasis,
fra alle fem regionale helseforetak,
slik at noe bedre grunnlag for å følge
med på dette kan jeg vanskelig se at
det er mulig å skaffe seg.

La meg også si, siden representanten
Kristoffersens spørsmål refererte seg til et forslag
til vedtak som ikke ble vedtatt i et lokalt helseforetak:
Fordi om man ikke har vedtatt et bestemt forslag
som er framsatt i et styremøte, betyr jo ikke
det at styret har vedtatt å følge en annen politikk. Både
representanten Kristoffersen og jeg har såpass lang organisasjonsmessig
erfaring at vi vet at det ikke nødvendigvis er
slik. Jeg har fått forsikring fra Helse
Midt-Norge om at det ikke er slik.

 Svaret på det er ja, men den systematiske
tilnærmingen til dette er kravet om jevnlig rapportering
i forhold til styringsbudskapet. Og når det gjelder det
som jeg har forstått av medieoppslag er
utgangspunktet for representanten Kristoffersens spørsmål,
har altså Helse Midt-Norge bekreftet at opptrappingsplanen
følges, og at de styringssignalene som er gitt i Helsedepartementets
styringsdokument, er formidlet videre, og at de blir fulgt opp.
Da er jeg beroliget.





                

 Stortinget har diskutert sykehusenes effektivitet
flere ganger i det siste, senest i en interpellasjonsdebatt for
knapt to uker siden. Den gangen sa jeg at det er et klart behov
for at sykehusene går gjennom sine
rutiner for å sikre at virksomheten ikke bare
er faglig god, men at den også er kostnadseffektiv.
Dette er fulgt opp av de regionale
helseforetakene i 2002, og også i mitt styringsbudskap
til dem for 2003.

Det er store ulikheter bl.a. i kostnadsnivå mellom
sykehus, noe som indikerer at det er et betydelig potensial for
ytterligere effektivisering i spesialisthelsetjenesten. Det er en
av utfordringene i sykehusreformen. Det er Regjeringens klare ambisjon å øke
effektiviteten i spesialisthelsetjenesten, slik at man får
mer helse for hver krone, samtidig som man sikrer kvaliteten på tjenestene. Derfor
har vi i tråd med Stortingets forutsetninger lagt inn et
krav om betydelig effektivisering også i 2003.
At dette begynner å ha effekt, ser vi for øvrig
ved at flere sykehus nå faktisk annonserer at
de har ledig kapasitet og korte ventetider, og dermed kan ta imot
pasienter også utenom sitt naturlige opptaksområde.

Vi har fritt sykehusvalg her i landet, men
vi erkjenner at denne ordningen ikke har fungert godt
nok. Regjeringspartiene gikk i Sem-erklæringen inn for
at det frie sykehusvalget skal utvides til også å gjelde
private institusjoner. Departementet sendte i november i fjor på høring
forslag om endringer i pasientrettighetsloven, som vil medføre
en utvidelse av pasientenes rett til nødvendig helsehjelp.
I dette arbeidet vil vi bygge videre på erfaringene fra
den såkalte Operasjon Halden.

Halden kommune tok, med representanten
Dybevig i en annen rolle, et meget prisverdig initiativ
for et og et halvt år siden. Det var for mange pasienter
bosatt i Halden-området som hadde ventet for
lenge på sykehusbehandling. Dette måtte det være
mulig å gjøre noe med. Kommunene iverksatte Operasjon
Halden, som hele tiden har samarbeidet
tett og godt med Rikstrygdeverket, og om opplegget for behandling
i utlandet. Prosjektet har klart å skaffe behandling til
mer enn 750 pasienter – som gjennom dette i gjennomsnitt
har spart inn en ventetid på nesten et år hver.
Det mest bemerkelsesverdige er likevel at det i hovedsak
er skaffet behandlingsplass i Norge, og ikke minst innen
sykehusene i Østfold. Prosjektet har altså klart
det som man ikke har klart på andre
områder: å finne og benytte de kapasitetshullene
som er i sykehusene. Dette skjedde altså før sykehusene
selv så situasjonen og gikk ut og fortalte om ledig kapasitet.

Disse erfaringene følges nå opp
på nasjonalt nivå.

For å understøtte sykehusvalget
vil en nasjonal enhet for fritt sykehusvalg
bli etablert innen 1. mai i år i regi
av Sosial- og helsedirektoratet. Denne vil samarbeide med de regionale
helseforetakene, og den er avhengig av å få informasjon
derfra. Denne enheten skal være understøttende
for pasientene og for primærhelsetjenesten. Jeg er svært
opptatt av at de erfaringene som en nå har, fra Rikstrygdeverkets
gjennomføring av behandling som følge av utenlandsbroen
og fra andre aktiviteter, inklusiv «Operasjon
Halden», må bli tatt vare på,
slik at vi kombinerer ambisjonen om bedre utnyttelse av
ressursene med nedkorting av tiden pasientene må vente
på behandling. I utformingen av proposisjonen om pasientrettighetsloven vurderer
vi nå en modell basert på at rettigheter til behandling
som ikke kan oppfylles i tide av helseforetakene,
skal forvaltes av et bestillermiljø utenfor foretakene.

 Regjeringen gjennomfører og forsterker
tiltak som innebærer større grad av pasientmakt,
først og fremst ved den utvidelse av pasientrettighetsloven
som vi forpliktet oss til i Sem-erklæringen, som nå har
vært på høring, og som jeg akter å fremme
for Stortinget i løpet av denne vårsesjonen. Vi har også i
sykehusreformen fått et klarere skille mellom bestillerrollen
som de regionale helseforetakene har,
og den utøvende rollen som de lokale helseforetakene har, og
det skillet er markert i helseforetaksloven ved at de regionale
helseforetakene ikke direkte selv kan drive sykehus. Det
må de underliggende, lokale helseforetakene gjøre.

Det vi arbeider med, er et tydeligere skille mellom disse
rollene, og vi vil nå, som jeg nevnte, i forbindelse med
brudd på rettighetene i pasientrettighetsloven se på etableringen
av et bestillermiljø utenfor foretakene, men å plassere
det i 435 kommuner anser jeg for svært lite aktuelt.

 Jeg må minne om at forskjellen i offentlig
betaling til de ulike rehabiliteringsinstitusjonene i stor grad
er basert på at de yter forskjellige typer tjenester, og
de rehabiliteringstilbudene som er finansiert gjennom innsatsstyrt
finansiering, er i stor grad spesialiserte sykehusavdelinger, mens
de private opptreningsinstitusjonene er opptreningstilbud på et
lavere og mindre spesialisert nivå. Når
det er sagt, erkjenner jeg at det er et behov for å utvikle
et bedre finansieringssystem for de private institusjonene
og knytte dem tettere opp mot hele kjeden av helsetjenester.
Det er også intensjonen med det forslaget som
Regjeringen la fram og fikk tilslutning til i forbindelse med statsbudsjettet,
og som gradvis skal gjennomføres i de nærmeste fire år.





                

 Mye tyder på at depresjon er et økende
problem i vår tid. Det gjelder særlig tilstander
der en antar at psykososiale forhold har stor betydning for utvikling
av lidelsen. De langt fleste pasienter med depresjon blir behandlet
i primærhelsetjenesten. Dette er i tråd med den
vanlige og allment aksepterte oppgavefordeling, som anses hensiktsmessig også videre framover.
Videre henvisning skjer på grunnlag av primærlegens
samlede vurdering av pasientens situasjon.

Behandlingen skal alltid bygge på en
utredning og vurdering av situasjonen, årsakssammenheng
og alvorlighetsgrad. Det er derfor vesentlig at primærleger
setter av nødvendig tid og innehar nødvendig kompetanse. Medikamentell
behandling betyr ikke at samtale er overflødig.
Hvorvidt medikamentell behandling er nødvendig, avhenger
oftest av graden av depresjon. Den psykologiske og den medikamentelle
behandling skal utfylle hverandre, og begge deler er nødvendig
ved alvorlige, dype depresjoner.

De kliniske retningslinjene for voksne fra
Helsetilsynet ble utarbeidet av en gruppe fra Norsk psykiatrisk forening
som bygger på en svensk behandlingsveileder. Helsemyndighetene
har ikke gitt ut retningslinjer for behandling av depresjoner
hos barn og ungdom. I dag ligger ansvaret for å lage
nasjonale retningslinjer hos Sosial- og helsedirektoratet.

Sosial- og helsedirektoratet opplyser overfor
meg at det er en svakhet ved fungerende veileder at den ikke
i stor nok grad har tatt de psykologiske og allmennmedisinske fagmiljøene
med i utarbeidelsen. Det er et prinsipp for direktoratet at alle
nye veiledere og retningslinjer skal utarbeides tverrfaglig og baseres
på den best tilgjengelige kunnskapen som finnes på feltet.

Sosial- og helsedirektoratet støtter
i dag et kvalitetshevingsprosjekt innen behandling
av stemningslidelser, som er et samarbeidsprosjekt mellom
Den norske lægeforening, Norsk Psykologforening
og Norsk Sykepleierforbund, et såkalt gjennombruddsprosjekt.
Direktoratet opplyser at de selv vil ta initiativ
til å utarbeide nye retningslinjer, bl.a. på bakgrunn
av erfaringer fra dette prosjektet.

Det innebærer at Sosial-
og helsedirektoratet selv tar ansvaret for å rette opp
svakheter som er avdekket med hensyn til eksisterende retningslinjer
for behandling av depresjon og stemningslidelser.

 Jeg anser det representanten Røbekk
Nørve der påpeker, som en av svakhetene ved dagens
veileder, og jeg forstår at dette er oppe til
vurdering i det arbeidet som Sosial- og helsedirektoratet nå har
varslet om. Jeg synes det er naturlig at man ser på det,
og at man får den faglige og tverrfaglige belysning av både
behovet for og innholdet i en slik målrettet veiledning
i forhold til barn og unge.

 La meg først si at piller kan være
og er en velsignelse i helsetjenesten, og det er en svært
viktig innsatsfaktor for å hjelpe folk som er syke.

Det vi har satt søkelyset på i
meldingen om folkehelsen, er i forhold til de lidelser og diagnoser
hvor man påviselig kan se at endring av livsstil
kan være en bedre strategi og en mer
effektiv strategi enn å skrive ut medikamenter av ulike
slag. Vi ønsker å stimulere til, i de
tilfellene hvor dette er dokumentert, at systematiske opplegg for
f.eks. trening eller omlegging av kosthold skal være
førstevalget framfor piller. Noen generell kamp
mot piller er det ikke, men det er et varsku i forhold til en utvikling
hvor en kanskje litt for lett skriver ut en pille for alt som er
ille.





                

