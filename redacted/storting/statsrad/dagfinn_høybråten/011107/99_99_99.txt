  Det er to viktige hensyn som har stått
sentralt i den foretaksmodell som Stortinget vedtok gjennom
den nye modellen.

Ved at det i hver helseregion ble etablert
samlede helseforetaksgrupper under ledelse av det regionale
helseforetaket og med tilknyttede datterforetak, er det
lagt til rette for koordinering og
helhetlig styring av ressursbruken i regionen. Ved at de utøvende
virksomhetene, helseforetakene, ble gjort til egne rettssubjekter,
ble det lagt til rette for å myndiggjøre sykehusene.
Det er et ansvar for det enkelte styre å finne de praktiske
løsninger når det gjelder organisering og styring
som tilpasser disse hensynene til hverandre, selvsagt innenfor
de rammer som Stortinget har trukket opp i lov- og regelverk. Dette
må det enkelte styre gjøre innenfor
sitt helhetlige ansvar.

Jeg har tillit til at de regionale
helseforetakene og deres styrer utøver skjønn
innenfor de rammer som helseforetaksloven trekker
opp. Jeg vil likevel føye til at et system
med gjennomgående styrerepresentasjon, slik representanten
Alvheim beskriver det, etter min oppfatning ikke
vil bidra til en tydeliggjøring av den bestillerrolle som
vil tilligge de regionale helseforetakene.
Jeg har heller ikke informasjon om at dette er noe problem.

  Jeg ser, som representanten Alvheim, klare
ulemper hvis det skulle bli slik at styremedlemmer i de regionale
helseforetakene også sitter som styremedlemmer
i de lokale helseforetakene. Men, som jeg sa, jeg har ikke
registrert at det er noe problem. Og spørsmålet
som representanten Alvheim da reiser, er i den sammenheng ikke
aktuelt.

Når det gjelder administrerende direktørs
rolle, tror jeg det er viktig, med utgangspunkt i helseforetaksloven, å se
på administrerende direktør som en avgjørende
aktør i det å daglig lede det regionale
helseforetaket og sørge for at de beslutninger som tas
der, blir gjennomført. I så måte
syns jeg administrerende direktør kommer i en annen prinsipiell
stilling enn styremedlemmer i det regionale
helseforetak.

  Jeg kan forsikre representanten Alvheim og
Stortinget om at jeg har gjort opp status når det gjelder
gjennomføring av reformen. Jeg har møtt de regionale
styreledere, og jeg kommer til å få tette rapporter
om oppfølgingen av det meget krevende gjennomføringsarbeid
som fortsatt ligger foran oss i denne saken.





                

  La meg først slutte meg til intensjonen
i representanten Molviks spørsmål. Den offentlige
helsetjenesten skal drives med åpenhet
i forhold til sine omgivelser. Derfor er offentlighetsloven gjort
gjeldende for foretakene.

Jeg konstaterer at de regionale
helseforetakene er aktive i informasjonen omkring styrenes arbeid,
og det er viktig. Offentlighetsloven gir en rekke innsynsmuligheter,
men omfatter som kjent ikke møteoffentlighet.
Det innebærer at styrene fra Stortingets side
er gitt anledning til å utøve skjønn
i dette spørsmålet. De regionale
helseforetakene har valgt noe ulik praksis med hensyn til møteoffentlighet.
Det gir et godt utgangspunkt for å vinne erfaring
med begge modeller.

Et annet viktig hensyn ved den nye foretaksmodellen er
at styrene skal kunne virke under stabile rammebetingelser, dvs.
at styrene skal kunne forvente en stabilitet i sine organisatoriske
rammebetingelser. Derfor finner jeg det ikke riktig å gå inn
med spesifikke pålegg knyttet til spørsmålet
om møteoffentlighet. Jeg vil derimot allerede nå varsle
at jeg med utgangspunkt i foreliggende bestemmelser
i helseforetaksloven om pasienters og andre brukeres medvirkning
vil følge opp overfor de regionale
helseforetakene at det i dette arbeidet skal etableres brukerutvalg.
Det er en arbeidsform som jeg selv har god erfaring med, og som
er med på å åpne offentlige
virksomheter i forhold til dem som mest berøres, uten at
man rokker ved det klare ansvar som styret må ha.

  Jeg deler representanten Molviks utgangspunkt
om åpenhet og offentlighet rundt helsepolitikken og helseforetakenes
virksomhet. Derimot deler jeg ikke utgangspunktet om at
det er uheldig at et helseforetak velger åpne
møter, mens andre helseforetak ikke
velger det. Tvert imot synes jeg det gir grunnlag for å vinne
erfaringer med begge modeller, og det ligger selvfølgelig
i et slikt utgangspunkt at de erfaringene bør komme fram
og bli evaluert.

