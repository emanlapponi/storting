 Forhold knyttet til fastlegenes fravær
fra fastlegepraksis er regulert i en sentral rammeavtale mellom
Lægeforeningen og Kommunenes Sentralforbund. Ifølge
denne rammeavtalen skal fastlegen delta i kollegiale ordninger for
dekning av ordinært fravær hos andre
fastleger i kommunen. Kommunen har, på sin side, plikt
til å skaffe vikar ved lengre fravær eller
iverksette andre nødvendige
tiltak for å avhjelpe en eventuell legemangel.

Den individuelle fastlegeavtalen er kommunens
viktigste styringsredskap i forhold til fastlegene.
I mønsteravtalen for den individuelle avtalen om allmennpraksis
i fastlegeordningen som følger
av rammeavtalen, anbefales det at kommunen i den individuelle avtalen
formaliserer ansvarsforhold ved fravær ved å beskrive
hvordan den kollegiale fraværsdekningen er tenkt, og ved å navngi
legens faste vikar. Ifølge rammeavtalen mellom
Lægeforeningen og KS forutsettes det også at
spørsmål om fraværsdekning og vikarordning
drøftes i det lokale samarbeidsutvalget som skal etableres mellom
kommunen og fastlegene.

Jeg er klar over at det har vært enkelte
oppstartsproblemer på dette området. Ut fra de
rapporteringer jeg har fått fra tilsynsmyndigheten om situasjonen
det siste året, er inntrykket at dette nå fungerer
godt de fleste steder. Statens helsetilsyn har i en rapport til
departementet i september i år meldt at de fleste fastlegene
ser ut til å ta ansvar for sin liste. Helsetilsynene i
Hordaland, Finnmark og Troms har foretatt systematiske kartlegginger
av forskjellige typer tilgjengelighet til fastlegene. I rapporten
fra Hordaland trekkes det fram som et unntak at enkelte leger ikke
har ivaretatt sitt ansvar for fraværsdekning slik de burde,
bl.a. i forbindelse med ferieavvikling. I Finnmark og Troms var
tilgangen til lege ved behov for time samme
dag eller i løpet av de nærmeste dagene
tilfredsstillende, selv om innbyggeren ikke nødvendigvis fikk time
hos egen fastlege.

Det er kommunen som kontraktspart som skal
følge opp at fastlegen overholder sin del av avtalen. Innbyggere eller
andre som opplever problemer, forutsettes å henvende
seg til kommunen.

Departementet følger opp kommunene
gjennom fylkesmannen og/eller helsetilsynene i fylkene.
Helsetilsynet i fylkene er allerede bedt om å følge
opp mangelfulle forhold som er avdekket gjennom disse tilsynsrapportene.

Fastlegeordningen
er gjenstand for en omfattende forskningsbasert evaluering
som skal gå over fem år. Departementet arbeider
nå med en statusrapport om erfaringer med ordningen etter
to års drift. I forbindelse med denne rapporten har departementet
mottatt innspill fra bl.a. KS, Lægeforeningen og de tidligere
forsøkskommunene. Jeg vil gjennomgå de erfaringene
som er gjort til nå, og vurdere hvilke forhold som bør
følges opp nærmere og eventuelt justeres,
f.eks. gjennom endring i forskrift eller
gjennom sentralt avtaleverk, parallelt med den pågående
evalueringen.

 Jeg mener at forpliktelsene for kommunen
som avtalepart og forpliktelsene for fastlegen er godt forankret
i både det sentrale og det individuelle avtaleverket.
Poenget må være at tilsynsmyndighetene følger
opp der de finner avvik, og at vi på basis av den systematiske
evalueringen som nå skjer, vurderer om det er behov for
justeringer f.eks. i forskriftsverket. Så langt har jeg ikke
sett det. Men jeg har tatt dette opp med Lægeforeningens
ledelse, og jeg vil følge med på utviklingen framover
for å se om evalueringsarbeidet tilsier denne type
initiativ. Hvis det gjør det, vil de bli tatt.

 Jeg har fått opplyst at Helsetilsynet
i fylkene allerede er bedt om å følge opp mangelfulle
forhold avdekket i tilsynsrapportene. Der disse forhold skyldes
mangelfull oppfølging fra kommunen ut fra de forpliktelsene
kommunen har, er det klart at kommunen er adressat for det oppfølgingsarbeidet.
Samtidig er det viktig at tilsynsmyndigheten også følger
opp fastlegene der mangel på oppfølging kan skyldes
mangel på oppfølging av forpliktelsene i fastlegens
avtale. Men det jeg tror er viktig, er at man på overordnet nivå skaffer fram
det evalueringsmaterialet som det nå arbeides med, og at
en gjennom drøftinger med partene og på grunnlag av
dette materialet avklarer om det er
behov for generelle endringer.





                

