  Arbeidsgiveransvaret for sykehus- og sykehjemssektoren,
med unntak av statens sykehus, ligger i fylkeskommunene og kommunene. Det
er arbeidsgivers ansvar å påse at all bruk av
overtid skjer etter gjeldende regelverk, dvs. arbeidsmiljølovens regler.
Reglene forutsetter at overtid bare kan pålegges i særlige
tilfeller, f.eks. dersom sykdom blant ansatte forstyrrer eller truer
med å forstyrre den jevne drift, eller dersom mangel på spesiell
kompetanse gjør at særlig arbeidspress har oppstått.
Av dette følger at bruk av planlagt overtid pr. definisjon
er i strid med arbeidsmiljøloven. På bakgrunn
av dette er Norsk Sykepleierforbund i sin fulle rett når
de henstiller til sine medlemmer om ikke å utføre
planlagt overtid. Noe annet vil det være dersom Norsk Sykepleierforbund
henstiller til medlemmene å nekte lovlig pålagt
overtid. Overtidsnekt vil da kunne være brudd på den
enkeltes arbeidsavtale og arbeidsplikt. 

Det er statens ansvar å sikre tilgangen
på sykepleiere ved tilstrekkelig utdanningskapasitet, bidra
til å rekruttere fra andre land og å stimulere
sykepleiere som er gått over i andre bransjer, til å komme
tilbake. Departementet oppfatter det slik at den største
utfordringen ikke er rekrutteringen til sykepleierstillinger, men
frafallet i stillinger.

Departementet har gjennom handlingsplan for
helse- og sosialpersonell 1998-2001 utformet en rekke tiltak for å sikre
tilstrekkelig personelltilgang. Kort kan følgende tiltak
nevnes: økt opptakskapasitet til sykepleierutdanningen,
tilskudd til desentralisert sykepleierutdanning, oppdateringskurs
for å rekruttere sykepleiere som har vært ute
av yrket en stund, samt rekruttering fra andre land. Vi legger vekt
på å ha en god dialog med organisasjonene om innretning
og oppfølging av tiltakene i planen. Det er avtalt møte
med Norsk Sykepleierforbund om dette i den nærmeste fremtid.

Videre vil departementet bidra til gode arbeidsplasser, der
sykepleiere kan ha mulighet for livslang karriere i fulltidsjobb
uten å pådra seg fysiske eller psykiske slitasjeskader.
Departementet har etablert et program der vi sprer kunnskaper og
erfaringer fra arbeidsplasser med lite fravær og godt arbeidsmiljø som
eksempler til etterfølgelse.

Når det gjelder utviklingen i den
konkrete situasjonen, vil tilsynsmyndighetene som ledd i sin løpende
virksomhet følge med på hvorvidt det skjer en
utvikling ved sykehusene som går ut over krav til forsvarlig
drift. Jeg har bedt helsedirektøren om å se spesielt
på dette, og jeg vil be om å bli orientert dersom
så skulle være tilfellet.

Det kreves en aktiv innsats både fra
nasjonale myndigheter og fra arbeidsgiverne. For å kunne
løse sykepleiermangelen må alle dra lasset i fellesskap.

  I likhet med representanten Alvheim er jeg
sterkt opptatt av hvordan vi kan få tilbake til sykepleieryrket
de som i dag ikke er aktive i yrket og som kanskje kunne tenke seg å komme
tilbake. Det er en av grunnene til at vi satser aktivt på oppgraderingskurs,
som skal øke tryggheten hos dem som vurderer å komme
tilbake, i forhold til den faglige utfordring de møter
i et helsevesen som stadig utvikler seg. 

Spørsmålet om lovgivningen
når det gjelder utleie av helsepersonell, er, som representanten
Alvheim vil være kjent med, til behandling her i Stortinget.
Regjeringen har i proposisjonen, på grunnlag av Blaalid-utvalgets innstilling,
gitt uttrykk for sin vurdering, og det ligger nå i Stortingets
hender hvordan lovgivningen på dette punktet bør
utformes for fremtiden.

  Vi er fra departementets side interessert
i internasjonale erfaringer med relevans for Norge som går
på hvordan vi kan utnytte helsepersonells kompetanse bedre
i det samlede helsevesen. Der vi har knapphet på personell
og kompetanse, er det avgjørende at vi bruker kompetansen
riktig, at rett person kommer på rett plass. Uten å gå konkret
inn på den problemstillingen som representanten Alvheim
nå reiser, vil jeg si at vi vil studere de resultater som
representanten Alvheim viser til, med interesse. Vi vil generelt
være opptatt av å legge til rette for at vi bruker
personellet til det de er best på, og ikke til en rekke
andre oppgaver som andre grupper kan gjøre like godt eller
bedre. 





                

  Som jeg i sin tid også viste til
i svaret til representanten Aud Blattmann, er det pasientens lege
eller den aktuelle sykehusavdeling som etter en medisinsk faglig
vurdering tar stilling til hvilket tilbud den enkelte pasient skal
gis. Representanten Rolf Terje Klungland viser til et oppslag i
Verdens Gang der en lungesyk ikke får operasjon på grunn
av alder. Av oppslaget går det fram at det dreier seg om
en lungetransplantasjon. 

Det er Rikshospitalet som har ansvaret for
all transplantasjonsvirksomhet i Norge. Jeg er blitt informert om at
en ikke har fastsatt aldersgrense, men på grunn av tilgangen
på organer praktiseres veiledende aldersgrenser for forskjellige
former for lungetransplantasjoner: 40 45 år ved
hjerte-lungetransplantasjon, 50 55 år for dobbelsidig
lungetransplantasjon og ca. 60 år ved ensidig transplantasjon.

Det er i alt transplantert på 107
pasienter, av disse 105 etter 1. januar 1990.
Fire hadde passert 60 år ved transplantasjonen. Pr. 18. oktober 1999
står det 42 pasienter på lungetransplantasjonslisten.
Hittil har de som venter på hjerte lungetransplantasjon,
ventet i 311 dager, 23 har ventet på dobbelsidig transplantasjon
i 377 dager, og 15 har ventet på enkel lungetransplantasjon
over et år, i gjennomsnitt.  Organmangel er den viktigste
kvantitative begrensning ved lungetransplantasjon. Det er relativt
få organgivere som har lunger som er egnet for transplantasjon.
Rikshospitalet har vurdert det slik at ut fra en totalvurdering
av alder, allmenntilstand, operasjonsrisiko og mulighet for godt
langtidsresultat, vil yngre pasienter måtte prioriteres
på ventelisten. Med dagens organtilgang representerer ventelisten
minst to–tre års ventetid før transplantasjon
kan utføres. Rikshospitalet mener derfor at det ikke er
hensiktsmessig å sette de eldste pasientene på venteliste. 

Når det gjaldt hjertetransplantasjon,
ble spørsmålet om aldersgrense forelagt Statens
sykehusråd. Sykehusrådet anbefalte at kronologisk
aldersgrense ikke lenger anvendes. Sykehusrådet støttet
imidlertid oppfatningen av at under ellers like betingelser skal
unge prioriteres framfor eldre, men at kronologisk alder ikke skal
tillegges avgjørende betydning når det gjelder
prioritering. Dette har departementet sluttet seg til og meddelt
Rikshospitalet.

I prinsippet kan en si at de samme vurderinger
vil gjelde for lungetransplantasjon. Men situasjonen når
det gjelder tilgang på organer, er slik at det vil ta år
før de som i dag står på venteliste,
vil få transplantasjon. Dette er grunnlaget for den praksis
Rikshospitalet har valgt å legge seg på. Jeg vil
imidlertid be Statens sykehusråd om en uttalelse om dette,
slik jeg gjorde det når det gjaldt hjertetransplantasjoner.

  Jeg er selvsagt avskåret fra å gå inn
i en diskusjon av den konkrete saken som representanten Klungland
nå refererer til. 

Hovedproblemet, som også er en del
av det etiske dilemmaet en her står overfor, er mangelen
på organer. Det skaper ventetider, og det skaper prioriteringsutfordringer for
sykehuset. Derfor er jeg svært opptatt av tiltak som kan
bedre tilgangen på organdonasjoner, og en rekke forslag
til tiltak på dette området er fulgt opp eller
er under oppfølging.

Som jeg har annonsert, vil jeg omgående
be Statens sykehusråd om en uttalelse, slik at deres vurdering
også på dette spørsmålet kan
fremkomme.

  La meg bare presisere at jeg har redegjort
for den praksis som Rikshospitalet har, den vurdering som Rikshospitalet
tillegger alder, og jeg har gjort rede for at jeg vil ha en uttalelse
fra Statens sykehusråd om dette, slik jeg fikk det når
det gjaldt hjertetransplantasjoner. Og så får
vi vente med å trekke konklusjonene til denne uttalelsen
foreligger.





                

  Håndtering av henvendelser vedrørende øyeblikkelig
hjelp utenfor sykehus reguleres av legeloven og kommunehelsetjenesteloven.

Ifølge legeloven § 27
plikter en lege snarest mulig å yte den hjelp han evner
når han etter de opplysninger han har, må anta
at legehjelp er påtrengende nødvendig. Plikten
faller bort dersom legen har gyldig forfall, eller vet at hjelp
i tide vil bli ytet av en annen lege.

I kommunehelsetjenesteloven § 1-1
er det satt krav om at kommunene skal sørge for nødvendig
helsetjeneste for alle som bor eller midlertidig oppholder seg i
kommunen. Kommunen skal sørge for allmennlegetjeneste, herunder
også legevaktordning, slik det fremgår av lovens § 1-3
annet ledd nr. 1.

Det følger av kommunehelsetjenesteloven
at kommunens helsetjeneste også skal omfatte medisinsk
nødmeldetjeneste. I henhold til forskrift om medisinsk
nødmeldetjeneste § 3-1 skal systemet
for kommunikasjonsberedskap bestå av medisinsk alarmtelefonnummer,
akuttmedisinske kommunikasjonssentraler i akuttsykehus og legevaktsentraler
i utvalgte sykehjem/helsesentre. Mottak og oppfølging
av medisinsk nødmelding er en medisinsk fagoppgave som
skal utføres av helsepersonell, det fremgår av
Forskrift om medisinsk nødmeldetjeneste av 20. august 1990 § 2-1.
Fra Sosial- og helsedepartementets side er det således
satt krav om at kontakten til akuttpasienter skal bli ivaretatt
av kvalifisert helsepersonell. Til hjelp for vurdering av øyeblikkelig
hjelp foreligger «Norsk indeks for medisinsk nødhjelp»,
som er revidert i inneværende år.

I den behandlende del av helsetjenesten i kommunene
er det ifølge NOU 1998:9 årlig 18 millioner pasientkontakter. Av
disse utgjør 4,5 millioner tilfeller så alvorlig
syke eller skadede at det av primærhelsetjenesten oppfattes
som øyeblikkelig hjelp. De aller fleste av disse, ca. 90
pst., behandles i kommunehelsetjenesten, mens 410 000 blir
overført til vurdering og eventuell behandling i sykehus.
Ifølge den samme utredningen blir kun en mindre andel vurdert
av sykehusene til å være i behov av akutt behandling.

Det kan således være forbundet
med faglige problemer å avgjøre om en foreliggende
situasjon er øyeblikkelig hjelp. Særlig pekes
det på at uansett kompetanse vil symptomer, slik pasienten
gir uttrykk for disse og de funn som gjøres, kunne være
uklare.

Statens helsetilsyn har ifølge tilsynsloven
det overordnede faglige tilsyn med helsetjenesten i landet. Sammen med
fylkeslegene danner Helsetilsynet tilsynsmyndigheten for helsetjenesten.
Fylkeslegene gjennomførte i 1997 tilsyn med legevakttjenesten
i kommunene. En generell erfaring var at virksomheten var kommet
kort med å utvikle internkontrollsystemer.

Som det fremkommer, er det kommunen som har
ansvar for å etablere nødvendig helsetjeneste.
For Oslo kommunale legevakt vil det således være
kommunen som har ansvar for en organisering som sikrer at pasienter
får nødvendig øyeblikkelig hjelp.

Da jeg ble kjent med den saken representanten
Alvheim viser til, ble det umiddelbart tatt kontakt med Helsetilsynet.
Tilsynsmyndigheten undersøker nå det som skjedde
ved Oslo legevakt. Fylkeslegen i Oslo har i brev av 8. oktober d.å.
til Oslo kommune bedt om å få oversendt journalen
til vedkommende pasient samt bedt om en uttalelse vedrørende
saken. Jeg vil avvente Statens helsetilsyns vurdering av saken,
av de tiltakene Oslo kommune har iverksatt, og av eventuelle forslag
som kan bidra til å unngå tilsvarende hendelser.

  Jeg har stor forståelse for den reaksjon
representanten Alvheim gir uttrykk for, og min raske handling er
også et uttrykk for en tilsvarende reaksjon på de
oppslag som mediene brakte i denne saken. Men jeg ber om forståelse
for at jeg må avstå fra å karakterisere
dette tilfellet, og forholde meg til oppfølgingen av det,
inntil tilsynsmyndighetene har gjort jobben sin. Men jeg forutsetter
at tilsynsmyndighetene reagerer i forhold til eventuelle lovbrudd
og forskriftsbrudd som måtte bli påvist.

Jeg vil for øvrig vise til at Oslo
kommune har iverksatt tiltak allerede for å unngå at
slike hendelser skal gjenta seg. Spørsmålet om
hvorvidt disse tiltakene er tilstrekkelige, vil jeg først
høre fylkeslegens syn på før jeg uttaler
meg om.

  Det fremgikk vel av mitt hovedsvar at det
faktisk er forskriftsfestet at kontakten med akuttpasienter skal
ivaretas av kvalifisert helsepersonell, så derom hersker
det ingen tvil. Jeg viser til Forskrift om medisinsk nødmeldetjeneste
av 20. august 1999, § 2-1.

Jeg vil også vise til at Oslo kommune
har satt i gang arbeid med tiltak som skal sikre at personer med
helsefaglig bakgrunn skal ha oppgaven med å observere pasientene
før de blir registrert i legevaktmottaket. Det er av de
spørsmål som jeg regner med at fylkeslegen vil
studere nærmere nå.





                

