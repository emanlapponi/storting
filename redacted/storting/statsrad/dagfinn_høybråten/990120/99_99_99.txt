  Helsetjenesten i fengslene er en integrert
del av det ordinære helsevesen, slik at innsatte i fengselsvesenet
har de samme rettigheter etter kommunehelsetjenesteloven og sykehusloven
som andre innbyggere.  Det er derfor Sosial- og helsedepartementet
som har det overordnede ansvar for fengselshelsetjenesten, herunder
de psykiatriske tjenestene.  Fylkeskommunen har ansvaret for de
psykiatriske helsetjenestene til innsatte.  Innleggelse i psykiatrisk
sykehus skjer ved den institusjon den enkelte innsatte bostedsmessig tilhører.
 Akutthjelp og poliklinisk behandling ytes av fylket der den enkelte
anstalt ligger.

Når det gjelder den aktuelle saken
representanten Alvheim tar fram, ble Statens helsetilsyn orientert
om denne pasientens situasjon i slutten av november 1998.  22. desember
1998 sendte Helsetilsynet brev til fylkeslegen i Nordland og bad
fylkeslegen undersøke om saken hadde vært faglig
forsvarlig vurdert fra Nordland Psykiatriske Sykehus.  Fylkeslegen
er bedt om å gi svar innen utgangen av januar 1999.  Jeg
verken kan eller vil nå uttale meg om hvorvidt helsevesenet
har sviktet i denne saken, men vil komme tilbake til det på grunnlag
av den rapport som tilsynsmyndighetene vil utferdige.

Generelt har fengselsvesenet ansvaret for å legge
forholdene til rette for å utforme soningsmiljøer
som ikke virker unødig tyngende og i verste fall sykdomsfremkallende.
 Forslaget om ressursavdelinger som omtalt i St.meld. nr. 27 for
1997-98, Om kriminalomsorgen, kan være et virkemiddel i
denne sammenhengen.  Både den fysiske utforming av bygninger,
personaltetthet og kompetanse hos fengselstjenestemennene kan være
viktige faktorer når det gjelder helsen til innsatte med
psykiske lidelser.

Endelig vil jeg vise til at de vedtatte endringer
i straffeloven med nye strafferettslige særreaksjoner får
konsekvenser for psykisk helsevern.  Lovbrytere som var psykotiske
på handlingstidspunktet, kan dømmes til tvunget psykisk
helsevern og må skaffes plass i tilfredsstillende psykiatrisk
institusjon, om nødvendig i sikkerhetsavdeling.  I opptrappingsplanen
for psykisk helse 1999-2006 er det derfor lagt til grunn en utbygging
av 160 nye sykehusplasser i planperioden for personer som dømmes
til psykiatrisk behandling, svarende til investeringsutgifter på 346 mill.
kr og økte driftsutgifter med 196 mill. kr i løpet
av planperioden.

  Det er helsetjenestens oppgave og ansvar å ivareta
helsetjenesten for denne gruppen mennesker som vi her snakker om.
 Helseministeren har tatt ansvar gjennom å legge fram for
Stortinget en opptrappingsplan for psykiatrien dit dette problemet er
adressert.  Stortinget har gitt sin tilslutning til at det skal
være en del av opptrappingen av det psykiske helsevern
også å sørge for behandlingsplasser for
denne gruppen mennesker.  Det har jeg forpliktet meg til å følge opp,
og det står jeg selvfølgelig ved.

  I tillegg til den vedtatte opptrappingsplanen
vil vi fra departementets side vurdere den tilsynsrapport som kommer
i den konkrete saken som representanten Alvheim tok opp.  Hvis den
foranlediger spesielle tiltak fra departementets side, vil vi selvfølgelig
følge opp det.

For øvrig vil jeg vise til at en hurtigarbeidende
komite har sett på situasjonen når det gjelder
sinnslidende som begår alvorlige forbrytelser. Rapporten
er undergitt en meget rask behandling i systemet nettopp for å møte
behovet for så rask handling som mulig i forhold til denne gruppen.

Det er det jeg vil si på dette tidspunkt.





                

  Behandlende sykehus skal alltid ha et helhetlig
ansvar for pasienten når dette er faglig forsvarlig.  Økonomiske
forhold skal normalt ikke overstyre faglige vurderinger ved valg
av behandlingssted eller behandlingsmuligheter.

Ny medisinsk teknologi er vanligvis kostbar
når den blir introdusert, men samtidig blir prisen ofte
redusert etter hvert som aktuell teknologi brukes i større
omfang.  Her er det viktig at nye behandlingsmuligheter gjøres
tilgjengelige for den aktuelle pasientgruppen.  Det ytes derfor
et særskilt tilskudd til regionsykehusene for å dekke opp
ekstra kostnader for nye funksjoner.  Taxol er et eksempel på ny
behandlingsmetode som er naturlig å introdusere i regionsykehusene,
men kan også brukes ved andre sykehus etter faglig vurdering.

For ytterligere å styrke nye funksjoner
mottok regionsykehusene i 1995 ekstra basistilskudd på 12
mill. kr som følge av økte utgifter til pasientbehandling,
bl.a. til kostbare medikamenter.  Tilsvarende økning i
basistilskuddet ble videreført fra 1996.

Inntil 31. desember 1998 mottok behandlende
sykehus direkte polikliniske refusjoner for cellegiftbehandling.
 Fra 1. januar 1999 finansieres cellegiftbehandling imidlertid via
innsatsstyrt finansiering – ISF – og da er det
fylkeskommunene og ikke sykehusene som mottar refusjonen.  Endret
finansiering gir fylkeskommunene bedre muligheter til å ivareta
hensiktsmessig oppgavefordeling mellom sykehusene, i motsetning
til en situasjon hvor refusjon for cellegiftbehandling er direkte
avhengig av aktivitet ved det enkelte sykehus.

For å ta høyde for store
prisforskjeller særlig ved cytostatikabehandling ønsker
vi å utvikle innsatsstyrt finansiering videre i retning
av sterkere prisdifferensiering.  En mer rettferdig refusjonsordning
vil ytterligere bedre mulighetene for en hensiktsmessig organisering
av behandlingstilbudet, noe jeg er enig med representanten Løvik
i at vi må tilstrebe.

  Den endringen som har skjedd, innebærer
at det som tidligere var en poliklinisk refusjon til cellegiftbehandling,
som gikk direkte til behandlende sykehus, nå inngår
i den innsatsstyrte finansiering, som for øvrig gjennom
Stortingets budsjettbehandling er tillagt betydelig større
vekt, og da går midlene til vedkommende fylkeskommune.
 Det gir muligheter for en mer helhetlig og hensiktsmessig oppgavefordeling mellom
fylkeskommunens sykehus.  Det er kort fortalt slik endringen virker.

Som nevnt i mitt første svar, ønsker
vi å utvikle denne ordningen ytterligere i tiden framover,
nettopp for å fange opp de store prisforskjeller det er
ved såkalt cytostatikabehandling, med sikte på at
tilbudet kan bli mer tilpasset.

   Jeg vil i denne omgang begrense meg til å si
at vi er oppmerksom på den problemstillingen som representanten
Løvik har tatt opp.  Vi vil sette i gang et arbeid med
en videreutvikling av den innsatsstyrte finansiering for i større
grad å ta høyde for de prisforskjeller som er
ved ulike behandlingsmetoder.  Det vil bety at den innsatsstyrte
finansiering som går til fylkeskommunen, vil fange opp
dette bedre enn tilfellet er i dag.  I den grad det ved sykehusene
er uklarheter i forståelsen av den omleggingen som har
skjedd ved årsskiftet, vil vi selvfølgelig sørge
for at vi i vår informasjon til og kommunikasjon med sykehusene
og fylkeskommunene klargjør dette.





                

   Ved behandlingen av ny avtalepolitikk våren
1997 vedtok Stortinget at det fra 1. juli 1998 skulle være
en forutsetning for trygderefusjon at yrkesutøveren hadde
driftsavtale.  Det ble samtidig vedtatt en overgangsordning for
yrkesutøvere som var fylt 62 år før
1. juli 1998.  Ordningen innebar at leger, psykologer og fysioterapeuter
som hadde refusjonsrett og var over 62 år, beholdt
refusjonsretten uten krav om driftsavtale fram til fylte 70 år.

Ved behandlingen av 1999-budsjettet bad Stortinget Regjeringen
vurdere å oppheve denne avgrensningen til 70 år
for leger med god helse.  Som et ledd i denne vurderingen har departementet
kommet til at det er riktig å gjenopprette refusjonsretten
for de yrkesutøverne som   1. juli 1998 mistet refusjonsretten,
fordi de allerede hadde passert grensen på 70 år.
 Jeg har ikke sett det naturlig å innskrenke denne endringen
til å omfatte bare leger.  Endringen blir derfor gjort
gjeldende også for spesialister i klinisk psykologi og
fysioterapeuter og vil gjelde for den enkelte så lenge
vedkommende har autorisasjon.

   Jeg er meg bevisst at Stortingets vurderingsoppdrag,
for det er det det er, favner videre enn til den gruppen som jeg
nå har omtalt.  Derfor sa jeg i mitt første svar
at den endringen som vi nå foretar, er som et ledd i den
vurderingen departementet er bedt om.  Det betyr at det vil være
flere ledd i den vurderingen, og de spørsmål som
representanten Høegh har tatt opp, vil bli vurdert, slik
Stortinget har bedt om.  Den vurderingen er ikke sluttført.
 Men vi har funnet allerede på dette tidspunkt å kunne
gjøre en slik endring som jeg her har beskrevet, og å la
den gjelde for en større gruppe enn den Stortingets vedtak
i sin ordlyd sikter inn mot.  Jeg vil også bemerke at det
er denne gruppen som Den norske lægeforening spesielt har
vært opptatt av å imøtekomme, og det
har de bekreftet også etter Stortingets behandling.

 Ja, jeg vil komme tilbake til Stortinget med
min vurdering ut fra det vedtaket Stortinget har gjort. Jeg er imidlertid
ikke enig i at det er et lite grep det som nå gjøres.
Det er en svært betimelig og betydningsfull endring for
dem det berører – også for de pasientene
som berøres av dette.

Når det gjelder spørsmålet
om den videre vurdering som Stortinget har bedt om, ser jeg atskillig
større problemer og motforestillinger med den. Jeg kan
derfor ikke her og nå gi det positive signalet som representanten Høegh
etterlyste. Men vurderingen skal bli gjort, og den skal bli forelagt
Stortinget.





                

 I mitt svar til representanten Hedstrøm
forutsetter jeg at det er tale om behandling av pasienter i den
offentlige helsetjenesten og ikke behandling av privatpraktiserende
lege som har avtale om leie av lokaler, utstyr e.l. i et offentlig
sykehus.

Det norske offentlige helsevesenet bygger på prinsipper
om lik tilgang til helsetjenestene, rettferdig fordeling av godene
og forsvarlighet med hensyn til prioritering av pasientene. Ved
prioritering av pasientene er legen bundet av en rekke juridiske
og faglige prinsipper og avveiningstemaer. For det første
vil kriteriene i forskriften om ventetidsgaranti måtte
legges til grunn for vurderingen. Det fremgår av forskriften
om ventetidsgaranti at et av formålene med forskriften
er å gi pasienten et mest mulig likeverdig helsetilbud
og sørge for en rettferdig fordeling av helsetjenestene.
De kriterier som forskriften angir, skal sikre at de alvorligst
syke prioriteres først. Videre følger det av legelovens § 25
at legen må legge et faglig forsvarlighetsskjønn
til grunn. Legen må vurdere hvor syk pasienten er, hva
slags behandling pasienten trenger, og hvor forsvarlig det vil være å la
pasienten vente.

Legen er dessuten bundet av alminnelige krav
til saklighet, likhet og plikt til å avstå fra å ta
utenforliggende hensyn. Det følger av disse kravene at
usaklig forskjellsbehandling ikke skal skje. Det må særlig
legges vekt på om forskjellsbehandlingen virker sterkt
urimelig og urettferdig. Det er de medisinsk-faglige vurderingene som
skal ligge til grunn for prioritering av pasienter. Dersom enkelte
pasienter f.eks. prioriteres først i køen 

fordi 

de eksempelvis har en spesiell status
i samfunnet, vil dette kunne være myndighetsmisbruk og
usaklig forskjellsbehandling.

Om det i de tilfeller det her er referert til,
foreligger usaklig forskjellsbehandling, har jeg ikke tilstrekkelig grunnlag
for å uttale meg om. Departementet har imidlertid vært
i kontakt med Statens helsetilsyn, som gjennom fylkeslegen i Østfold
vil undersøke saken.

 Det følger av sykehusloven at det
er pasientens bostedsfylke som i utgangspunktet er ansvarlig for å dekke
pasientens behov for nødvendig spesialisthelsetjeneste.
Pasientene vil etter dagens lov i slike tilfeller ikke kunne velge
sykehus hvis ikke bostedsfylket har inngått avtale om dette
med andre fylker. Regjeringen fremmet imidlertid en ny pasientrettighetslov
i høst som bl.a. omfatter rett til fritt sykehusvalg i
hele landet. Den foreslåtte bestemmelsen vil medføre
at pasientene ikke i samme grad som før tilhører
et bestemt sykehus, men fritt kan velge å bli behandlet
ved sykehus som kan tilby f.eks. kortere ventetid. 

Er pasienten imidlertid bosatt i utlandet og
ikke folketrygdet i Norge, vil pasienten kun i unntakstilfeller
ha rett til å bli behandlet i Norge. Det vil således
være avgjørende hvorvidt pasienten er bosatt i
Norge eller i utlandet.

  Jeg kan bekrefte at i de tilfeller der en
pasient er bosatt i utlandet og har rett til å bli behandlet
i Norge, skal behandlingen i Norge ytes i samsvar med norsk regelverk,
og pasienten skal behandles på lik linje med borgere bosatt
i Norge. Det betyr at pasienten har rett til å få plass
i køen etter de prioriteringsprinsipper som gjelder for
helsetjenesten i Norge.

Når det gjelder spørsmålet
som representanten Hedstrøm stiller, kan jeg for så vidt
være enig i at hvis man ikke vil følge de prioriteringsprinsipper
som gjelder for den offentlige helsetjenesten i Norge, kan det være
en løsning å henvende seg til det private helsetilbudet.
La meg for øvrig understreke at både representanten
Hedstrøms parti og Regjeringen, så langt jeg har
oppfattet, er opptatt av at valgmulighetene skal bli flere, og at
det frie sykehusvalget skal gi andre og mer liberale rammebetingelser
rundt dette. Det vil nok også stille dette problemet i
et nytt lys.





                

