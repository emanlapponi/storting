 Da jeg som helseminister i den forrige
Bondevik-regjeringen fremmet loven om pasientrettigheter, var det
med en klar forventning om at retten til fritt valg av
sykehus skulle føre til en bedre samlet
utnyttelse av behandlingskapasiteten. Det er også min
klare ambisjon nå.

Retten til fritt sykehusvalg startet
som forsøk og frivillig ordning i enkelte fylker og regioner
på 1990-tallet. I den første tiden økte
utvekslingen av pasienter mellom fylkene, men økningen
var relativt beskjeden.

Min vurdering er at pasientstrømmene
fram til i dag har vært begrenset av fylkesgrensene og
gjestepasientoppgjøret. I tillegg har det i altfor stor
grad vært mulig for sykehus og enkelte sykehusavdelinger å opptre
nærmest som om de eier sine pasienter.
Jeg legger til grunn at sykehusreformen, som også innebærer
en slags fjerning av fylkesgrensene i helsetjenesten, vil endre
på dette.

Organisatoriske og strukturelle tiltak løser ikke
problemet alene. Det dreier seg også om å få til
holdningsendringer i helsesektoren, og det dreier seg ikke
minst om å nå ut til pasientene med informasjon
om rettigheter og valgmuligheter.

Følgende forhold skal kunne gi endringer, også på relativt
kort sikt. For det første vil jeg minne om Regjeringens
budskap om å få til en bedre utnyttelse
av behandlingskapasiteten i privat sektor, og at fritt sykehusvalg også skal
omfatte private sykehus. Dette krever imidlertid en lovendring
som vi har igangsatt arbeidet med.

Jeg vil videre peke på tilgang
til informasjon som en vesentlig forutsetning for en vellykket ordning
og for pasientenes reelle valgmuligheter. Følgende informasjonssystemer
er i gang:

1.	Ved henvendelse
til grønt telefonnummer gis det bl.a. tilbud om en generell
informasjonsbrosjyre om ordningen samt informasjon om ventetider
for visse behandlinger og prosedyrer i den enkelte region. Ordningen
er knyttet til regionale informasjonskontorer
som samarbeider om oversikt over tilbud i hele landet
for dem som ønsker det. Det opplyses at de regionale
kontorene har 15–30 henvendelser daglig i Helseregion Sør
og Øst, noen færre i de andre regionene.

2.	Videre er nettstedet
Sykehusvalg.net etablert på oppdrag fra Helsedepartementet.
Nettstedet presenterer ventetidsinformasjon for et utvalg utredninger
og kirurgiske inngrep samt øvrig informasjon til hjelp for
pasienter og henvisende leger når man ønsker å benytte
seg av retten til fritt sykehusvalg. Nettstedet registrerte
45 000 individuelle brukere i fjor.

Bruken av disse tiltakene legger jeg til grunn
for min vurdering om at vi vil se resultater på kort sikt.

Vi arbeider nå med å etablere
et nasjonalt senter for ventetider og fritt sykehusvalg. En viktig
målsetting er å kunne tilby raskere og oppdatert
informasjon for pasienter som ønsker å bruke retten
til fritt sykehusvalg. Enheten skal til enhver tid gi
et presist bilde av behovet for sykehusbehandling, ledig kapasitet
i sykehus i Norge og opplysning
om ventetider innen alle fagområder.

Vi er også i gang med å etablere
systemer for elektronisk timebestilling for undersøkelse eller
behandling i sykehusene. Det er allerede startet fire
pilotprosjekter i regi av det nye Sosial- og helsedirektoratet.
De første elektroniske bestillingene antas å være
i gang i løpet av denne våren. Elektronisk timebestilling
inngår i en nasjonal IT-strategi for
helsesektoren, og skal skje via et nasjonalt helsenett. Fullt utbygd
og landsdekkende antas systemet å være
i funksjon i 2004.

 Svaret er ja. Jeg er fullt ut enig med representanten
Alvheim i at fastlegene og innleggende leger har et klart ansvar
for å skaffe seg informasjon og rådgi pasientene sine
om mulighetene for kortere ventetider enn ved det sykehuset som
ligger geografisk nærmest. Det vil bli fulgt opp.

Ellers vil jeg peke på at
sykehusreformen gir muligheter til å utnytte den samlede
kapasitet og kompetanse bedre, og jeg har lagt et klart
trykk på sykehusene i forhold til å følge
opp disse mulighetene. Helse Midt-Norge har eksempelvis allerede
foretatt en kartlegging av ventetider og ledig kapasitet ved sine
sykehus og vil iverksette tiltak for å utnytte
dette bedre. Det viser at reformen virker.

 Jeg har ikke registrert denne
uttalelsen fra den nye presidenten i Lægeforeningen, men
på generell basis vil jeg si at noe av hensikten med fastlegeordningen
er at fastlegen skal ta et helhetlig ansvar for pasienten sin. Det
får de etter min vurdering godt betalt for med
de ordninger som i dag gjelder.

 Ved Alta Helsesenter er
det opprettet en dialyseenhet. Finnmark fylkeskommune søkte
i fjor det daværende Sosial- og helsedepartementet om finansiering
av dialyseenheten over ordningen med innsatsstyrt finansiering.
Søknaden ble avslått. Innsatsstyrt
finansiering er som kjent en ordning for pasientbehandling
foretatt på somatiske sykehus. Verken Alta dialyseenhet eller Alta
Helsesenter er godkjent som somatisk
sykehus.

I Alta Helsesenter er det lokalisert en sykestue.
Dialysen foregår i sykestuens lokaler. Sykestuer skiller
seg fra sykehus både i pasientsammensetning
og tjenestetilbud. I St.prp. nr. 1 for 2001 ble det vist til at
departementet vurderte å innlemme spesialisthelsetjenestedelen
av sykestuene i ISF-ordningen fra 2002. Det viste seg at dette ikke var
en tilfredsstillende løsning fordi kostnadsstrukturen for
sykestuer skiller seg vesentlig fra kostnadsstrukturen til sykehus.
Spesielt har sykestuer mindre kostnadskrevende
pasienter enn sykehus. På denne bakgrunn besluttet departementet
at en slik endring ikke ville bli iverksatt
fra 2002. I tillegg må jeg nevne at det synes som om det
såkalte ISF-kodeverket generelt ikke passer for
bruk i sykestuer. ISF-ordningen er tilpasset for den aktivitet som
skjer ved landets sykehus, og denne aktiviteten avviker
vesentlig fra det som skjer ved sykestuene.

Det ble derfor bevilget 5,1 mill. kr
til drift av sykestueplassene i Finnmark i 2002. Disse midlene er
lagt inn i bevilgningen til Helse Nord. Deler av disse midlene bør kunne
brukes til finansiering av dialysen som foretas
ved sykestuen i Alta.

Departementet arbeider nå med å se
på finansieringsløsninger, bl.a. sett i forhold
til grenseoppdragningen mellom spesialisthelsetjenesten
og primærhelsetjenesten. Det er flere forhold som må avklares
før en permanent finansieringsordning er på plass.
Det er etablert kontakt mellom departementet
og flere kommuner med tanke på å drive fram demonstrasjonsprosjekter.
Ved Sel sjukeheim i Oppland fylkeskommune ble det sommeren 2001 satt
i gang et toårig forsøksprosjekt med såkalt
satellittdialyse. Prosjektet skal evalueres fortløpende.
Erfaringer fra dette prosjektet vil være med
og danne grunnlag for finansieringsløsningen for sykestuer.

I sitt tilleggsbudsjett for 2002 varslet Regjeringen
at det skulle arbeides med en gjennomgang av de mer langsiktige
løsningene for finansieringsordningen innenfor spesialisthelsetjenesten.
Vi vurderer nå å sette ned et utvalg som skal
foreslå løsninger i denne sammenheng. Jeg vil
se til at spørsmålet om sykestuenes finansiering
vil bli tatt opp i dette utredningsarbeidet og presentert for Stortinget
på egnet måte.

