 Statlig overtakelse av spesialisthelsetjenesten
fra 1. januar i år omfatter også tiltak
for rusmiddelmisbrukere som er hjemlet i spesialisthelsetjenesteloven.
Disse utgjør omtrent 20 pst. av tiltaksapparatet,
hvorav hovedvekten er polikliniske tiltak som de psykiatriske ungdomsteam.
Jeg viser her til Stortingets behandling av helseforetaksloven.
Selv om deler av tiltaksapparatet for rusmiddelmisbrukere er overført til
statlig eierskap, har fylkeskommunen fortsatt et ansvar etter
lov om sosiale tjenester for å sørge for plasser
på institusjoner for omsorg for og behandling av rusmiddelmisbrukere.

Regjeringen vil om kort tid sende ut et høringsnotat om
fremtidig organisering av de fylkeskommunale institusjoner for behandling
av rusmiddelmisbrukere. Gjennomgangen av tiltakene for rusmiddelmisbrukere
omfatter både de private og de offentlige tilbudene.
Målet med den statlige overføringen av spesialisthelsetjenestene
er å få mer helhetlig styring, et tydelig politisk
ansvar, bedre samlet utnyttelse av ressursene og en bedre
helsetjeneste til pasientene. Dette målet står
fast også når det gjelder tiltak for
rusmiddelmisbrukere som nå organiseres under statlige foretak,
og det vil være en viktig premiss i det forslaget
som Regjeringen om kort tid sender på høring.

Regjeringen vil styrke behandlingstilbudet
for rusmiddelmisbrukere. Det må være
et mål at de som ønsker behandling,
får et tilbud om det, og det er nødvendig med varierte
tilbud både i offentlig og privat regi.

Relativt sett har Norge et tiltaksapparat
med et ganske høyt antall institusjonsplasser.
Spørsmålet er likevel i hvilken grad
tilbudet og organiseringen er tilpasset dagens behov, og om det
blir godt nok utnyttet samlet sett.

Et bedre behandlingstilbud for rusmiddelmisbrukere, som
Regjeringen legger opp til, forutsetter at vi må ta hensyn
til rusmiddelproblemenes sammensatte karakter, rusmiddelmisbrukernes
ulike behov og nødvendigheten av et variert tiltaksapparat.
Et annet viktig element er at den enkelte får den best
egnede hjelp ut fra sitt behov. Mens noen trenger behandling
forankret i psykiatriske eller terapeutiske
metoder, trenger andre mer omsorgsrettet bistand og sosialpedagogisk
oppfølging. Hjelpen må være
forankret i de lokale helse- og sosialtjenestene, være
basert på samarbeid og tiltakskjedetenkning,
og oftest ha et langsiktig perspektiv.

Regjeringen har så langt kommet med noen
svært viktige bidrag for å bedre behandlingstilbudet
og helsetjenestene for rusmiddelmisbrukere: Helsetjenesten
skal nå få et tydeligere ansvar for å sørge
for helsetjenester også til rusmiddelmisbrukere.
Dette markerer vi i første omgang ved at ansvaret
for legemiddelassistert rehabilitering og lavterskelhelsetiltak
nå er overført til Helsedepartementet. Disse områdene
får også en betydelig budsjettmessig
styrking fra 2002. Regjeringen vil utarbeide en handlingsplan mot
rusmiddelproblemer i løpet av dette året. Planen
vil i tillegg til forebyggende tiltak vektlegge et bedre
behandlingstilbud for rusmiddelmisbrukere. Det er videre presisert
overfor helseforetakene at de må ivareta videre
utvikling og tilretteleggelse av tiltak for personer med psykiske
lidelser og omfattende rusmiddelmisbruk. Premissene for den fremtidige
organiseringen av behandlingstiltakene for rusmiddelmisbrukere vil være
en tydeligere ansvarsplassering, en styrking av det spesialiserte
behandlingstilbudet og en bedre tilgjengelighet for alle,
uavhengig av bosted og kommunal økonomi. Private
institusjoner og frivillige krefter har – og må fortsatt
ha – en viktig i plass i arbeidet for å hjelpe
rusmiddelmisbrukere. Det er viktig å utnytte den samlede kapasitet
og kompetanse.

 Jeg har allerede i det oppdraget de nye regionale
helseforetakene har fått for 2002, presisert at de må ivareta
en videre utvikling og tilretteleggelse av tiltak for personer med
omfattende rusmiddelmisbruk. Den høringsrunden som vi nå setter
i gang, skal bidra til å klargjøre
hvilke av de fylkeskommunale institusjonene som hører innunder
helselovgivningen, og dermed er spesialisthelsetjeneste, og hvilke som ikke
hører innunder helselovgivningen, og dermed hører
innunder sosiallovgivningen.

Samtidig arbeider vi med et opplegg for at
helseforetakene i større grad skal kunne gjøre
bruk av samarbeid med private institusjoner
gjennom avtaler. Jeg regner med at det vil bli et helhetlig opplegg,
som bedre enn i dag kan ivareta de hensyn som
representanten Alvheim etterspør.

 Jeg vil i forbindelse med at jeg overtar et
tydeligere ansvar for helsetjenestene for rusmiddelmisbrukere, gjennomgå alle
sider ved måten disse tjenestene skal gis på,
inklusiv spørsmålet om tilgjengelighet og tilgang
til tjenestene, som representanten Alvheim nå spør
om.





                

 La meg først understreke at det er
en prioritert oppgave for Regjeringen og kommunalministeren å redusere
saksbehandlingstiden og sikre raskere bosetting for dem som får
bli i landet, samtidig som vi må legge til rette for raskere
retur for asylsøkere som får avslag
på sin søknad om asyl.

Som representanten May Hansen påpeker,
har mange flyktninger og asylsøkere alvorlige fysiske og
psykiske helseplager som følge av de belastningene de har
vært utsatt for. Det er derfor viktig at helsetjenesten
greier å fange opp og gi et godt tjenestetilbud også til
denne gruppen. I Norge har flyktninger og asylsøkere
den samme retten til helse- og sosialtjenester som den øvrige
befolkningen. Det innebærer bl.a. at de er omfattet
at fastlegeordningen – jeg
vil her vise til forskrift om fastlegeordning
i kommunene, § 3. For flyktninger og asylsøkere
og andre grupper med spesielle og sammensatte behov er det
særlig viktig å ha en fast legekontakt, også fordi
fastlegen er ansvarlig for å koordinere
ulike typer tjenester for sine pasienter.

Statens helsetilsyn har nå etter
oppdrag fra Helsedepartementet utarbeidet forslag til nye retningslinjer
for helsetjenestetilbudet til innvandrere og asylsøkere.
Retningslinjene skal gi informasjon om hvordan helsetjenestetilbudet
til asylsøkere og flyktninger bør være, både
når det gjelder innhold, omfang og organisering. De nye
retningslinjene er forventet å skulle bidra til å gi
et faglig forsvarlig helsetjenestetilbud til asylsøkere
og flyktninger, bl.a. gjennom å klargjøre
ansvarsforholdet mellom de ulike nivåene
i tjenesten. Jeg regner med at disse retningslinjene vil tre i kraft
i løpet av dette året.

Alle helseregioner har i dag egne
psykososiale team for flyktninger, som har ansvaret for å heve
kompetansen innenfor første- og andrelinjetjenesten
når det gjelder arbeid med flyktningers psykiske helse.
De psykososiale teamene gir i tillegg polikliniske undersøkelser
og behandling av traumatiserte flyktninger. I tråd med
forslaget i St.meld. nr. 17 for 2000-2001 har vi i budsjettet for
i år styrket de regionale
psykososiale teamene for flyktninger og asylsøkere med
midler tilsvarende én ny stilling i hvert team, slik at
de skal kunne styrke sin rådgivningsvirksomhet overfor
kommunene. For å styrke kompetansen i helsetjenesten
på det som gjelder flyktningers helse, har Stortinget vedtatt å opprette
en kompetanseenhet for somatisk og psykisk helse og omsorg blant
personer med innvandrerbakgrunn. Enheten er nå under oppstart
ved Ullevål sykehus i Oslo.

 Svaret på det første spørsmålet,
om en styrking av kompetansen, ligger i stor grad i at vi faktisk
i inneværende års budsjett, altså i budsjettet
for 2002, styrker alle de regionale
kompetansesentrene for flyktninger og asylsøkere med midler
tilsvarende én ny stilling, slik at de skal kunne styrke
sin rådgivningsvirksomhet overfor kommunene, og at vi er
i gang med å opprette denne kompetanseenheten ved Ullevål sykehus.

Jeg er imidlertid generelt opptatt av det samme
som representanten May Hansen, at alle mennesker i dette landet
som har krav på helsetjenester, skal møtes med den
samme respekt, og med utgangspunkt i den samme respekt for menneskeverdet.
Det må ikke være slik at pasienter
med kompliserte problemer blir avvist fordi
det er vanskelig å gi dem et tilbud
som står i forhold til deres problemer. Det må også gjelde
denne gruppen.

 Det aller viktigste svaret
på det spørsmålet er det arbeidet Regjeringen
og Kommunaldepartementet er i gang med når det gjelder å effektivisere
saksbehandlingstiden i asylsaker. Den lange oppholdstiden i mottak
har sammenheng med den altfor lange, den uholdbart lange, saksbehandlingstiden.
Der er UDI i ferd med å iverksette
flere organisatoriske tiltak med sikte på å få kortere
behandlingstid. Det er for 2002 også innført
en ny ordning for bosetting av flyktninger som skal bidra til å nå dette
målet.

I tillegg er det klart at vi må ha
oppmerksomhet knyttet til forholdene ved asylmottakene, slik representanten May
Hansen pekte på. Det er spørsmål som
jeg vil drøfte med kommunalministeren.





                

