 Jeg vil innledningsvis benytte anledningen
til å kommentere den generelle situasjonen, som jeg oppfatter
at spørsmålet egentlig omhandler.

Det er grunn til på ny å slå fast
at de statlige overføringer til sykehusdrift ikke
er redusert. De er tvert imot økt. Ved behandlingen av
St.prp. nr. 1 for 2001 2002 ble overføringene
til de regionale helseforetakene økt reelt med
800 mill. kr for å dekke opp den ubalansen som
var oppstått i fylkeskommunene mellom utgiftsnivå og
inntekter. Regnskapstallene i fylkeskommunene for 2001 viste at
denne ubalansen var økt vesentlig utover de forutsetningene
som lå til grunn da Stortinget behandlet budsjettet for
2002. Det resulterte i at Stortinget gav en tilleggsbevilgning på ytterligere
1,3 milliarder kr ved behandlingen av St.prp. nr. 59
for 2001-2002 for å dekke den ubalansen som framkom på bakgrunn
av sykehusenes regnskaper i 2001. Dette nivået
på overføringene er videreført i 2003,
samtidig som helseforetakene er innrømmet ytterligere ett år
for å oppnå driftsøkonomisk balanse.
Dette ekstraåret for å komme i balanse
gjelder også for Nord-Trøndelag.

Ved behandlingen av St.prp. nr. 59
gav flertallet i denne sal klart uttrykk for at den økonomiske
ubalansen ikke kan løses ved tilleggsbevilgninger
alene. Det ble derfor slått fast at det skulle gjennomføres
betydelige effektiviserings- og kostnadsreduserende tiltak i helseforetakene,
om lag i samme størrelsesorden som tilleggsbevilgningen.

I St.prp. nr. 59 foreslo Regjeringen
at helseforetakene over årene 2002 og 2003 skulle komme
i driftsmessig balanse. Etter stortingsbehandlingen av
St.prp. nr. 59 forverret den økonomiske situasjonen
seg, hovedsakelig fordi
lønnsoppgjøret ble dyrere enn forutsatt. Med dette som
bakgrunn er helseforetakene gjennom statsbudsjettet for 2003 gitt
mer tid til å komme i driftsmessig balanse, dvs. at balanse
skal oppnås senest i 2004. Ved at helseforetakene nå er
gitt ytterligere ett år for å komme i økonomisk
balanse, kan en unngå at foretakene tvinges til å skjære
ned på det samlede tilbudet til pasientene, slik at forutsetningene
om opprettholdelse av det samlede pasienttilbud kan fastholdes.

Jeg er klar over at det oppdrag som er lagt
på helseforetakene, vil by på store utfordringer.
Samtidig vet vi at det er et stort potensial
til å effektivisere driften i norske sykehus.
Sykehusreformen har gitt oss en helt ny mulighet til å realisere
dette potensialet, og den må benyttes.

Min erfaring er at det nå er på gang
en rekke gode og kreative prosesser både
på regionnivå og i de enkelte helseforetak, som ikke bare
reduserer kostnader, men som også innebærer
en mer effektiv og god pasientbehandling. Dette er også tilfellet
når det gjelder de pågående prosesser
i Helse Midt-Norge. Som jeg allerede har presisert, er det gitt
ekstra tid, om nødvendig ut 2004, for å oppnå driftsmessig
balanse.

Til slutt vil jeg framheve betydningen av at
det nå skapes forutsigbarhet i forhold til de rammebetingelser
som er stilt til disposisjon gjennom statsbudsjettet. Jeg legger stor
vekt på at det nå ikke skapes usikkerhet
om det styringsopplegget som er gitt de regionale
helseforetakene, og som disse nå iverksetter overfor de
enkelte helseforetak. Det er stor enighet om at det er betydelig
rom for effektivisering innen spesialisthelsetjenesten,
som på sikt vil komme pasientene til gode i form
av så vel økt behandlingskapasitet
som reduserte ventelister.

 Jeg mener at det opplegget som Stortinget
har vedtatt, og som det er min plikt å gjennomføre
overfor de regionale helseforetakene,
er et realistisk opplegg. Det er slik at man etter
overtakelsen av sykehusene fra fylkeskommunen pr. 1. januar
2002 da vil ha driftsårene 2002, 2003 og 2004 på en
slik omstillingsprosess om nødvendig, og jeg mener
at det på den måten er tatt høyde for
at omstillingene kan skje over en slik tid at det er mulig å ta
de nødvendige hensyn til at dette ikke skal ramme
det samlede pasienttilbudet. Det er min klare forutsetning, og det
er også mitt oppdrag til både eiersiden
og tilsynssiden i helseforvaltningen at det skal de følge
med på.

 La meg fastslå med glede det som jeg
oppfatter ligger i Marit Arnstads tilleggsspørsmål,
at hovedperspektivet nå må være å gjøre jobben
med utgangspunkt i den reformen som Stortinget har vedtatt, uansett
om det var partier som var uenig i den da den
ble vedtatt. Da er det etter min oppfatning viktig å fokusere
på det som faktisk går bra. Det har gått
i riktig retning både med ventetider, problemet
med korridorpasienter og ventelistenes lengde etter at
staten overtok. Men det er helt åpenbart at hvem som eier,
er én ting, måten man eier på,
er en helt annen ting, og statens ambisjon er å utnytte
det potensialet som ligger i at man ikke trenger å ta
hensyn til fylkesgrensene på samme måte
som tidligere, at man har et samlet og enhetlig lederskap, at man
har en mulighet til å gjennomføre nasjonal
helsepolitikk på en mer helhetlig måte. Det potensialet
i reformen må tas ut, og det må tas ut i en avveining hvor
de overordnede helsepolitiske mål ligger fast, hvor det
er viktig å sikre tilstrekkelig kvalitet på de
tjenestene som man gir til pasientene, og hvor nærhet også er
en viktig verdi i den norske helsetjenesten, men ikke
nærhet for enhver pris hvis det går ut over kvaliteten
og sikkerheten for pasientene.





                

 Departementets styringspremisser for helseforetakene
og vilkår knyttet til satsingen på psykisk helse
er tydelige og klare. Tilbudet innen psykisk helsevern
skal styrkes i sin helhet, og midler som tilføres som en
del av planen, skal benyttes til det formål de er bevilget
for. I styringsdokumentene til de regionale
helseforetakene for 2003 er følgende presisert om bevilgningen
til psykisk helse:

«… bevilgningen
skal sette spesialisthelsetjenesten i stand til å gjennomføre
planlagt styrking av psykisk helsevern. Vilkår for tilskuddet
er at aktivitetsnivået må videreføres
slik at tilbudet i 2003 minst skal være på samme nivå som
i 2002 og i tillegg bli ytterligere supplert med de tiltak som følger
av midler fra opptrappingsplanen.»

Det er den beskjed jeg har gitt de regionale
helseforetakene.

Utgangspunktet er at psykisk helsevern skal
kunne kostnadsføre egne utgifter bl.a. til lønn
og pensjon. Jeg vil imidlertid presisere at dette ikke
betyr at de regionale helseforetakene
kan påføre psykiatrien ekstraforpliktelser for å bringe
det totale budsjettunderskuddet i foretaket i balanse. Representanten
refererer her til psykiatrien i Østfold som er pålagt å spare
20 mill. kr midt i en opptrappingsplan. Slike
påstander har jeg også hørt
knyttet til andre lokale helseforetak i Helse Øst. Jeg
har bedt Helse Øst om en nærmere redegjørelse
for hvordan forutsetningene for bruken av de øremerkede
tilskuddene er forstått, og hvordan dette er fulgt opp.
Tilbakemeldingen fra Helse Øst vil bli nøye vurdert
av Helsedepartementet. Jeg vil presisere at styrkingen av psykisk
helsevern skal skje slik Stortinget har vedtatt, men jeg vil også be
om forståelse for at det er nødvendig for Helsedepartementet å få tilstrekkelig
dokumentasjon for å vurdere slike spørsmål.

Når det gjelder overgangen fra 7-
til 5-døgnsposter, har Helse Øst redegjort for departementet
at det som en del av opptrappingsplanen ble ferdigstilt to nye distriktspsykiatriske
senter i Østfold i 2002 – DPS for Indre Østfold
og DPS Moss. Det er etter dette totalt fem distriktspsykiatriske
senter i Østfold. Hvert distriktspsykiatriske senter får
tolv plasser organisert som 5-døgnstilbud. Derav blir ca.
halvparten av døgnplassene på DPS-nivået
organisert som 5-døgnsposter mens resten av plassene fortsatt
forblir ordinære 7-døgnsposter.

En del pasienter i døgnavdelingene
på DPS-nivået får i dag helgepermisjoner.
Helse Øst anser dette for å være god
pasientbehandling for de pasientene som dette gjelder, bl.a. for å opprettholde
nærhet og kontakt med eget hjem under behandlingsforløpet,
da dette forutsetter å lette overgangen fra institusjon
til egen bolig når pasienten er klar for utskriving. Hvorvidt
dette er faglig akseptabelt og i tråd med opptrappingsplanen,
vil jeg for sikkerhets skyld be Sosial- og helsedirektoratet som
mitt fagorgan komme med en snarlig faglig vurdering
av.

Til slutt vil jeg føye til
at omstillingstiltak nødvendigvis vil føre
med seg debatt. Men jeg vil også presisere at det
samtidig forventes gjennomført omstillinger og restruktureringer
som kan gi bedre ressursbruk som del av en helhetlig plan.
Det er viktig at det i den offentlige debatt i slike saker ikke
blir fokusert isolert på det som bygges ned, og at dermed
frykten for slike reaksjoner gjør
at gode omstillingstiltak, til pasientenes beste, ikke
blir gjennomført.

Jørgen Kosmo hadde
her gjeninntatt presidentplassen.

 Jeg er glad for at vi nå kan konstatere
at ventetiden og ventelistene også innenfor
psykiatrien er på vei nedover. Samtidig er representanten
Hansen og jeg helt enige om at det fortsatt gjenstår mye,
og det gjenstår mye ikke minst i den delen av
landet som vi nå snakker om.

Jeg er ikke tilfreds med den fordelingen
av ressurser som her illustreres ved antall kroner pr. innbygger
i fylkene Oslo og Østfold. Men jeg har lyst til å replisere
tilbake til representanten Hansen, som representerer et parti som
var imot sykehusreformen, at reformen faktisk gir oss en anledning
til å gjøre noe med dette. Dette er et ledd i
en historisk utvikling. Fylkeskommunene har prioritert dette forskjellig.
Nå vil Helse Øst, som har ansvaret både
for Oslo og Østfold, ha en mulighet til å se
dette på tvers av fylkesgrensene og bidra over tid til
en utjevning. Men uansett skal det være en opptrapping
samlet sett.

 Jeg sa i mitt hovedsvar
at jeg vil be om en redegjørelse
fra Helse Øst om de økonomiske forhold som var nevnt i
spørsmålet, og jeg vil be om en faglig vurdering
fra Sosial- og helsedirektoratet av de faglige delene av det spørsmålet
som ble reist. Det vil jeg for min del følge opp.

Når det gjelder spørsmålet
om stykkprisfinansiering av de somatiske helsetjenester i forhold
til psykiatrien, er det helt klart at de delene av spesialisthelsetjenesten
som ikke er finansiert med stykkpris, er sårbare
i en utvikling hvor man så klart har ønsket å premiere
aktivitet. Men nettopp derfor er det viktig at vi har øremerkede
penger til psykiatrien gjennom opptrappingsplanen. Hvordan hadde
dette vært hvis man ikke hadde hatt det? Jeg
ser at det her er et poeng, og et langsiktig mål vil være å ha
en innsatsbasert finansiering også for
psykiatrien, men faglig sett ser det ut til å være
langt fram hvis en skal dømme etter Hagen-utvalgets
rapport.





                

 Svaret på det prinsipielle spørsmålet
som her stilles, er klart og tydelig: Nei. Regionale
helseforetak og helseforetak skal ikke drive lobbyvirksomhet
for å påvirke saker, verken overfor staten sentralt eller
overfor andre regionale
helseforetak. Det er galt i forhold til den modellen som er valgt,
og det er gal bruk av ressurser. Dette er fra min side
klart markert, både i den offentlige debatt og overfor
de regionale helseforetakene.

 Jeg fortsetter å svare på det
prinsipielle plan ved å si at ja, det har vært
et klart siktemål med reformen at man skal bedre
helsetjenesten i forhold til pasientene.
Jeg vil si at når man etter det første driftsåret
har maktet å redusere ventetider og ventelister, har maktet å snu
trenden med stadig økende problemer med
korridorpasienter og har satt i gang grunnleggende prosesser for å se
hvordan man kan organisere tjenestene bedre på tvers
av fylkesgrensene og uavhengig av gjestepasientordninger og alle
andre begrensninger som lå der tidligere, så har
faktisk foretakene levert.

Så er det slik at selv om man ikke
skal drive lobbyvirksomhet, er det ikke forbudt for et
regionalt foretak å ta opp med eier spørsmålet
om endringer i rammebetingelsene. Men fra min side har
det vært helt klart, og det er jo det som er viktig for
Stortinget, at den plassering av de regionale
helseforetakenes administrasjoner som ble besluttet under den forrige
regjering, gjelder fortsatt. Det er ikke aktuelt å forandre
på det.

 Når det gjelder spørsmålet
om lobbyvirksomhet, har jeg svart klart og tydelig på det,
og jeg har ikke noe å tilføye til det
jeg sa i mitt hovedsvar på det punktet
i denne sammenheng.

Men når det gjelder det representanten
Gløtvold reiser spørsmål om, konsulentbruk
i sin alminnelighet, er det min oppfatning at det selvsagt må være
opp til de ansvarlige styrer å vurdere i hvilken grad man
trenger å leie inn konsulenthjelp til ekstraordinære
oppgaver av ulik art. Men å basere den løpende
drift på det vil nok avstedkomme kritiske spørsmål
og oppfølging fra eiers side. Jeg går dermed ikke
inn i en konkret vurdering av dette i forhold til enkelte
foretak. Jeg oppfattet heller ikke at det var det spørsmålet
siktet mot.

