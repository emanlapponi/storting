 Ved innføringen av fastlegeordningen
ble inntektsforholdene for allmennlegene endret. De viktigste
endringene er knyttet til følgende forhold:

	Det tidligere faste driftstilskuddet
til leger med kommunal driftsavtale ble erstattet med basistilskudd knyttet
til antall innbyggere på legens liste.

	Noen av de tidligere fastlønnslegene ble selvstendig næringsdrivende.

	Det ble innført en utjamningsordning for fastleger
i kommuner med inntil 5 000 innbyggere.

Verken trygdens eller kommunenes
utgifter til allmennlegetjenesten har økt særlig
dramatisk i forbindelse med reformen. Refusjonsutgiftene ble noe
lavere enn forventet i hvert av de to første årene
med fastlegeordningen. Statistisk sentralbyrå har i januar
lagt fram en analyse av kommunenes utgifter
til allmennlegetjenesten før og etter reformen
som heller ikke gir grunnlag for en slik konklusjon.

Samtidig er det klart at både
omleggingen av finansieringsordningen, med innføring av
basistilskudd etter listelengde,
og prinsippet om innbyggernes frie valg av fastlege, med nødvendighet
har ført til visse omfordelinger mellom legene
innenfor den samlede inntektsrammen. Dette var
kjent på forhånd, og ble omtalt i presentasjonen av
reformen for Stortinget. Men om det finnes leger som har fordoblet
inntekten sin i den forbindelse, tror jeg man trygt kan gå ut
fra at de også må ha utvidet praksisen
sin vesentlig.

Spesielt for mindre utkantkommuner
er det at de har en betydelig andel fastlønte leger. Det
var i enda større grad tilfellet før
reformen. For fastlønnslegene fastsettes lønns-
og arbeidsvilkår på grunnlag av tariffavtaler
inngått mellom Kommunenes Sentralforbund og Legeforeningen,
som jeg ikke har anledning til å gripe inn i.
Utjamningsordningen for næringsdrivende leger i kommuner med
inntil 5 000 innbyggere gir disse legene et høyere basistilskudd
enn det som følger av lengden på listen. Formålet
med denne ordningen er i første rekke å motvirke
den inntektsnedgangen som ellers kunne blitt resultatet som følge
av at det faste driftstilskuddet ble avløst av et basistilskudd
pr. innbygger på listen. Gjennom oppslag i media er jeg
kjent med at enkelte kommuner og leger har inngått lokale
avtaler utover det som er avtalt sentralt. Det er i så fall
den enkelte kommunes ansvar.

Fastlegeordningen
er gjenstand for løpende oppfølging og en femårig
forskningsbasert evaluering. De første forskningsrapportene
er ferdige. Foreløpig er det mitt klare inntrykk at reformen
helhetlig sett må kunne karakteriseres som vellykket. De økonomiske
sidene av reformen bidrar til dette inntrykket.

Til våren vil det på vanlig måte
bli gjennomført forhandlinger mellom staten,
Kommunenes Sentralforbund og Legeforeningen om takster
og basistilskudd for næringsdrivende
fastleger, og mellom Kommunenes Sentralforbund og Legeforeningen
om lønns- og arbeidsvilkår for fastlønte
fastleger.

 La meg først fastslå at jeg ikke
finner dekning for påstandene om at fastlegeordningen
har ført til dyrere løsninger, i det materialet som
jeg har vist til i mitt første svar.

For det andre vil jeg peke
på at de ordninger som ble gjennomført som grunnlag
for innføringen av reformen, må forstås
på bakgrunn av den situasjonen vi hadde før reformen
ble innført. Det var på et tidspunkt 600 ledige primærlegestillinger
i primærhelsetjenesten. Det var et stort spørsmål
om man i det hele tatt ville lykkes med å gjennomføre
en landsomfattende fastlegeordning, og det var stor skepsis blant
legestanden til å inngå fastlegeavtaler. Jeg mener
at de trekk man da gjorde, var riktige, og det faktum at vi nå har
en landsdekkende fastlegeordning, er det beste uttrykk
for det.

 Representanten Alvheim retter baker for smed
når han anklager Legeforeningen og departementet for de
egenandeler som er innført de siste årene. Representanten
Alvheim vet meget vel at det er Stortinget som tar stilling til
nivået på egenandelene, og så forhandles
det med Den norske lægeforening om innretningen.

Når det er sagt, har jeg tidligere
i Stortinget gjort det klart at det å innføre
egenandeler midt i avtaleperioden – slik Stortinget besluttet å gjøre
i forbindelse med budsjettforliket for inneværende år – er
meget krevende. Det har sammenheng med at man da har ganske
få frihetsgrader med hensyn til hvilke egenandeler man
kan justere på.

Jeg vil derfor i dialog med Den norske
lægeforening, som jeg har tatt initiativet til, komme tilbake
til endringer i egenandelsopplegget i lys av de erfaringene vi har
med enkelte av de tiltakene som representanten Alvheim nå nevnte.





                

 Regjeringen nedsatte allerede vinteren 2002
et utvalg for å utrede et nytt finansieringssystem for
spesialisthelsetjenesten. Utvalget ble ledet av professor Terje
Hagen. Hagen-utvalget la fram sin innstilling 17. desember 2002.
På bakgrunn av Hagen-utvalgets innstilling ble det i forbindelse
med framleggelsen av statsbudsjettet for 2004 også lagt
fram en egen stortingsmelding, St.meld. nr. 5
for 2003-2004, Inntektssystem for spesialisthelsetjenesten. Meldingen
ble behandlet av Stortinget 16. desember i fjor.

I stortingsmeldingen om inntektssystemet blir
det redegjort for at det er til dels store ulikheter både
i statlige overføringer og i kostnadsnivå mellom
de fem regionale helseforetakene.
Det framkommer av meldingen at dersom en fullt ut skulle gå over
til å fordele statens overføringer etter
de kriteriene som ble foreslått av Hagen-utvalget, ville
det etter Regjeringens oppfatning medføre større
omfordelinger enn det som er tilrådelig. I meldingen ble
det derfor foreslått en modell hvor en både
vektla kriteriene foreslått av Hagen-utvalget og vektla
dagens fordeling av inntekter til de regionale
helseforetakene. Dette opplegget fikk bred tilslutning i komiteen, også fra det
partiet som representanten Nordtun kommer fra. En samlet
komité sluttet seg også til Regjeringens
forslag om å gi Helse Nord et eget tillegg innenfor
totalrammen av overføringer. Jeg vil videre vise
til at en samlet komité sluttet seg til at omleggingen
først skulle starte i 2005 med en innfasing over fem år,
tilsvarende det som er benyttet i inntektssystemet for kommunesektoren.

Det er svært mange forhold som påvirker
ressursbruken når det gjelder spesialisthelsetjenester.
Det opplegget som nå er valgt av Stortinget, gjør
at ressursfordelingen endres i den retning som kostnadsnøklene
indikerer, samtidig som en også legger noe vekt
på dagens fordeling. Det innebærer at
det vil skje en utjevning fra og med 2005 hvor Helse Vest vil få økte
overføringer i forhold til tidligere på bekostning
av andre regioner som vil måtte tilpasse seg
lavere overføringer enn i dag.

Når store omlegginger av finansieringssystemer
skal gjennomføres, er det viktig å ha fokus på konsekvensene i
forhold til det samlede tjenestetilbudet i landet. Etter mitt
syn er de vedtak og de beslutninger som er fattet i denne saken
en god avveining mellom hensyn til enkeltregioner og hensynet
til at vi skal kunne gi et likeverdig tilbud i alle deler
av landet.

Jeg vil avslutningsvis minne om at det i meldingen
er foreslått at vektleggingen mellom nåværende
inntektsfordeling og kostnadsnøkler
skal vurderes på nytt når overgangsperioden er
utløpt.

 Jeg forholder meg til stortingsmeldingen og
Stortingets behandling av den. Der er det lagt til grunn at det
skal skje en omlegging bl.a. til fordel for Helse Vest, at den omleggingen
skal starte i 2005, og at den skal ta fem år. Jeg har sagt
her i dag at jeg mener at når den omleggingen
er skjedd, må man foreta en ny vurdering av fordelingskriteriene
ut fra den situasjonen man da har. Dette opplever jeg som å være
i tråd med både meldingen og Stortingets
behandling av den, og det er det oppdraget jeg har å gjennomføre.

 Når Regjeringen har lagt fram en sak
for Stortinget og foreslått en omstillingsplan og en vektlegging
av ulike kriterier, og Stortinget gir sin tilslutning til den så sent
som rett før jul i fjor, ville det vært høyst
oppsiktsvekkende om statsråden kom i Stortinget i februar
og sa at han hadde kommet på andre tanker enn
det Stortinget hadde gitt sin tilslutning til. Jeg kommer til å gjennomføre
det Stortinget har bestemt. Det vil som sagt innebære at
andre helseregioner enn Helse Vest må tilpasse
seg noe mindre ressurser enn det de ellers ville fått,
og Helse Vest vil få noe mer enn de ellers ville fått.





                

 La meg gjøre det klart at det er det
offentliges ansvar å finansiere helsetjenester i
Norge. Finansieringen av spesialisthelsetjenesten er gjennom sykehusreformen
bygd opp for å understøtte de regionale
helseforetakenes såkalte «sørge for»-ansvar, dvs.
et ansvar for at befolkningen i helseregionen får de nødvendige
spesialiserte helsetjenester. Det innebærer et helhetlig
ansvarssystem, som ikke skal være basert
på alternative inntektskilder eller gi rom for å spekulere
i det.

Når det er sagt, har vi flere ganger
sett at folk gir pengegaver til enkeltformål ved norske
sykehus. Gaver kan i den sammenheng kun være et supplement
til, og aldri en erstatning for, det ansvaret det offentlige
har. Lovverket inneholder ikke konkrete forbud mot at
foretakene som organer mottar gaver, men det kan utledes av en del
bestemmelser i lovverket at gaver ikke er uproblematisk.
Det vil være det enkelte helseforetak som må vurdere
i hvilken utstrekning det vil være ønskelig
og forsvarlig å motta økonomisk støtte
fra andre enn staten gjennom det ordinære finansieringssystemet. Gaver
må ikke gis i en form som gjør at de
i realiteten blir en slags egenbetaling for tjenester som skal ytes uten
egenandel, som sykehusbehandling av innlagte pasienter. Gaver må ha
en form eller gis i en sammenheng som ikke bryter
med prinsippet som er nedfelt i både helseforetaksloven
og spesialisthelsetjenesteloven, om at pasientene skal gis et likeverdig
tjenestetilbud uansett bosted og økonomi.

Pålegget om likeverdige tjenester
må også ligge til grunn for strukturplanlegging.
Det er ikke i samsvar med dette prinsippet dersom et foretak
lar seg påvirke av pengegaver i planlegging av hvor tjenesten
skal lokaliseres. Vi har flere eksempler på at
det holdes innsamling og ytes gaver til helsetjenestene. Jeg legger
imidlertid til grunn at helseforetakene viser tilstrekkelig varsomhet
i forhold til å akseptere eventuelle pengegaver.

Premissen for spørsmålet
fra representanten Torbjørn Andersen er at den økonomiske
situasjonen i 2004 nærmest gjør det nødvendig
med tiggerferd for helseforetakene. Jeg vil også kort
kommentere det. Det er ingen tvil om at helseforetakene står
overfor økonomiske utfordringer i den kommende perioden,
og at det må stilles strenge krav til prioriteringer. På den
annen side må situasjonen ikke svartmales.
Jeg minner om at det i de siste årene har vært
en økt tilgang på ressurser til helseforetakene,
som har gitt grunnlag for en betydelig vekst i pasientbehandlingen
og en gledelig reduksjon i ventetider.

I budsjettet for 2004 er det lagt til rette
for en videreføring av aktiviteten på om lag samme nivå som
i 2003. Det er også i 2004 lagt til rette for
et meget høyt investeringsnivå. Dette
faktum kan ikke underslås, selv om en stor del
av investeringsressursene vil gå til de nye storprosjektene
som nå igangsettes. Vi har en god spesialisthelsetjeneste
i Norge. Den skal bli bedre ved hjelp av offentlige ressurser.

Jeg legger derfor til grunn at Helse Sør
ivaretar sitt «sørge for»-ansvar for
befolkningen i regionen og i den sammenheng foretar de nødvendige økonomiske
prioriteringer i forhold til eventuelle investeringsbehov.

 Det er korrekt.

