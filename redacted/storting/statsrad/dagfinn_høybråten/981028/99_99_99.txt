  Jeg er helt enig i at seksualundervisningen
og samlivslæren er svært viktig i arbeidet med å forebygge
uønskede svangerskap og abort.

Jeg ser det som viktig at lærerne
får styrket sin kompetanse, og ser at de har behov for
materiell som kan brukes i undervisningen om samliv, seksualitet
og prevensjon. Jeg tror også at denne undervisningen og
veiledningen må settes inn i en etisk ramme som utfordrer
til ansvar for seg selv og andre, og som respekterer den enkeltes
integritet. Slike tiltak vil bli prioritert i den nye handlingsplanen
for forebygging av uønskede svangerskap og abort for perioden
1999-2003 som nå utarbeides av Sosial- og helsedepartementet
i samarbeid med Kirke-, utdannings- og forskningsdepartementet og
Barne- og familiedepartementet.

Når det gjelder det konkrete undervisningsmateriellet, har
jeg følgende å si:

Det er Helsetilsynet som er faglig ansvarlig
for innholdet i dataspillet og videofilmene, og materiellet er utarbeidet
til bruk for helsepersonell. Det skal etter planen distribueres
til landets helsestasjoner for ungdom og til prosjekter som arbeider
med ungdom, samliv og seksualitet i regi av Handlingsplan for forebygging
av uønskede svangerskap og abort 1995-1998 og Handlingsplan
mot HIV/AIDS-epidemien 1996-2000.

Kirke-, utdannings- og forskningsdepartementet ønsket
en faglig-pedagogisk vurdering av materiellet i forhold til bruk
i skolens undervisning. I påvente av denne vurderingen
har Helsetilsynet avventet videre distribusjon av materiellet. Hjelpemidlene
er altså ikke stoppet, men ønsket fra KUF om tid
til å foreta en faglig-pedagogisk vurdering har vi funnet
det riktig å etterkomme.

Utdanningsmyndighetene har som kjent engasjert
en faglig ekspertgruppe ved Høgskolen i Agder, som har foretatt
en vurdering av disse undervisningshjelpemidlene i forhold til ulike
aldersgrupper og når det gjelder behov for et veiledningsopplegg.
KUF mottok en rapport fra ekspertgruppen 23. oktober i år. 

Jeg viser for øvrig til utdanningsministerens
redegjørelse i den muntlige spørretime tidligere
her i dag.

  Jeg takker for den enighet som synes å være
når det gjelder satsingen på tiltak mot uønskede
svangerskap og abort, som etter mitt syn er en veldig viktig politisk
prioritering. 

Jeg er også enig i at ungdom i ulike
aldersgrupper bør ha god informasjon tilpasset den tid
vi lever i, og kommunisert på en måte som ungdommen
forstår. Videre er jeg enig med spørreren i at
Helsetilsynet har tatt sin del av arbeidet med oppfølging
av den eksisterende handlingsplanen på alvor. 

Det direkte spørsmål som
representanten Gravdal nå stiller, går på Helsedepartementets
vurdering av innholdet i dette materiellet. Til det vil jeg si at
vi har forholdt oss til et ønske fra Utdanningsdepartementet
om å vurdere dette materiellets egnethet for undervisningsbruk
i skolen. Utdanningsministeren har redegjort for hvordan han vurderer
det, og hvorfor han vurderer det på den måten.
Jeg regner med at vi vil få de vurderingene oversendt til
Helsedepartementet, og så vil vi ta det videre opp med Helsetilsynet.





                

  I spørsmålet vises det innledningsvis
til interpellasjon vedrørende Halden-reaktoren som ble
behandlet av Stortinget den 5. mai i år. Som nevnt den
gang har Sosial- og helsedepartementet ansvaret for den pågående
konsesjonsbehandling for Institutt for energiteknikks anlegg i Halden
og på Kjeller. I mine innlegg i interpellasjonsdebatten
klargjorde jeg at departementets holdning når det gjelder
innsyn og åpenhet, er at økt åpenhet
skal tilstrebes innen rammen av lovverket. Konsesjonssaken er tjent
med så stor åpenhet som mulig, og departementet
legger til grunn at det kun er de deler av materialet i konsesjonssøknaden
som omfattes av taushetspliktbestemmelser, som skal unntas. Dette
står naturligvis ved lag. Som følge av dette har konsesjonssøknaden
samt alle 31 vedlegg til denne blitt gjennomgått med sikte
på å skille ut taushetsbelagte opplysninger, slik
at det kan gis innsyn i de øvrige deler. De organisasjoner,
presserepresentanter og enkeltpersoner som har ønsket innsyn
i ovennevnte materiale, har allerede fått det frigitte
materialet. Øvrige vil selvsagt bli gitt tilsvarende tilgang. 

Regjeringen vil for øvrig foreta en
gjenomgang av taushetspliktsbestemmelsene i atomenergiloven og relevante
forskrifter med sikte på større grad av åpenhet
i atomenergispørsmål.

Representanten Langeland stiller videre spørsmål knyttet
til transport av radioaktivt avfall og brukt atombrensel mellom
Kjeller og Halden, til Himdalen og til og fra utlandet.

Hva angår transporter av brukt atombrensel
mellom Kjeller og Halden, så er det intet til hinder for å opplyse hvordan
transportene skjer. Jeg viser til den redegjørelse jeg
gav om dette i mitt svar i spørretimen den 3. juni i år. Av
sikkerhetshensyn er imidlertid ikke nøyaktige opplysninger
om når transport finner sted mv., offentlige for allmennheten.
For øvrig kan det nevnes at Statens strålevern
tidligere i år har gjennomgått selve transportordningen
og har funnet denne i samsvar med regelverket, slik jeg bad om etter
at nevnte spørsmål ble reist.

Transporten til Himdalen vil kun omfatte lavt
og middels radioaktivt avfall som anlegget er beregnet for, og ikke
brukt atombrensel. Hvordan de planlagte transportene til Himdalen
skal foregå, er beskrevet i sikkerhetsrapporten for driften,
og denne er offentlig. Videre er befolkningen i nærområdet
gjennom informasjonsmøter der Institutt for energiteknikk
har deltatt, gjort kjent med hvordan de planlagte transportene til
Himdalen-anlegget er tenkt gjennomført.

Som en del av det eksperimentelle programmet
ved Halden-reaktoren innfører Institutt for energiteknikk
tidvis mindre mengder brukt brensel fra utlandet. Slikt forsøksbrensel
er ikke norsk eiendom og returneres eier etter at eksperimentet
er utført. Disse transportene skjer i samsvar med de bestemmelser
som gjelder for slik transport både i avsender- og mottaker
land, og tillatelse gis i samsvar med den internasjonale ikke-spredningsavtalen.

  Når det gjelder transporter til og
fra utlandet, viser jeg til det jeg sa, at det er knyttet til innførsel
av forsøksbrensel og tilbakeførsel av slik brensel
til eier i samsvar med norske og internasjonale regler. Jeg viser
for øvrig til at Stortingets energi- og miljøkomite,
i brev av 25. mars 1994 fra daværende nærings-
og energiminister Jens Stoltenberg, fikk en grundig redegjørelse
for denne forskningsaktiviteten og for de internasjonale aspekter
ved denne. 

Når det gjelder spørsmålet
om andelen materiale som er frigitt, kan jeg ikke på stående
fot svare på det, men jeg skal sørge for at de
spørsmålene blir besvart på egnet måte. 

  Jeg vil fastholde det jeg sa i mitt forrige
svar om det spørsmålet som gjelder transport til
og fra utlandet med hensyn til Halden-reaktoren, og har på dette
punkt ikke ytterligere å tilføye til det svaret
jeg allerede har gitt. 





                

