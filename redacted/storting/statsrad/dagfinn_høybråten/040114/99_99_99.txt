 Hjemmel for å kunne kreve egenandel
i kommunehelsetjenesten følger av kommunehelsetjenesteloven § 2-3,
jf. forskrift av 30. mars 1984 om vederlag
for legehjelp og fysikalsk behandling. Med hjemmel i folketrygdloven § 5-4
yter trygden stønad til dekning av utgifter til undersøkelse
og behandling hos lege. Stønaden ytes etter fastsatte
refusjonssatser. For å ha et enhetlig og regulert system
for pasientenes egenbetaling ved legebesøk forhandler staten og
Kommunenes Sentralforbund hvert år med Den norske
lægeforening om honorartakstene i normaltariffen for Legeforeningens
medlemmer samt om basistilskudd og driftstilskudd.
Med statens fastsetting av trygdens refusjonssatser i forskrift
er også egenandelene gitt.

Gjeldende avtale om basistilskudd, driftstilskudd
og honorartakster er inngått for perioden 1. juli 2003   – 30. juni 2004.

Ved behandlingen av statsbudsjettet for 2004
vedtok Stortinget en økning av egenandelene for legehjelp,
psykologhjelp og fysioterapi på 12 pst. fra 1. januar 2004. Dette
er midt i en gjeldende avtaleperiode, og økningen kan i
utgangspunktet gjennomføres av staten ved å redusere
refusjonssatser innenfor de avtalte honorartakstene, slik
at egenbetalingen øker som forutsatt. Honorartakstene for
leger består imidlertid i all hovedsak enten av bare egenandel eller
av bare trygderefusjon. Hvis staten skal iverksette
en økning av egenbetalingen innenfor
gjeldende honorartakster, kan det derfor bare skje ved å omgjøre refusjonstakster
helt eller delvis til egenandeler. Skal i stedet de eksisterende
egenandelene økes, innebærer det endringer
i de avtalte honorartakstene, og det krever enighet med Legeforeningen.
Det er bakgrunnen for at iverksetting av en egenandelsøkning
for legehjelp krever forhandlinger.

En enkel pasientkontakt kan skje ved frammøte,
ved bud, ved telefon eller ved brev, herunder e-post.
Takster for enkel pasientkontakt kan bare benyttes
når kontakten inneholder rådgivning fra legen eller
dennes hjelpepersonell, f.eks. på grunn av endring
i pasientens tilstand eller endring i behandlingsopplegget
som følge av foretatte undersøkelser, eller
når kontakten fører til fornyelse av resept, forlengelse
av sykmelding eller lignende. Takst kan ikke
benyttes i forbindelse med timebestilling eller i forbindelse
med enkel melding om prøveresultat.

Fram til årsskiftet var det en egenandel
for alle slike enkle kontakter gjennom frammøte,
bud, brev og telefon når disse resulterte i resept, henvisning eller
sykmelding. De fleste telefonkonsultasjoner gjelder såkalte
telefonresepter, og var allerede før årsskiftet
pålagt egenandel.

Mange leger synes å være
innstilt på å finne praktiske løsninger
som kan begrense omfanget av dette med å sende regninger,
som har vært påpekt. Et annet forhold som vil
begrense dette omfanget, er at trygden trolig fortsatt vil betale
for mer enn halvparten av de aktuelle kontaktene, fordi pasientene
har frikort. Jeg forstår imidlertid svært godt
og tar på alvor reaksjonene som er kommet fra en del hold
mot den nye egenandelen.

Forhandlingene i desember ble kompliserte fordi
egenandelsøkningen skulle gjennomføres
midt i en avtaleperiode. Det gav færre frihetsgrader
til å håndtere økningen på en
hensiktsmessig måte. Jeg er imidlertid innstilt på at
staten i forhandlingene om normaltariffen nå i vår skal
ta sikte på å få rettet opp uheldige
utslag av de gjennomførte egenandelsøkningene
fra 1. januar i år. Jeg vil ta initiativ
til nødvendig dialog med Den norske
lægeforening om dette.

 Som jeg sa i mitt innlegg, har staten hatt
relativt få frihetsgrader, gitt de budsjettvedtak
som Stortinget har gjort, og som alltid danner grunnlaget for forhandlingene
med Den norske lægeforening. Det er inngått
en avtale, og den har de parter jeg har referert til. Det betyr
at endringer må skje ved en ny avtale.

Jeg har sagt at jeg vil ta initiativ
til en nødvendig dialog med Den norske
lægeforening om dette. Det er mitt siktemål at
staten i forhandlingene om normaltariffen nå i vår
skal ta sikte på å få rettet opp uheldige
utslag på de punkter hvor erfaringene tilsier det.

 Jeg er kjent med dette forslaget og regner
med at sosialkomiteen
vil gi meg mulighet til å uttale meg om det. Da vil jeg
opplyse Stortinget om min videre håndtering
av disse spørsmålene.





                

 De formelle sider ved den problemstilling som
representanten Meltveit Kleppa tar opp, er klare: Det
er styrenes ansvar å ansette ledere og fastsette ansettelsesvilkår.
Dette følger av helseforetaksloven § 36.
Jeg vil også vise til at det i statsbudsjettet for
2004 er redegjort for ansettelsesvilkårene for administrerende
direktører i alle regionale
helseforetak.

For å gi veiledning om hvordan ansettelsesvilkårene for
ledere i heleide statlige virksomheter bør
være, sendte Nærings- og handelsdepartementet
3. september 2001 ut «Veiledende retningslinjer for ansettelsesvilkår
for ledere i heleide statlige foretak».
Helsedepartementet gjorde i brev av 11. oktober 2001 styrelederne
i de regionale helseforetakene
kjent med denne veilederen, og bad om at disse retningslinjene
ble gjort kjent for styremedlemmene i helseforetakene og i nødvendig
utstrekning også for medarbeiderne i administrasjonene.
Så langt jeg er kjent med, har ingen av de regionale
styrene gått utover disse retningslinjene for lønns-
og pensjonsvilkår til administrerende direktører
i de regionale foretakene.

La meg fastslå at det er avgjørende
at den offentlige helsetjenesten har
tillit og legitimitet i den befolkning den skal tjene. Ressursene
må brukes på en god og balansert
måte. Det er særlig viktig i en situasjon
der spesialisthelsetjenesten står overfor store omstillinger.
De omstillinger som nå skal gjennomføres, vil
kreve medvirkning fra en rekke aktører. Pensjonsproblematikken
kan ikke ses uavhengig av dette. Helsetjenesten
må ha pensjonsordninger som sikrer riktig personell, men
som også representerer rasjonell ressursbruk,
og som i tilstrekkelig grad vinner forståelse og aksept
i samfunnet. Dette er særlig viktig i kjølvannet
av Pensjonskommisjonenes innstilling. Også i
denne prosessen må foretakene være forberedt
på å medvirke. Det er viktig at ikke
enkeltstående tiltak blokkerer for gode prosesser
som her må komme.

Jeg ser derfor alvorlig på debatten
om foretakenes pensjoner. Det må ikke utvikle
seg et mønster av pensjonsordninger for ledere
som oppfattes som unødvendig lukrative. Styreleder i Helse
Sør har informert om at det inn mot styremøtet
26. januar vil bli foretatt en bred gjennomgang av alle
sider ved pensjonsordningene. Det er klokt og helt nødvendig. Ikke bare
styret i Helse Sør, men også styrene
i de andre regionale helseforetakene hvor
problemstillingen er aktuell, i Helse Vest og Helse Midt-Norge,
vil, etter det styrelederne har gitt beskjed om til departementet,
foreta en gjennomgang av pensjonsordningene. Det er som sagt klok
og nødvendig atferd. Det vil skje raskt. Jeg vil ha en
tilbakemelding fra disse gjennomgangene før jeg tar stilling
til oppfølgingen fra departementets side. Vi er helt avhengig
av å framstå med pensjonsordninger som både
skaffer de riktige lederne, og som representerer rasjonell ressursbruk
og vinner tilstrekkelig forståelse og aksept i samfunnet.

Utgangspunktet er naturligvis at foretakene
må kunne by vilkår som gjør det mulig å rekruttere
kvalifiserte ledere til disse lederjobbene. I så henseende
har det også vært et ønske
at det skal kunne rekrutteres ledere fra et bredere sjikt enn det
som tradisjonelt har vært mulig. Det vil uansett være
rettslige rammer for hvilke endringer som kan gjennomføres
uten aksept fra de involverte.

Regjeringen vil, slik næringsministeren
har varslet, (presidenten klubber) foreta en bred gjennomgang av
de retningslinjer som er trukket opp for lønns- og pensjonsvilkår
for ledere i heleide offentlige virksomheter.

Kari
Lise Holmberg hadde her overtatt presidentplassen.

 Det ligger i helseforetakslovens bestemmelser
at det er styrets ansvar å fastsette lønns- og
arbeidsvilkår for administrerende direktører. Det
gjelder også administrerende direktører
i de regionale foretakene.

Når det gjelder administrerende direktører
i de regionale foretakene, skal deres
lønn meddeles departementet, og det skal meddeles Stortinget.
Det er gjort.

Jeg deler mange av de observasjoner som representanten
Meltveit Kleppa nå gir uttrykk for. Jeg forutsetter
at den gjennomgang som styrelederne i de tre aktuelle regionale
helseforetakene nå har varslet, inkluderer denne typen
spørsmål som her er reist.

 La meg først si at jeg ikke
tar invitten til en generell diskusjon om sykehusreformen, som representanten
Meltveit Kleppa drar opp. Den har vi hatt flere anledninger
til å ta i denne salen, og jeg synes ikke den
hører hjemme her.

Det er veldig viktig at alle ansvarlige
ledd i dette systemet forholder seg til lovens ansvarsdeling. Men
det er altså slik at det ble laget veiledende retningslinjer
for lønns- og arbeidsvilkår av Nærings-
og handelsdepartementet under den forrige regjeringen,
og de ble sendt ut til helseforetakene under den forrige
regjeringen. Disse retningslinjene tar vi nå et overordnet
ansvar for å revidere, slik nærings- og handelsministeren
har gitt uttrykk for i media i dag.

For øvrig må jeg si at den
informasjon som er gitt til Stortinget, følger det opplegg
for informasjon om heleide statlige selskaper
og foretak som gjelder generelt, men jeg stiller selvfølgelig
med den informasjon som Stortinget til enhver tid ønsker å få seg
forelagt.





                

 Private og frivillige aktører har
hatt og skal fortsatt ha en sentral rolle i oppfyllelsen
av de regionale helseforetakenes sørge
for-ansvar, også innenfor
psykisk helsevern. Samtidig pågår det
en betydelig omstilling av tilbudet innen det psykiske helsevernet,
med vekt på oppbygging av et godt lokalbasert psykisk helsearbeid
i samarbeid med kommunene. Omstrukturering av
tjenestene til en mer desentralisert struktur er hovedstrategien
som ligger til grunn for Opptrappingsplanen for psykisk helse, som
Stortinget nettopp har vedtatt å utvide med to år.

I styringsdokumentene til de regionale
helseforetakene for 2004 og i et eget brev i desember 2003 har departementet
gitt klar beskjed om at dette skal følges opp. Samtidig
er det presisert at nedlegging av enkeltinstitusjoner og -tilbud ikke
skjer før alternativer for pasientene er bygd opp. Jeg
forutsetter at de regionale helseforetakene
forholder seg lojalt til dette.

Når det gjelder Skjellfoss psykiatriske
senter, har Aker universitetssykehus HF hatt kontrakt om kjøp
av samtlige 26 plasser. Helse Øst opplyser meg om at det i budsjettforslaget
for 2004 for Aker universitetssykehus er foreslått å redusere
med én plass – til kjøp av 25 plasser.
Det foreligger ikke nå planer
for ytterligere reduksjon av kjøp av
plasser ved institusjonen.

Det er slik at Opptrappingsplanen for psykisk
helse også forutsetter endringer og omstilling
i tilbudet, bl.a. ved opptrapping av kommunale tilbud og utbygging
av distriktspsykiatriske sentra. Det vil derfor ikke kunne utelukkes
at også Skjellfoss psykiatriske senter vil bli gjenstand
for omstilling i framtiden. Men det vil gjelde alle som
gir et tilbud på dette området. Det er imidlertid en
klar forutsetning fra min side at de regionale
helseforetakene legger et brukerperspektiv til grunn for virksomheten
og sikrer at pasientene opplever trygghet og ivaretakelse, og at
private aktører fortsatt skal spille en viktig rolle i
det totale tilbudet av tjenester. Det krever gode prosesser,
som ved alt omstillingsarbeid, med aktiv medvirkning fra alle
berørte aktører, nettopp for å sikre kontinuiteten
og tryggheten for pasientene.

 Nå har jeg i mitt hovedsvar
gjort det klart at det ikke er en nedlegging av et eksisterende
tilbud vi her snakker om. Det blir i all hovedsak videreført.
Den politiske instruks til sykehussektoren og spesialisthelsetjenesten
er å sørge for at i den grad noe trappes ned,
skal det være alternativer på plass først.

Det vil ikke være
riktig av meg å stå i stortingssalen og utstede
varige vernegarantier for enkeltinstitusjoner, det være
seg offentlige eller private. Det ber jeg om forståelse
for. Men basert på de svar jeg har fått fra Helse Øst,
og de retningslinjer departementet har gitt for styringen av denne
delen av spesialisthelsetjenesten, mener jeg at pasientenes
interesser bør være
vel ivaretatt.

 Hovedgrepet i Opptrappingsplan for psykisk
helse er utbygging av tjenestetilbudet i kommunene, distriktspsykiatriske
sentre og en nedbygging av tradisjonelle psykiatriske sykehjem.
Det er en omstilling som må gå parallelt på en
slik måte at man ikke trapper ned et
tilbud uten at det forefinnes et alternativt tilbud til pasientene.
Det er en styringslinje som jeg senest i styringsbrevet for i år,
men også i et brev før jul, har presisert
overfor helseforetakene.

Det er riktig å trappe ned kapasiteten
i disse tradisjonelle sykehjemmene som ikke gir den aktive
og kommunenære behandlingen som vi forutsetter.
Når jeg har funnet det nødvendig å presisere
det som jeg nå har gjort, er det fordi vi noen
steder har sett eksempler på at nedtrappingen
har gått raskere enn opptrappingen i forhold til enkeltpasienter,
og det er ikke akseptabelt.





                

