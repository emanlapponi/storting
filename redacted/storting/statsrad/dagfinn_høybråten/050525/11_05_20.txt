 I St.prp. nr. 46 for 2004-2005, Ny arbeids-
og velferdsforvaltning, som nå skal behandles i Stortinget,
har Regjeringen lagt inn tydelige føringer og krav til
en ny etat.

Alle brukere skal få et
fysisk lett tilgjengelig arbeids- og velferdskontor som de kan henvende
seg til. Kontoret skal være en gjenkjennelig inngangsport
til arbeids- og velferdsforvaltningens samlede tjenester, og det
skal finnes i alle kommuner, men med mulighet for interkommunale
løsninger der en lokalt ser dette som ønskelig.
Disse kontorene skal sørge for en rask og helhetlig avklaring
av behov og et samordnet tjenestetilbud. Det er samtidig et krav
at kontoret skal sørge for all nødvendig koordinering både
innad i arbeids- og velferdsforvaltningen og mot andre
relevante tjenester brukerne har behov for. Brukerne skal få likeverdig,
individuelt tilpasset service, et tilbud uavhengig av hvilke ressurser
og hvilken kompetanse som er lokalisert i det enkelte lokale arbeids-
og velferdskontoret. Det samlede systemet skal stå til
rådighet for den enkelte bruker gjennom denne inngangsporten.

Dette skal være vesentlige
rammebetingelser for en utvikling av den nye statsetaten. De er
formulert nettopp for å ivareta hensyn
som representanten Ryan og jeg selv også er svært
opptatt av. Med et slikt utgangspunkt bør de lokale samarbeidspartnerne,
kommunen og den nye statsetaten, gis stor handlefrihet for å finne
fram til konkrete løsninger tilpasset lokale behov og utfordringer.

De fleste steder i landet vil det være
grunnlag for å etablere arbeids- og velferdskontor
med en bemanning på stedet som har bredde og kompetanse
til løpende å håndtere sammensatte behov.
Men gitt den norske kommunestrukturen og gitt svært
mange komplekse etatsoppgaver, verken kan eller bør
man alle steder ha ansatte som gjennom egen kompetanse
dekker det hele, både i bredde og dybde. Utviklingen
blant dem som bruker tjenestene, krever også spesialisering
for å kunne gi et fullgodt tilbud. Den nye statsetaten
må, slik man også gjør innenfor
dagens etater, hele tiden balansere
hensynet til brukernærhet opp mot hensynet til kompetanse
og kvalitet i håndteringen av brukernes behov.

Regjeringen har i den framlagte proposisjonen
lagt til grunn at brukerne uansett skal kunne ha sin kontakt med forvaltningen
via sitt lokale kontor. Det organisatoriske hovedprinsippet skal
være at kompetanse skal hentes inn til brukeren. Samtidig
legges det opp til en stor kompetansesatsing i forbindelse med reformen,
bl.a. for å sikre at alle kontorer – ikke
minst de små – møter brukerne på en kvalitativt
god måte.

Så vil jeg også nevne
at svært mange arbeidsoppgaver ikke krever fysisk
nærhet til brukeren. Disse kan ofte løses
mer effektivt i egne kompetansemiljøer, noe som
i sin tur vil frigjøre ressurser til det brukerrettede
arbeidet i lokalsamfunnene. Det er bl.a. dette som har vært
utviklingen i dagens trygdeetat, som representanten Ryan viser til.
Trygdeetaten, som finnes i hver kommune, forvalter et komplisert
regelverk, som stiller krav til spisskompetanse og detaljkunnskap.
Med den kommunestruktur som vi har, har det vært behov
for en samordning av en del tjenester som krever
spesiell nærhet til brukeren.

