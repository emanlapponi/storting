  Svaret på det første
spørsmålet er definitivt ja. Nettopp
på grunn av det hensynet som representanten Ryan pekte
på, har Regjeringen foreslått for Stortinget at
vi skal lovfeste den felles fronten mellom kommuner og
stat i arbeids- og velferdsforvaltningen. Det betyr at en lokal
rådmann eller trygdesjef ikke kan reservere
seg mot den utviklingen vi skal ha. Den vil være forpliktet
gjennom lovvedtak i Stortinget.

Når det gjelder bemanning, vil jeg
si at mulighetene til å få en god nok bemanning
i hver enkelt kommune blir større når vi åpner
for samarbeid mellom stat og kommune
om oppgaveløsningen, slik vi gjør i den proposisjonen jeg
viste til. Det vil gi mulighet til å se oppgaveløsningen på tvers
av hovedskillet mellom stat og kommune.





                

