 Jeg er enig med den ærede leder
av sosialkomiteen
i at Helsetilsynets siste måling av korridorpasienter i
helseforetakene gir grunn til uro. Det er uverdig å tilby syke
mennesker plass i en korridor. Fjerning av korridorsenger har vært
et sentralt punkt i styringsbudskapet til de regionale
helseforetakene. Jeg har derfor også bedt om
en redegjørelse
fra helseforetakene om situasjonen.

Målingen fra Helsetilsynet er en punktmåling
som er gjort i indremedisinske
avdelinger ved 27 helseforetak og tre private sykehus
i en bestemt uke, uke 38, i 2003. Tilsvarende målinger
var gjennomført i 2002 og 1999. Svakheten ved punktmålinger
er at det tidspunktet målingen skjer på, ikke
nødvendigvis er representativt for situasjonen hele året.
Antall korridorpasienter er også en av kvalitetsindikatorene
som måles av Sosial- og helsedirektoratet. Datamaterialet
her er totalt antall korridorpasienter i sykehusene hver
eneste dag kl. 7 om morgenen.

SINTEF har i Samdatarapporten 4/03
bearbeidet tallene fra Helsetilsynets målinger i 1999 og
2003, og tallene fra målingene i regi av Sosial-
og helsedirektoratet annet og tredje kvartal i 2003. Det
er gledelig at SINTEFs gjennomgang viser en klar trend, med reduksjon
i antall korridorpasienter for landet som helhet. Spesielt
gledelig er det at den største reduksjonen har
vært i Helse Midt-Norge, der korridorpasienter lenge har
vært et stort problem.

Når man går inn i enkelttallene
og rapporteringen fra de enkelte foretakene, avtegner det seg også for
mange enkeltsykehus en positiv utvikling. Ved St. Olavs Hospital
viser kvalitetsindikatoren for korridorpasienter, slik den er målt
av direktoratet, i gjennomsnitt 33 korridorpasienter i
perioden fra oktober til desember 2003. St. Olavs Hospitals rapportering
fra januar i år viser også et gjennomsnitt
på 33 pasienter. Det er en reduksjon
fra 76 pasienter i januar 2002. Det rapporteres videre fra St. Olavs
Hospital at det i den ene uken da Helsetilsynet gjennomførte
sin måling, pågikk byggearbeider ved sykehuset
nettopp for å løse korridorproblematikken, og
at det derfor var redusert sengekapasitet. St. Olavs Hospital melder
for øvrig at de har arbeidet systematisk for å få bukt
med den uverdige situasjonen. Gjennom en samarbeidsavtale med Trondheim
kommune er det etablert flere intermediærposter,
det er etablert en ny geriatrisk post i det gamle administrasjonsbygget,
og det er truffet konkrete tiltak for å redusere intern
ventetid. Sykehuset melder at de nå vil legge opp til en enda
sterkere styring av hvor de utskrivningsklare pasientene skal ligge,
slik at den totale sengekapasiteten utnyttes best mulig.

La meg slå fast: Enhver pasient som
tilbys plass i korridoren, er én pasient for mye. Jeg kommer
derfor også videre til å forfølge
denne saken overfor helseforetakene inntil vi er der vi skal være: å ha
fjernet problemet. Det er i denne sammenheng positivt at det sykehuset
som kanskje har framstått som en slags «versting» på dette
feltet, nå ser ut for å ha tatt et systematisk
grep i forhold til problemet. Jeg er også glad
for at helseforetakene har tatt aktivt tak i problemene og arbeidet
med dem i henhold til de styringssignalene som er gitt. Jeg har
forventninger om at de tiltakene som nå gjøres
nasjonalt, vil gi resultater.

Kari
Lise Holmberg hadde her overtatt presidentplassen.

 Jeg vil svare direkte på representanten
Alvheims spørsmål og si: Ja, det er en idé,
og det er en del av det oppdraget Wisløff-utvalget har
fått, om å utrede hvordan man kan få til
et mer systematisk samarbeid mellom
første- og andrelinjetjenesten. Det kan inkludere oppbygging
av observasjonsenheter, transittavdelinger, sykestuer og hospiceavdelinger,
som til sammen kan bidra til å fjerne problemet
med korridorpasienter helt.

 Det faktum at jeg som helseminister har stått
for fritt sykehusvalg kombinert med innsatsstyrt finansiering
i sykehussektoren, burde gi et svar på spørsmålet
om jeg har sans for tankegangen.

Spørsmålet dreier
seg inn mot en annen statsråds konstitusjonelle ansvarsområde,
derfor må jeg få henvise til sosialministeren
når det gjelder svar på den gjennomgangen av finansieringsordningene
og egenbetalingsordningene i pleie- og omsorgssektoren som representanten Alvheim
her sikter til.





                

 På grunn av stor tilførsel
av næringsstoffer fra landbruket og kommunale avløpsrenseanlegg
ble det for over 20 år siden gjennomført en omfattende
aksjon for å bedre selve vannkvaliteten
i Mjøsa. Etter denne aksjonen ble innsjøen både
av fagfolk og av lokalbefolkningen betraktet som lite
forurenset. Det har imidlertid de senere årene
vist seg at fisk kan inneholde forskjellige miljøgifter.
Dette er stoffer som man tidligere ikke hadde samme fokusering
på eller kunnskap om som det vi har i dag.

I 1996 ble det gitt et landsdekkende, generelt
kostholdsråd fra daværende Statens næringsmiddeltilsyn vedrørende
funn av kvikksølv i fiskekjøtt fra abbor og gjedde.
Fra 1999 ble disse kostholdsrådene utvidet til også å gjelde
for ørret og røye.

Statens næringsmiddeltilsyn kom med
et nytt kostholdsråd spesielt for Mjøsa
på grunnlag av PCB- og dioksinfunn i innsjøen
sommeren 2001. Da ble folk rådet fra å spise lever
fra lake fisket i Furnesfjorden og fra hovedbassenget i Mjøsa.

På grunn av det høye
PCB-innholdet i stor ørret fra Mjøsa og Vorma
har det nyopprettede Mattilsynet nylig rådet kvinner i
fruktbar alder og barn fra jevnlig å spise stor ørret
fra Mjøsa og Vorma. Ørret under 1 kg, liten abbor
og all lagesild er det imidlertid ingen fare med å spise.

De miljøgiftene det har vært
snakk om i denne sammenheng, er stoffer som i liten grad er vannløselige.
De knytter seg primært til partikler som sedimenterer til bunns eller
blir tatt opp av plankton i vann. Plankton blir på sin side
spist av fisk. På denne måten blir de forskjellige
miljøgiftene akkumulert oppover i næringskjeden. Målinger
av miljøgifter i vann viser at selve vannet inneholder
meget lave konsentrasjoner. I mange tilfeller er de overhodet ikke
registrerbare. Ut fra dagens kunnskap er det etter Mattilsynets
oppfatning ikke grunn til å bekymre seg for å få i
seg slike stoffer ved å drikke vann fra vannverk som har
Mjøsa som kilde.

Enkelte vannverk rundt Mjøsa kan imidlertid
ha behov for å forbedre sine vannrenseanlegg.
Det er i så fall ikke begrunnet ut fra funn av
miljøgifter i vannet, men heller et behov for å levere
et klarere vann samt å hindre at bakterier i
perioder kommer ut på ledningsnettet.

Helsedepartementet vil imidlertid be Mattilsynet
følge saken videre og forelegge eventuelle nye funn og
undersøkelser for den nye vitenskapskomiteen for mattrygghet som
blir oppnevnt i disse dager, slik at både myndighetene
og befolkningen i Mjøsregionen kan holdes løpende oppdatert
ut fra dagens kunnskap om risiko.

Helsedepartementet vil videre anmode Mattilsynet
om å ha god kontakt med forurensningsmyndighetene på lokalt
og sentralt nivå, slik at bl.a. den type
helsemessige hensyn som representanten Brustad tar opp
i sitt spørsmål, blir ivaretatt.

 Deler av det spørsmål som
representanten Brustad nå stiller, går
inn på miljøvernministerens ansvarsområde.
Jeg skal merke meg det representanten Brustad sier, og
viderebringe det til miljøvernministeren.

Når det gjelder ansvaret for vann
og vannkvalitet, vil jeg understreke det som Mattilsynet har opplyst
til meg, at det ut fra dagens kunnskap ikke er grunn til å bekymre seg
over å få i seg de nevnte stoffene ved å drikke
vann fra vannverk som har Mjøsa som kilde.

Samtidig er det viktig at en løpende
overvåker situasjonen, og at en i tråd med den
nye matloven har en aktiv og offensiv informasjonsvirksomhet overfor
befolkningen. Jeg tror det er noe av det viktigste
man kan gjøre for å skape trygghet og grunnlag
for trygghet.

  De budsjettmessige sidene av dette tror jeg ikke
jeg skal gå inn på her og nå. Men det
er en klar forventning fra min side, og det vil bli uttrykt overfor
Mattilsynet, at vi skal følge denne saken tett.





                

  Odelstinget vedtok 11.
november 2003 Rusreform II. Ved at Stortinget allerede i januar
i fjor vedtok Rusreform I, medførte vedtaket i november
at ansvaret for alle de fylkeskommunale tiltakene for
rusmiddelavhengige ble overført staten ved de regionale
helseforetakene fra 1. januar i år. Som en følge av
at staten overtok hele dette ansvaret, omtaler vi nå Rusreform
I og Rusreform II som Rusreformen. Hovedformålet med denne
reformen er å sikre rusmiddelmisbrukere bedre
tilgang til nødvendige helsetjenester, gi et kvalitativt
godt behandlingstilbud og oppnå bedre behandlingsresultater.

Det har den første tiden etter
iverksettelse av reformen naturlig nok vært fokusert på praktiske
sider, så som innplassering av de offentlig eide
virksomhetene i foretaksstrukturen, inntreden i avtaler med private
institusjoner, overtakelse av arbeidsgiveransvar for fylkeskommunalt ansatte,
osv.

Så langt har foretakene ivaretatt
disse spørsmålene på en god måte,
og grunnlaget er nå lagt for at foretakene skal kunne ta
på seg sitt nye ansvar for tverrfaglig spesialisert behandling
for rusmiddelavhengige. Knapt tre måneder med ansvar på dette
området er altfor kort tid til at vi skal kunne ha noen
klar oppfatning om hvordan dette går. At ansvaret for behandling
av rusmiddelmisbrukere ved Rusreformen er overført til
staten, medfører at tverrfaglig spesialisert behandling
nå er knyttet opp til den øvrige spesialisthelsetjenesten.
Det har medført at fire av fem helseregioner
har knyttet tiltaksapparatet opp til psykisk helsevern.

Rusreformen skal evalueres, og resultatene
av evalueringen skal legges fram for Stortinget på en egnet
måte. Mange av de grunnleggende og viktige spørsmål
som bl.a. omhandler rusmiddelmisbrukernes rett til behandling, og
som vil kreve nærmere utredning, vil bli besvart som et
ledd i en slik helhetlig evaluering. Det viktige nå er å sørge
for at de regionale helseforetakene
gjøres i stand til å ivareta sitt nye
ansvar på en god måte. I styringsdokumentene til
helseforetakene legges det vekt på at behandlingstilbudet
til rusmiddelmisbrukere skal bedres, samtidig som samhandlingen mellom
den kommunale helse- og sosialtjenesten og foretakene skal styrkes
for å sikre helhet.

Ved siden av Rusreformen har Regjeringen i
2004 styrket tiltaksapparatet for rusmiddelmisbrukere også på andre
områder. Jeg vil særlig nevne økt satsing
på lavterskel helsetiltak, økte bevilgninger
til legemiddelassistert rehabilitering og økte
midler til arbeidsrettede tiltak og til lokale oppfølgingstiltak
for personer i legemiddelassistert rehabilitering. Vi sa fra i budsjettproposisjonen
at legemiddelassistert rehabilitering vil bli evaluert, og den evalueringen
vil bli presentert i november. Dette er en helhetlig gjennomgang
som bl.a. vil gi oss mer kunnskap om hvordan den lokale oppfølgingen
fungerer.

Satsingen over flere år på de
tiltakene jeg her har nevnt, har etter all sannsynlighet
medvirket til at antall overdosedødsfall er halvert de
siste to årene. Det er å håpe
at det arbeidet vi nå gjør i forhold til rusmiddelavhengige,
skal redusere antall overdosedødsfall ytterligere.

 Det korte svaret på representanten
Meltveit Kleppas spørsmål er ja. Jeg
kan bekrefte at dette vil vi følge tett.

Reformen innebærer nye oppgaver,
nye rammebetingelser og nytt regelverk. Det vil nødvendigvis
ta noe tid før det går seg til. Men selv om rusmiddelmisbrukerne ikke
har et fritt sykehusvalg når det dreier seg om
institusjoner som ikke er sykehus, er det min oppfatning – det har
jeg gitt uttrykk for overfor helseforetakene – at man skal
ha et fritt institusjonsvalg, selv om det ikke følger
av loven. Jeg sier det i forhold til spørsmålet
om å tilhøre feil region, som representanten Meltveit
Kleppa var inne på.

Vi kommer også til å presisere
en del ting overfor kommunene om hva endringene i spesialisthelsetjenesteloven
og pasientrettighetene innebærer som følge
av Stortingets vedtak i forbindelse med Rusreformen. I tillegg arbeider
vi med en forskrift om henvisning til tverrfaglig spesialisert
behandling.

 Jeg synes det er beklagelig dersom kommunene
kutter i tilbudet til de aller svakeste. Det er feil prioritering etter
min oppfatning. Det er ikke noe grunnlag i Rusreformen
for å gjøre det. Kommunenes ansvar for rusmiddelmisbrukere
er ikke endret som følge av Rusreformen.
Det er det fylkeskommunale ansvaret som er overført til
staten. Kommunene har sitt ansvar i behold.

Det er ikke slik at midler kommunene
tidligere har hatt til det ansvaret de selv har for rusmiddelmisbrukere, er
trukket ut av kommuneøkonomien. Det er kun det som er gått
til betaling for fylkeskommunale institusjoner som er trukket ut
av kommunenes ressursbaser. Så kan representanten Meltveit
Kleppa og jeg diskutere kommuneøkonomi
på et generelt grunnlag. Det kommer vi sikkert til å gjøre.
Men jeg vil understreke det ansvaret kommunene har, som ikke
er rokket ved i forbindelse med reformen. Jeg vil kanskje spesielt
understreke det ansvaret kommunene har for å sørge
for at rusmiddelmisbrukerne får individuelle planer som
et koordinerende verktøy for det de trenger.





                

  Yrkesskadde
får i dag full dekning av utgifter til legemidler etter
særregelen om yrkesskade
i folketrygdloven § 5-25. Krigspensjonistene har
en videre utgiftsdekning enn kun etter folketrygdloven
kapittel 5, da de med enkelte unntak skal ha full utgiftsdekning.

Yrkesskadde og krigspensjonister betaler i
dag ikke full pris på legemidler på blå resept
når disse utleveres på apoteket, slik formuleringen
i spørsmålet fra representanten Nesvik kan oppfattes
som. De må imidlertid betale den egenandelen som er fastsatt
for slike medisiner når de får utlevert disse
på apoteket. Det beløpet – eller
egenandelen – kan de så senere få tilbake
ved å henvende seg til trygdekontoret.

Rikstrygdeverket har informert meg om at trygdekontorene
tidligere har praktisert ordningen med oppgjør for egenandeler
for disse gruppene forskjellig. I enkelte kommuner har det vært
en praksis mellom apotekene og trygdekontoret som innebar
at enkelte pasienter i disse gruppene har sluppet å betale
egenandeler i apoteket. I andre kommuner har trygdekontoret
krevd at pasientene betaler egenandelen for deretter å få utlegget
tilbake ved trygdekontoret.

Det er fra 1. januar 2004 inngått
en avtale mellom apotekene og trygdeetaten om en elektronisk
oppgjørsordning for blå resepter. Rikstrygdeverket
har informert meg om at denne avtalen om direkte oppgjør mellom trygdeetaten
og apotekene ikke regulerer oppgjør til apotek
for utgifter til egenandel etter folketrygdloven § 5-25, og
at det heller ikke foreligger noen
avtale mellom trygdeetaten og apotekene om direkteoppgjør
for egenandeler. Det innebærer at det blir en
lik praksis over hele landet, og at yrkesskadde
og krigspensjonister fra 1. januar 2004 på vanlig måte
betaler egenandelene i apoteket, og deretter får dem refundert
på trygdekontoret.

Rikstrygdeverket har gjennomført en
vurdering av om innføringen av denne elektroniske oppgjørsordningen har
medført økt belastning for disse to pasientgruppene.
I denne vurderingen har Rikstrygdeverket kommet til at den nye ordningen
ikke gir muligheter for direkte oppgjør for egenandelene
for disse to gruppene. Forklaringen på dette fra Rikstrygdeverkets side
er at refusjon av egenandel for krigspensjonister
og yrkesskadde ikke inngår
i avtalen om direkte oppgjør. Følgelig framtvinger denne
nyordningen en ens praksis på alle apotek i landet. Videre
har Rikstrygdeverket informert meg om at trygdekontoret skal vurdere årsakssammenhengen mellom yrkesskaden/krigsskaden
og behovet for det enkelte legemidlet. Det innebærer
at trygdekontorets vurdering må være
gjennomført før disse to gruppene eventuelt
tilstås dekning av egenandelene.

Dette er en ny ordning som generelt skal gjøre
det enklere å sikre ens praksis i håndteringen
av det omfattende økonomiske oppgjøret mellom
apotekene og trygdekontorene for utgifter til legemidler på blå resept.
Ordningen har åpenbart fått noen negative
konsekvenser for grupper som ikke skal betale en egenandel
for sine legemidler. Jeg vil derfor be Rikstrygdeverket
om å vurdere om man kan finne en praktisk løsning
på dette spørsmålet, når man
ser på erfaringene med denne nye oppgjørsordningen.

  Jeg vil ikke svare for hvor raskt
Rikstrygdeverket vil følge opp min henvendelse, det ber
jeg om forståelse for. Men min henvendelse kommer til å gå umiddelbart etter
denne spørretimen.

  La meg innledningsvis slå fast at
de regionale helseforetakene har et
helhetlig ansvar for å organisere og ha et best mulig spesialisthelsetjenestetilbud
innen de budsjettrammer Stortinget vedtar. Med utgangspunkt
i befolkningens behov og tilgjengelige budsjettrammer skal helseforetakene
organisere tjenestetilbudet og foreta nødvendige økonomiske prioriteringer
for å sikre at kravene til faglig kvalitet og forsvarlighet,
likhet, tilgjengelighet og effektiv ressursbruk ivaretas
på beste måte.

Helseforetakenes ansvar omfatter organisering
av den delen av fødselsomsorgen som inngår i spesialisthelsetjenestens
ansvarsområde, herunder drift av fødeinstitusjoner.
Stortinget har gitt kommunene et tilsvarende ansvar for å organisere
og drifte den delen av svangerskapsomsorgen som skal ivaretas
av primærhelsetjenesten. For å sikre en best mulig
fødselsomsorg er det derfor viktig at det etableres et
godt samarbeid og god kommunikasjon mellom
primærhelsetjenesten og spesialisthelsetjenesten. Det innebærer
imidlertid ikke at kommunehelsetjenesten skal finansiere
den delen av fødselsomsorgen som de regionale
helseforetakene har ansvaret for.

I spørretimen 25. februar
i år omtalte jeg problemstillinger knyttet til mottak av
gaver til enkeltformål i spesialisthelsetjenesten.
Jeg skal gjenta noe av det jeg da sa. Det helhetlige ansvaret de
regionale helseforetakene er pålagt,
innebærer også ansvar for prioriteringer
og avveininger. Derfor er en forpliktelse knyttet til eventuelle
bidrag og gaver særlig problematisk. Dersom mottak av gaver
eksempelvis skaper bindinger i forhold til bidragsyteren, eller
fører til endringer i prioriteringer og beslutninger om
organisering og lokalisering, er det svært uheldig. Følgelig
bør helseforetakene heller ikke motta gaver med
slike bindinger eller føringer. Jeg forutsetter
derfor at helseforetakene viser tilstrekkelig varsomhet ved å vurdere
i hvilken grad det er forsvarlig og ønskelig å motta økonomisk
støtte fra andre enn staten, dvs. gjennom det
ordinære finansieringssystemet.

Stord formannskap bevilget
i møte 11. mars i år 570 000
kr for å sikre drift av fødeavdelingen på Stord Sjukehus
sommeren 2004. Gaver av denne typen fra kommunen bør prinsipielt ikke
mottas. Samtidig vil jeg understreke at det må legges til
rette for og sikres gode kommunikasjonsprosesser med kommunene
og brukerne, særlig i tilfeller der endringer i tjenestetilbudet
kan føre til utrygghet blant innbyggerne. Dette
har jeg satt et særlig søkelys på. Jeg
er informert om at dette følges opp både
i Helse Vest og i Helse Fonna, som i 2004 har fokusert på å bedre
strategien for informasjon og kommunikasjon med ulike aktører.

På bakgrunn av utspillet fra Stord
formannskap har styret i Helse Fonna behandlet
denne saken og slått fast at stenging av fødeavdelingen
ved Stord Sjukehus i sommer er basert på faglig forsvarlighet,
men samtidig vedtatt å ta imot gaven fra Stord kommune
for å holde avdelingen åpen. Saken vil likevel
få en prinsipiell og endelig avgjørelse
i Helse Vest.

Jeg har tillit til at Helse Vest vil håndtere
denne saken i tråd med de prinsipielle føringer
i forhold til mottak av gaver som jeg her har vist til, og at det
vil sikres et faglig forsvarlig fødetilbud med utgangspunkt
i Stord Sjukehus på en måte som kan
virke tillitvekkende i forhold til befolkningen også gjennom
sommeren.

  Både det parti representanten Bjørlo
Lysbakken representerer, og helseministeren
har vært enige om å åpne styremøtene
for offentligheten, og den type utsagn er en del av de
velsignelser som følger med åpne styremøter.

Det jeg allikevel vil si, er at jeg har svart
prinsipielt både på spørsmål
om gaver og på spørsmål om hva som er
helseforetakenes ansvar når det gjelder å sørge
for forsvarlige helsetjenester og en forsvarlig fødselsomsorg. Jeg
har latt meg informere om at Helse Vest vil ta en prinsipiell og
endelig avgjørelse i dette spørsmålet,
dvs. at den beslutningen styret i Helse Fonna har tatt, ikke
vil bli stående som den endelige.

  Ved å gå mitt første svar
nærmere etter i sømmene vil representanten
Bjørlo Lysbakken finne de prinsipielle signalene når
det gjelder både krav til faglig forsvarlighet
og krav til tilgjengelighet av tilbudet som det regionale
helseforetaket har ansvar for å se til at det er. Det har
jeg tillit til at Helse Vest vil håndtere, slik at man både
følger opp de prinsipielle føringer som er gitt
når det gjelder mottak av gaver, og sikrer et forsvarlig
fødetilbud for den befolkningen det gjelder, gjennom sommeren.
Men det er faktisk slik at det er helseforetakets ansvar etter
loven å gjøre det, og det vil føre
galt av sted dersom slike beslutninger skal dikteres gjennom spørretimesvar
i Stortinget.





                

