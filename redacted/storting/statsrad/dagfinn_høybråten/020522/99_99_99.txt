 En målsetting for norsk helsevesen
og våre velferdsordninger er at de skal være
best mulig for alle innbyggere – både
for kvinner og menn. NOU 1999:13, Kvinners helse i Norge, viste med
all mulig tydelighet at det til dels er store kunnskapsmangler hva
angår kvinners helse og sykdom. Den slo også fast
at det er manglende integrering av kjønnsperspektivet i
helsepolitikken og i helsetjenesten. For øvrig vil jeg
gjerne trekke fram at utredningen innledningsvis peker på at
kvinners helse i Norge først og fremst har et
positivt fortegn ved at kvinnene her lever lenger enn de fleste
andre kvinner i verden, og at mange kvinner i Norge
har gode forutsetninger for bra helse.

For å imøtekomme noen
av manglene som ble påvist i utredningen, er det opprettet
et eget fagråd for kvinnehelse i Statens helsetilsyn.
Helsetilsynet vil også sikre kunnskap om kjønnsperspektivet
i arbeidet med helse og ulikhet ved å integrere dette perspektivet
i etatens databaser. Sosial- og helsedirektoratet har fått
i oppgave å tilse at kjønnsperspektivet skal integreres
i direktoratets virksomhet gjennom bl.a. utarbeiding og oppfølging
av ulike typer planer, rådgivningstiltak og arbeid med
kunnskapsgrunnlaget. Direktoratet skal ha et særlig ansvar
for å sikre at kvinner ikke diskrimineres
gjennom helsetjenestenes organisering og praksis.

Den nasjonale forskningsetiske komite for medisin – NEM – har
utarbeidet retningslinjer for inkludering av kvinner i medisinsk
forskning med en klausul om at begge kjønn må inkluderes
i all medisinsk forskning. Norges forskningsråd er pålagt å sikre
at kjønnsperspektivet ivaretas i relevante programplaner,
bl.a. ved søknadsvurderinger når det gjelder forskningsstøtte.

Det er også utarbeidet en
informasjonsfolder om «Kjønnsperspektiv i sosial-
og helsesektoren» som er spredt i et stort antall til sosial-
og helsepersonell. Folderen skal bevisstgjøre personell
i forhold til å tenke kjønnsperspektiv ved beslutninger – dvs. både
konsekvenser av beslutninger som fattes, og hva som er kunnskapsgrunnlag
for beslutningene.

Det arbeides nå med en stortingsmelding
om folkehelse med sikte på fremleggelse for Stortinget
i løpet av 2002. En mer helhetlig fremstilling av oppfølgingen
av Kvinnehelseutvalgets forslag på områder
som helseovervåking, årsaksforskning i forhold
til kvinners helseproblemer samt målrettede forebyggende
tiltak vil komme i denne meldingen. Meldingen vil generelt legge
vekt på målretting av tiltak med utgangspunkt
i forskjeller mellom grupper i befolkningen. Med en slik innretning
vil det være naturlig å legge stor vekt
på strategier og tiltak som tar utgangspunkt i kvinners situasjon
og behov.

 Det korte svaret på det spørsmålet
er: Ja.

Hvis jeg skulle benytte anledningen til å utdype
det litt, vil jeg si at min plan er at vi i den meldingen jeg nå har
varslet for Stortinget i løpet av dette året,
skal legge fram en strategi for arbeidet med å følge
opp kvinnehelsespørsmål samlet sett.

Som det fremgikk av mitt første
svar, har det skjedd en god del, men på flere punkter gjenstår
det å vurdere å iverksette
konkrete tiltak, ikke minst når det gjelder de mest
markerte forskjellene. Jeg tror at de initiativ
som er tatt i forhold til forskningsmiljøene, kanskje er noen
av de viktigste. Det å legge et kjønnsperspektiv
på helse innebærer å finne
forklaringer på kvinners helse og sykdomsbilde, hvordan
kvinners sykdommer kommer til uttrykk, og hvordan kvinners helse
og sykdom blir forstått og møtt. Et kjønnsperspektiv
vil øke forståelsen også for trekk
som er positive for kvinners helse, noe som kan gi viktige gevinster
i forebyggingsarbeid, også i forhold til menn
i neste omgang.

Jeg tror denne fokuseringen etter
hvert vil gi resultater, og jeg vil satse på at det skal være
en offensiv strategi som blir presentert i den meldingen som Stortinget
får seg forelagt.

 Vi vil definitivt vurdere spesielle tiltak
i tillegg til de retningslinjer som er iverksatt fra Forskningsetisk
komite og det Norges forskningsråd er pålagt,
nemlig å inkludere kjønnsperspektiv i all medisinsk
forskning. Forskningsrådet skal også se
til at kjønnsperspektivet ivaretas i programplaner,
bl.a. ved vurdering av søknader om forskningsstøtte.

I tillegg til det kan jeg nevne at det er iverksatt
et treårig utviklingsprosjekt knyttet til Senter
for Samfunnsforskning ved Universitetet i Bergen, hvor formålet
er å utvikle kjønnssensitiv kunnskap, metode,
handlingsstrategier og undervisningsmateriell, bl.a. for rehabiliteringsfeltet,
i samarbeid med brukere og ansatte. Det er ett
eksempel blant flere på at disse retningslinjene
nå er i ferd med å bli nedfelt, men vi vil definitivt
vurdere konkrete tiltak framover.





                

 Som et grunnleggende prinsipp har vi i Norge ønsket å holde
antallet medisinske hovedspesialiteter
og såkalte grenspesialiteter på et rimelig nivå for å unngå en
for sterk oppsplitting av den medisinske
kunnskap og praksis. Det er viktig også i forhold
til kostnadsutviklingen i medisinen og ut fra hensynet til å ha
et relativt desentralisert helsevesen med høy kompetanse.
De fleste land vi kan sammenligne oss med, har flere spesialiteter
enn Norge.

Ingen land i Norden eller EU har
en egen spesialitet eller grenspesialitet i mammakirurgi.
I begge våre naboland Sverige og Danmark
er legers spesialistutdanning for tiden under fornyet vurdering,
men så langt er det ikke fremmet noe forslag
om hovedspesialitet eller grenspesialitet i brystkirurgi.

Hos oss er Nasjonalt råd for spesialistutdanning
av leger og legefordeling i gang med å vurdere spesialiststrukturen
innenfor de indremedisinske
og kirurgiske fagområdene. Sekretariatet for dette rådet
ligger i Sosial- og helsedirektoratet. Rådet har sendt
ut et første høringsnotat
om indremedisin, der et av forslagene går ut på å styrke
generell indremedisin av hensyn til det store flertallet av eldre
pasienter med sammensatte lidelser. Nasjonalt råd vil behandle
et første utkast om det kirurgiske fagområdet
på sitt møte i september i år.
Jeg vil for min del avvente de faglige tilrådingene fra
Nasjonalt råd.

Brystkirurgi tas i dag hånd om av
generelle kirurger eller grenspesialiserte kirurger innenfor
mage/tarm-kirurgi eller urologi, som begge er
grenspesialister innenfor det bløtdelkirurgiske
området. Nødvendig rekonstruksjon etter
brystoperasjoner utføres normalt av plastikkirurger.

Innenfor plastikkirurgien
har vi dessverre et problem med at
20 pst. av overlegestillingene er ubesatte, ikke minst
som følge av at mange spesialister går over til
kosmetisk kirurgi i det helt private marked.
Det blir arbeidet videre med denne utfordringen.

Ved noen større sykehus
er det blitt opprettet egne enheter for mammakirurgi og
såkalt endokrinologisk kirurgi, det vil si kirurgi
på de indresekretoriske organene. Dette kan vise
seg som en heldig løsning, og Nasjonalt råd vil
trolig også vurdere dette aspektet.

For meg som helseminister er det viktig å understreke to
forhold. Det kan skje en meget god faglig utvikling på et
spisskompetansområde innenfor medisinen
selv om det ikke opprettes en egen formell spesialitet eller
en grenspesialitet. For det andre skal ingen kirurger eller
kirurgiske avdelinger foreta operasjoner der de i henhold til den
medisinske utvikling ikke
anses å ha tilstrekkelig kompetanse. Lov om helsepersonell
slår dette forholdet klart fast for å sikre pasienten
god og forsvarlig behandling.

Elisabeth Røbekk
Nørve hadde her overtatt presidentplassen.

 La meg fastslå at jeg er helt enig
med representanten Gunn Olsen i at på dette området
som på andre viktige områder
er det forsvarlighet og høy kvalitet som skal være
retningsgivende. Jeg kan også forsikre om at de vurderinger
jeg har gitt uttrykk for, overhodet ikke er uttrykk for
en nedvurdering av status for dette fagfeltet. Jeg tror den kreftplanen
som jeg hadde gleden av å legge fram for Stortinget i 1998, og
den satsingen som har skjedd på det området, ikke minst
i forhold til kvinner og brystkreft, er et uttrykk for det stikk
motsatte fra min side. Det er heller ikke slik at kirurgi
på dette området er eller skal være
venstrehåndsarbeid selv om det ikke er en egen
grenspesialitet. Det ville være mye venstrehåndsarbeid
i norsk helsetjeneste, hvis det skulle ha vært slik.

Det som er viktig, er at vi har gode
faglige vurderinger i bunnen for utviklingen og spesialiseringen
av medisinen. Spesialisering er ikke noe mål
i seg selv, på mange områder
er spesialisering et problem for å få god
kvalitet ut til alle deler av helsetjenesten. Derfor tror
jeg det er viktig både for Helsedepartementet
og for Stortinget at man her bygger på den faglige konsensus
som utvikles, og på de faglige råd som vi her
har varslet at Nasjonalt råd for spesialistutdanning av
leger skal komme med når de ut på høsten
kommer med sitt høringsutkast om dette.

 Jeg registrerer at det er stor enighet mellom
spørreren og meg om betydningen av å ha god kvalitet
på disse viktige funksjonene i helsetjenesten. Så må jeg
for min del avvente de faglige råd som det er varslet at
jeg skal få, før jeg går videre med å ta
standpunkt til det spørsmål som her er reist.





                

 Jeg vil innledningsvis gjøre oppmerksom
på at direktivet som representanten Haga tar opp i sitt
spørsmål, ikke er et eget direktiv, men
et av flere elementer i forslaget til et nytt generelt EU-direktiv
om legemidler til mennesker. Det nye forslaget til direktiv om legemidler
til mennesker er videre en del av en revisjon av den farmakologiske
lovgivningen i EU. Forslaget er sendt fra kommisjonen og er under
behandling i de politiske organer i EU.

Norske myndigheter er sterkt opptatt
av utformingen av regelverket for
legemidler i EU og de konsekvenser dette kan tenkes å få for
det norske regelverket på dette området.
Norske myndigheters anliggende gjelder særlig
faren for overforbruk av legemidler og ønsket
om å legge best mulig til rette for en rasjonell legemiddelbruk.
Det er videre gitt uttrykk for at dersom dette direktivet skulle
bli vedtatt i den form forslaget nå har, må det
formuleres klare retningslinjer for og kontroll med slik reklame.

Norske myndigheter har både
i formelle og uformelle fora hvor dette direktivet har blitt drøftet,
uttrykt sine klare betenkeligheter med denne delen av
forslaget. Norske myndigheters bekymring deles av våre
EFTA-/EØS-partnere. Kommisjonen er gjort kjent med dette
i brev av 15. mars 2002. Europaparlamentet, hvor saken nå er
til behandling, er også gjort kjent med EFTA-landenes
synspunkter på reklamespørsmålet.

Vi har således benyttet de kanalene
vi har via EFTA-samarbeidet, for å gi uttrykk for våre
synspunkter. Jeg vil sørge for at disse synspunktene fortsatt
vil bli fulgt opp på en hensiktsmessig måte
under EUs videre behandling av direktivet, også på politisk
nivå.

Jeg nevner til slutt at jeg er kjent med at
dette punktet i forslaget til direktiv også er
gjenstand for diskusjon innad i EU.

 Jeg har gitt uttrykk for mine vurderinger
av reklamespørsmålet, og er i store trekk enig
i det representanten Åslaug Haga nå sa i så måte.

Når det gjelder mulighetene for å nå fram
med de norske synspunktene, er det vanskelig
for meg å gi noen endelig
vurdering av det. Men det faktum at EFTA-landene og våre
EØS-partnere her står samlet, og det faktum at det også er
en debatt innad i EU om det samme spørsmålet,
gir i hvert fall grunn til en optimisme i forhold til at det kan være
mulig å påvirke utfallet av prosessen i EU.

Oppfølgingen fra vår side
vil da skje i de ordinære kanaler. Jeg vil også ta
dette opp i de kontakter som jeg har i Brussel om denne og andre
saker.

 Det spørsmålet som representanten
Haga nå stiller, er et hypotetisk spørsmål, som
jeg ikke syns det er riktig å svare på,
og i hvert fall ikke på dette tidspunkt når
vi er i en prosess hvor vi søker å påvirke
EU med de gode argumentene vi har for det standpunktet
som vi har fra norsk side. Jeg har den tro på disse argumentene
at de faktisk vil kunne være med og bevege saken. Da syns
jeg ikke det er hensiktsmessig å spekulere i
hva som eventuelt måtte bli situasjonen hvis vi ikke
når fram.





                

 Utgangspunktet for fordelingen av bevilgningene
i 2002 var videreføring av fylkeskommunenes faktiske forbruk
innenfor spesialisthelsetjenesten, uten å gjøre
store økonomiske omfordelinger første året
i reformen. Dette er gjort gjeldende for samtlige regioner i 2002.
Ved behandlingen av statsbudsjettet for 2002 sluttet Stortinget
seg til dette prinsippet for fordeling av bevilgninger mellom
helseregionene slik det var redegjort for i Stoltenberg-regjeringens
budsjettframlegg og i tilleggsnummeret fra Bondevik-regjeringen.

Befolkningsandeler er ikke en tilstrekkelig
parameter for å sammenligne utgiftsbehovet mellom
regioner. I tidligere overføringer til fylkeskommunene
ble det i beregningene lagt inn også andre
størrelser som alderssammensetning, avstandskriterier,
dødelighet osv. for å fange opp geografiske ulikheter
i utgiftsbehov. Helse Vest RHF har et relativt sett lavere utgiftsbehov
målt med disse kriteriene enn når en ser på befolkningsandelen
alene. I tillegg lå det i tidligere overføringer også et
særskilt tilskudd til de tre nordligste fylkene, noe som også bidrar til
at fordeling av midler ikke korresponderer med befolkningsandeler.

Jeg har imidlertid nå satt i verk
en full gjennomgang av hele finansieringssystemet. Regjeringen
har nedsatt et eget utvalg som skal se på den samlede finansieringen
av de regionale helseforetakene. Dette
utvalget, som ledes av professor Terje P. Hagen, skal
legge fram sin innstilling ved utgangen av dette året med
sikte på at beslutninger og oppfølging av utvalgets
arbeid kan legges til grunn også for fordelingen
av midlene til de regionale helseforetakene
fra 2004.

Jeg tar også sikte på å vurdere
kompensatoriske tiltak i forhold til eventuelle uheldige fordelingsmessige
virkninger av overføringene i arbeidet med budsjettet for 2003.

 Jeg kan bekrefte at utvalget som er nedsatt,
skal gå gjennom de økonomiske forutsetningene
for målsettingen om et likeverdig helsetilbud. At det som
en konsekvens av utvalgets arbeid kan komme endringer i fordelingen
regionene imellom, er det absolutt en mulighet for. Samtidig har både
representanten Frøiland og jeg vært
såpass lenge med i politikken at vi begge vet at disse
fordelingsspørsmålene mellom fylker
og regioner i vårt langstrakte land er krevende, og at de
operasjoner som skal gjøres, jo vil være
omfordelingsoperasjoner, som noen vil tape
og noen vil vinne på. I så måte
tror jeg det er viktig å ha klart for seg at det er krevende
prosesser. Men vi går inn i dem. Vi mener at
dette er fase 2 av helsereformen, sykehusreformen, som
vi nå har satt på skinner.

 Jeg kan bekrefte det jeg sa i mitt første
svar om at vi også vil vurdere eventuelle kompensatoriske
tiltak i forhold til store skjevheter, i forbindelse med arbeidet
med 2003-budsjettet.





                

 Som det blir påpekt i spørsmålet,
er samarbeidet mellom spesialisthelsetjenesten
og pleie- og omsorgstjenesten ikke alltid optimalt. Tidvis
får det uønskede konsekvenser for pasientene.
Jeg er enig med representanten Gløtvold i at dette ikke
er akseptabelt. Det er et mål at pasienten i størst
mulig grad skal oppleve behandlingstilbudet som et hele, og ikke som
et oppstykket system fordi ansvaret er hjemlet i ulike institusjoner
og på ulike nivåer.

Lovverket tar opp dette forholdet flere steder.
Jeg vil særlig peke på kravet om individuell
plan i spesialisthelsetjenesteloven og veiledningsplikten overfor
kommunehelsetjenesten i samme lov. Gjennom helseforetaksloven er
det forutsatt at foretakene også samarbeider
med andre aktører når dette er nødvendig
for å fremme foretakets formål, som bl.a. er beskrevet
i formålsparagrafen i spesialisthelsetjenesteloven.

Jeg har tatt opp forholdet i styringsdokumentene
for i år. Utskriving av ferdigbehandlede pasienter er her
særlig trukket fram. Det forutsettes at hvert enkelt helseforetak
etablerer et godt samarbeid og gode
samhandlingsrutiner med kommunehelsetjenesten. Gjennom
slike gode samarbeidsrelasjoner kan en sikre rask utskriving og
god oppfølging av pasienten etter sykehusoppholdet.

Forskrift om kommunal betaling for
ferdigbehandlede pasienter fastsetter at kommunen på nærmere
fastsatte vilkår skal dekke utgifter for pasienter som
er ferdigbehandlet, men som oppholder seg i sykehus i
påvente av et kommunalt tilbud. Bakgrunnen for loven og
forskriften var at erfaringer hadde vist at problemene rundt ferdigbehandlede
pasienter var størst i de tilfellene der det ikke eksisterte
samarbeidsrutiner for overføring av ferdigbehandlede pasienter
fra sykehus til kommunen. Erfaringene så langt
har vært at forskriften ikke har virket slik
som forutsatt i en del tilfeller. Jeg kan i denne sammenheng orientere
om at Sosialdepartementet arbeider med forslag til revisjon av forskriften,
bl.a. med vurdering av nedkutting av tiden før kommunal
betalingsplikt inntrer samt en oppjustering av betalingssatsen.

Det må likevel erkjennes
at det er manglende kapasitet når det gjelder kommunale
institusjonsplasser, særlig for eldre. Det gir et kraftig
press på den kommunale tjenesten, samtidig som man opplever
korridorpasienter i spesialisthelsetjenesten. Dette er konkrete
og praktiske problemer som krever praktiske
tiltak fra foretakene. Det er dette studien fra FAFO
og Stiftelsen for samfunns- og næringslivsforskning viser.
Studien følges nå opp med ytterligere
arbeid ved FAFO, der man i løpet av høsten vil
få ferdig en eksempelsamling med gode samarbeidsrelasjoner mellom
de ulike nivåene i behandlingskjeden. Denne er
bestilt av Sosial- og helsedirektoratet, og Sosialdepartementet
vil følge dette opp.

Videre vil jeg vise til at man arbeider
med en utvikling av hospiceplassene og sykestuene. Også kreftplanen inneholder
momenter innenfor dette området. Det
vil kunne avhjelpe situasjonen for de kreftpasienter som opplever
at samarbeidsrelasjonene mellom nivåene ikke er
tilfredsstillende. Jeg vil for øvrig også peke
på at rapporten viser at gode samarbeidsformer mellom
nivåene ikke nødvendigvis
er et produkt av god økonomi. Gode formelle og
uformelle samarbeidskanaler har også stor og
positiv effekt på hvordan pasienten opplever flyten og sammenhengen
i behandlingstilbudet.

 Jeg er enig i representanten Gløtvolds
utgangspunkt, at alle mennesker, uansett alder og sosial
stilling, har krav på et likeverdig tilbud og et forsvarlig
tilbud i helsetjenesten. Det er vårt mål. Samtidig
vil det alltid være et spenningsforhold mellom
spesialisthelsetjenesten og førstelinjetjenesten når
det gjelder hva som er en ferdigbehandlet pasient som er klar til å skrives
ut.

Jeg tror ikke man ved noe tiltak
helt kan eliminere den spenningen. Men jeg tror – og det
viser også denne rapporten – at der
det er etablert gode rutiner og gode
relasjoner, er det langt større muligheter for å få til
en sammenheng og en helhet i behandlingskjeden som pasientene opplever
som god og positiv.

Når det gjelder finansieringsordningene,
vil jeg vise til at de for sykehusenes vedkommende nå er
under utredning, og hvor man bl.a. ser på hvordan de bør
utvikles videre. Og når det gjelder førstelinjetjenesten,
viser jeg til behandlingen av eldreplanen og oppfølgingen
og avslutningen av den.

 Jeg tror det er usedvanlig viktig at vi gjennom både
legale økonomiske og organisatoriske virkemidler får
til en bedre helhet i behandlingstilbudet, og særlig
i forhold til den gruppen mennesker som har sammensatte lidelser,
og som har behov over lengre tid: kronikerne, ofte
eldre mennesker og mennesker med sammensatte lidelser
for øvrig. Her er vi ikke gode nok,
men jeg har tro på at tiltak som individuelle planer, tiltak
som går på å utvikle samarbeidsrutinene mellom
nivåene, og tilpasninger i finansieringssystemet kan være
med på å løse dette.

