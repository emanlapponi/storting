 La meg slå fast allerede innledningsvis:
Fritt sykehusvalg er en rettighet som pasienten har. Valgretten
er fri og gjelder hele landet. Pasienten trenger ikke
oppgi noen grunn til at ett behandlingssted velges framfor
et annet. Det er imidlertid all grunn til å tro at valgretten
benyttes når alternative steder oppfattes å gi
et bedre eller et raskere behandlingstilbud.
Slik sett er fritt sykehusvalg også en utfordring
for helseforetakene. Jeg forventer imidlertid at de ser på dette
som en positiv utfordring og som et virkemiddel som vil øke
kvaliteten på tjenesten. Det enkelte helseforetak må fokusere
på egen tjeneste og egen kvalitet for å gi pasientene
et tilbud som er så godt at de ikke velger sykehuset
bort.

Hvorvidt pasienter har slekt og venner på det
stedet de velger behandling, eller de velger å gå i
teater, tror jeg at vi med respekt for individets frihet skal holde
utenfor den dokumentasjon vi har knyttet til fritt sykehusvalg. Jeg
tror imidlertid ikke at man velger å legge seg
inn på sykehus for derigjennom å nyttiggjøre
seg et kulturtilbud eller besøke venner. Det
finnes ikke dokumentasjon for misbruk av ordningen i strid
med dens intensjoner.

Det vi imidlertid vet om fritt sykehusvalg,
er at man for 2003 ser at det er en klart større andel
av innbyggerne i Nord-Norge som velger behandling sørpå,
enn det er folk sørfra som drar nordover. Det bekymrer
ledelsen ved UNN og Helse Nord, fordi man på enkelte behandlingsområder
har et marginalt befolkningsgrunnlag i nord. Innenfor
enkelte områder ser man denne tendensen også der
tilbudet i nord har korte ventetider.

For innbyggerne i Finnmark viser tallene at
antall som velger tilbud utenom eget fylke, har økt med
mer enn 50 pst. Tallene er likevel små,
men kan gi en indikasjon på en utvikling som det er grunn
til å følge nøye med i – også fordi
en økt pasientstrøm ut av fylket og ut av landsdelen
kan bidra til å svekke et driftsgrunnlag som allerede er
marginalt. Dette må imidlertid ikke benyttes til å underminere
pasientenes rettigheter, som er det primære, også for
meg.

Helse Nord arbeider med disse utfordringene,
og strategien for å møte dette er å gjøre
egen tjeneste mer tilgjengelig og kvalitetsmessig bedre og å opparbeide
en legitimitetsmessig sterk posisjon i egen helseregion.

