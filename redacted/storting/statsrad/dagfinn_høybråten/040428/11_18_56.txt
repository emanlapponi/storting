 Staten fastsetter apotekenes maksimale
innkjøpspriser, apotekenes maksimalt tillatte avansepåslag
på innkjøpspris og derved
maksimal utsalgspris fra apotek. Under disse maksimalnivåene
kan aktørene fritt konkurrere på pris.

Staten er ikke bare en
regulator på legemiddelmarkedet, men også en
kjøper, både gjennom sykehusene
og ikke minst gjennom blåreseptordningen. I tilfeller
der maksimalprisreguleringen ikke gir tilstrekkelig lave
priser, er det naturlig for staten som kjøper å tilkjennegi
en pris som staten er villig til å betale, slik som under
indeksprissystemet, eller ved å innføre
anbudsordninger, slik man ser innen sykehussektoren.

Jeg deler representanten Kristoffersens oppfatning
av at dagens reguleringer på området framtrer
som kompliserte. Det har vært gjort en rekke endringer
på dette området de senere år, noe som
har bidratt til kompleksiteten. Stortinget vil få en nærmere
gjennomgang av hele legemiddelpolitikken i en egen stortingsmelding
til høsten. Departementet har gått bredt ut i
arbeidet med denne meldingen, og har mottatt innspill fra næringen
så vel som fra brukerorganisasjoner og andre
interesserte parter. Departementet har dessuten bestilt
og mottatt eksterne utredninger knyttet til de forhold representanten
Kristoffersen særskilt spør om.

Jeg deler representanten Kristoffersens ønske
om å få til en mer hensiktsmessig og mindre
komplisert regulering av legemiddelpriser. Denne problemstillingen
vil inngå som et helt sentralt spørsmål
i den varslede stortingsmeldingen, slik at Stortinget får
anledning til å drøfte dette spørsmålet
i sin fulle bredde.

