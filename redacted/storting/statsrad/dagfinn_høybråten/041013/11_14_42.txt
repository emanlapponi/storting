 Det indre marked i Europa omfatter bl.a. fri
bevegelse av tjenester. Det gjelder også i Norge gjennom
EØS-avtalen. For å fjerne hindringer som tjenesteyteren
ofte møter når de skal selge sine tjenester til
et annet EØS-land, har kommisjonen foreslått et
direktiv om tjenester for å sikre mest mulig ensartede
regler på området. Et sentralt prinsipp i forslaget
går på at det er opprinnelseslandets bestemmelser
som skal gjelde ved tjenesteyting på tvers av landegrensene.

Forslaget til et tjenestedirektiv er nå til
behandling i EUs ministerråd og i Europaparlamentet. Formålet
med det foreslåtte direktivet er å fjerne hindringer
for tjenestehandelen og derved legge til rette for økt
sysselsetting og verdiskaping i Europa. Direktivforslaget antas
spesielt å være til hjelp for små og
mellomstore bedrifter ved at det skal sikre mindre byråkrati
ved tjenesteyting over landegrensene.

Direktivforslaget er omfattende, og vi regner
med at det kan komme endringer underveis, slik at det foreliggende
utkast ikke blir det endelige. EU arbeider for at direktivet kan
vedtas i løpet av 2005.

Når det gjelder arbeidstakernes stilling
i forhold til tjenestedirektivet, vil dette direktivet ikke være
enerådende på området. Direktivforslaget,
slik det nå foreligger, innebærer at arbeidstakernes
arbeids- og ansettelsesvilkår i stor grad vil bli ivaretatt
gjennom reglene nedfelt i et annet EU-direktiv fra 1996 om utsending
av arbeidstakere i forbindelse med tjenesteyting, det såkalte
utsendingsdirektivet. Dette direktivet vil med andre ord gå foran
opprinnelseslandsprinsippet i det foreliggende utkast til tjenestedirektiv.

Rent konkret betyr dette at helse-, miljø-
og sikkerhetsregelverket i den norske arbeidsmiljøloven
med tilhørende forskrifter nå som før
kommer til anvendelse på utenlandske virksomheter som opererer
som tjenesteytere i Norge. Dette vil være i tråd
med målsettingen om at vi i Norge ønsker å ha
et høyt nivå på helse, miljø og
sikkerhet, uavhengig av hvilken nasjonalitet den enkelte arbeidstaker
og arbeidsgiver har.

Jeg vil også vise til at det er positivt
at direktivet vil gjøre det lettere for norske virksomheter å tilby
sine tjenester i EU-markedet. På enkelte områder
framstår imidlertid direktivutkastet som noe uklart, og
det er derfor ønskelig med visse klargjøringer
i den videre prosess.

Når det gjelder spørsmålet
om lønnsvilkår, er dette ansett for å være
et forhold forbeholdt partene i arbeidslivet. I forbindelse med
EØS-avtalen er det vedtatt en lov om allmenngjøring
av tariffavtaler. Denne loven vil fortsatt gjelde uavhengig av tjenestedirektivet.
Organisasjoner og arbeidstakere kan i medhold av loven henvende seg
til en partssammensatt nemnd og kreve at bransjens tariffavtaler
i lønnsspørsmål gjøres gjeldende
for de utstasjonerte arbeidstakerne.

Tariffnemnda fattet sitt første vedtak
om allmenngjøring 11. oktober i år. Dermed er
også dette virkemiddelet mot sosial dumping tatt i bruk,
og det fungerer.

Som jeg nevnte helt innledningsvis, er grunntanken
i direktivet, å sikre fri bevegelse av tjenester, viktig
for verdiskapingen i Norge. Slik direktivet nå er utformet, vil
det være behov for klargjøringer på en
del områder. Regjeringen vil holde nær kontakt
med relevante aktører i EU for å ha et best mulig
inngrep i den videre prosessen, og for å påvirke
denne. Målsettingen om høye standarder for helse,
miljø og sikkerhet i Norge, uavhengig av nasjonaliteten
til arbeidstaker og arbeidsgiver, står selvsagt fast som
en rettesnor for dette påvirkningsarbeidet.

Kjell Engebretsen hadde
her overtatt presidentplassen.

