 Ved behandling av revidert nasjonalbudsjett
har Stortinget gjeninnført en ordning med dekning av utgifter
til medisinsk behandling ved offentlig poliklinikk og legemidler
ved assistert befruktning. Ordningen gir en utgiftsdekning for inntil
tre forsøk og innebærer at pasienten
må betale en engangs egenandel på 18 000
kr. Beløpet fremkommer ved at pasienten selv må dekke
utgifter til legemidler for inntil 15 000 kr, og 3 000
kr for behandling ved offentlig poliklinikk. Utgifter til legemidler
som overstiger 15 000 kr dekkes i sin helhet via folketrygden
som bidrag. Ordningen er gitt tilbakevirkende kraft fra 1. januar
2002.

Det har vært flere spørsmål
ved praktiseringen av den nye egenbetalingsordningen. Departementet
er derfor i ferd med å avklare disse spørsmålene
i et brev til landets sykehus og regionale
helseforetak. En av problemstillingene har vært hva som
menes med «et forsøk». Jeg er innstilt
på å legge til grunn at et forsøk defineres
som en teknisk fullført behandling med uthenting og tilbakesetting
av egg i kvinnens livmor.

Ved et egguttak vil flere egg kunne bli befruktet,
og noen vil kunne fryses ned til senere bruk. Senere bruk
av slike frosne egg skal etter mitt syn være å anse
som en del av en teknisk fullført behandling, med andre
ord som en del av «et forsøk» som definert
i egenbetalingsordningen. Innsetting av frosne egg blir etter
dette ikke å anse som et nytt forsøk.

Par som av medisinske
grunner må nytte frosne egg vil da kunne komme inn under
ordningen med redusert egenbetaling for assistert befruktning. Dette
vil også kunne medføre at færre
befruktede egg blir destruert, noe som er et viktig siktemål.
Jeg vil derfor presisere dette overfor landets sykehus
i det brevet jeg nevnte.

 Da er statsråden også veldig
godt fornøyd og trenger ikke tid til
noe tilleggssvar.

 St.meld. nr. 25 for 1996-97, Åpenhet og helhet,
gav en helhetlig beskrivelse og tilstandsvurdering av tjenestetilbudet
innen psykisk helsevern. Meldingen påpekte særlig
betydningen av samarbeid mellom barne-
og ungdomspsykiatrien og
det fylkeskommunale barnevernet. Det har historisk vist seg å være
stor mangel på slikt samarbeid mellom
disse to tjenestene, og i meldingen har departementet uttrykt at tiltak
som styrker samarbeidet mellom de
to tjenestene, skal prioriteres.

De to tjenestene ivaretar ulike behov og er
hjemlet i henholdsvis barnevernslovgivningen og helsetjenestelovgivningen.
Likevel er det mange grenseflater mellom tjenestene,
og for mange barn og unge er det avgjørende at
disse to tjenestene samarbeider og er samordnet i det tilbudet som
ytes den enkelte. Poliklinikkene innen psykisk helsevern
for barn og unge må styrke samarbeidet med
bl.a. barnevernet, og en del av kapasitetsveksten må skje
ved at det ytes konsultasjon og veiledning til samarbeidende tjenester.

Stortingsmeldingen er videre fulgt opp gjennom St.prp.
nr. 63 for 1997-98, Om opptrappingsplan for psykisk helse, og med
rundskriv til kommunene og spesialisthelsetjenesten hvor signalene
om å styrke samarbeidet mellom
barnevernet og barne- og ungdomspsykiatri
er tydelige. Det er i disse dokumenter ikke angitt samarbeidsmodeller
og heller ikke knyttet finansiering
til spesielle løsninger. Styringsbudskapet til kommunene
og til de nå regionale helseforetakene
er også klart, og jeg legger til grunn at de
regionale helseforetakene følger
opp dette. De fylkeskommunale planene er forutsatt å være grunnlagsdokumenter
i foretakenes arbeid med å styrke denne delen av helsetjenesten.
Planene er ikke med dette statiske, men må justeres
i tråd med utviklingen av det psykiske helsevern.

Østfold fylkeskommune har tatt opp spørsmålet
om det økonomiske samarbeidet mellom
disse to tjenestene med departementet. Departementet har derfor
i et brev til Østfold fylkeskommune og Helse Øst forutsatt at de
nødvendige tiltak følges opp fra begge parter
for de aktuelle klienter i denne aktuelle saken. Helse Øst har redegjort for
departementet at samarbeidet mellom
barne- og ungdomspsykiatrien
og barnevernet med dette vedtaket ikke er avsluttet, men
at samarbeidet må være på det
faglige plan og ikke gjennom overføring av økonomiske
midler. Jeg forutsetter at det nødvendige samarbeid mellom
barne- og ungdomspsykiatrien
og barnevernet som bl.a. er beskrevet i disse sentrale helsepolitiske
styringsdokumentene, følges opp på en hensiktsmessig måte
og med hensynet til de aktuelle pasientene som det helt sentrale fokus.

Jørgen Kosmo hadde
her gjeninntatt presidentplassen.

 Det ligger i svaret at jeg forutsetter at de
klare føringene som ligger i styringsdokumentene, blir
fulgt opp av det regionale helseforetaket.
Det er bl.a. en forutsetning at en del av kapasitetsveksten innenfor
poliklinikkene for psykisk helsevern for barn og unge
skal skje ved at det ytes konsultasjon og veiledning til samarbeidende
tjenester.

Men det ligger ikke spesielle nasjonale
føringer på helseforetakene om spesifikke samarbeidsmodeller, eller at
de skal overføre penger fra sine budsjetter til
barnevernet. Det vil jeg heller ikke kreve i denne sammenheng, fordi
det ikke er forankret i disse styringsdokumentene. Hvis
foretaket derimot skulle komme til at man ønsker å gjøre
det, er det intet til hinder for at man kan det.

 Det politiske signal som er forankret
i de dokumentene jeg nevnte, er klart og utvetydig: Det skal samarbeides,
og det skal samarbeides tettere. Men det ligger altså ikke
et pålegg om at man skal bruke midler fra psykiatriplanen
på barnevernet. Den muligheten og den friheten har man,
men det er ikke et krav.

Jeg vil minne om at dette er øremerkede
midler bevilget av Stortinget til psykiatri. Det innebærer
at de 3,4 mill. kr som representanten Svein Roald Hansen
refererte til, jo vil bli brukt til barn og unge i Østfold
med psykiske lidelser. Det synes jeg må være
det avgjørende i denne sammenheng.





                

 Takstsystemet for legene er et resultat av
de årlige forhandlingene mellom staten og Kommunenes
Sentralforbund på den ene siden og Legeforeningen på den
andre. Forhandlingsresultatet er bindende for den enkelte lege
som er medlem av Legeforeningen. Også gjennom
de individuelle fastlegeavtalene mellom kommunene og legene
slås det fast at denne normaltariffen skal følges. Både
Legeforeningen og kommunene har som avtaleparter et selvstendig
ansvar for å se til at legene forholder seg til dette.

Av praktiske grunner, og etter Legeforeningens ønske,
er det trygden og ikke pasienten som betaler for det som
kalles «enkel pasientkontakt, forespørsel, rådgivning
ved brev eller telefon». Når telefonkonsultasjon
i noen tilfeller resulterer i at legen skriver ut en resept
til pasienten, omfattes dette av godtgjøringen for selve
kontakten, på samme måte som ved en
vanlig konsultasjon. Når pasienten senere henter den ferdig
utskrevne resepten på legekontoret, innebærer ikke
denne utleveringen noe arbeid som skal godtgjøres særskilt.
Dette har nå i flere år vært meget klart
presisert i tariffen og er vel kjent blant legene. Men selv om jeg
tror det har skjedd en klar forbedring i etterlevingen
av bestemmelsen, er det nok fortsatt enkelte leger som har vanskelig
for å legge om en gammel og innarbeidet praksis på dette
området.

Like klart er det at pasienten ikke
kan avkreves mer enn én egenandel for
en og samme konsultasjon, uansett hvor mange eller hvor
omfattende problemstillinger som tas opp. Jeg tror dette, slik det
vel også framgår av spørsmålet, ikke
er en særlig utbredt praksis. Derimot kan det nok en og
annen gang forekomme at pasienten tar opp så mange spørsmål
under konsultasjonen, uten å ha nevnt dem ved bestilling
av timen, at legen av hensyn til ventende pasienter finner å måtte
foreslå en ny time for å komme gjennom
alt. Men normalt vil jeg tro at legen vil strekke seg langt for å yte
best mulig hjelp der og da.

Trygdeetaten forvalter refusjonssystemet og
legger ned et betydelig arbeid med å kontrollere legenes
refusjonsregninger. Etaten er ikke i like direkte
inngrep med hva legene krever i egenandel av
pasientene. Etaten har likevel den siste tiden i større
grad gått inn i dette. Fylkestrygdekontoret i Østfold har
her gått i spissen. I den grad ulovlige egenandeler føres
opp på kvitteringskortet og dermed inngår i grunnlaget
for frikort, har dette direkte tilknytning til trygdens refusjonsordninger.
Når oppgjørskontoret oppdager en slik ulovlig
takstbruk, sendes det melding om dette til legen med kopi
til kommunen, og legen varsles om at en fortsettelse av takstbruken
kan få betydning for hans eller hennes avtale
med trygdekontoret. Takstsystemet kan nok være komplisert
på noen områder. Men både
når det gjelder de såkalte telefonreseptene og
de tilfeller der pasienten tar opp flere problemstillinger under
samme konsultasjon, tror jeg regelverket
er klart nok. Jeg vil også nevne at vi ved årets
forhandlinger fikk til en regulering av administrative gebyrer og
betalingen for diverse forbruksmateriell, for å unngå at
pasienten skal stilles overfor klart urimelige, og i noen
tilfeller ulovlige, priser.

Når det gjelder fornying av resept,
må det imidlertid understrekes at det må være
opp til legens faglige skjønn hvorvidt han finner det nødvendig
med en konsultasjon eller ikke. Det kan være
godt begrunnet, og det er bare legen selv som kan avgjøre
det spørsmålet. Med den travle hverdagen de fleste
legene opplever, tror jeg de færreste har interesse
av å innkalle pasienten til en konsultasjon som reelt
sett er unødvendig.

På bakgrunn av den oppmerksomhet avtalepartene
har rettet mot disse problemstillingene, trygdeetatens økte innsats
og pasientens økte forbrukermakt gjennom fastlegeordningen,
hvor man faktisk kan bytte lege hvis man er misfornøyd,
ser jeg optimistisk på mulighetene for å oppnå størst
mulig ryddighet i legenes omgang med egenandelene. Departementet
vil for sin del følge opp dette, bl.a. i kontakt med partene
i takstforhandlingene.

 Det framgikk av mitt første
svar at min vurdering er at med et så klart og tydelig
regelverk som jeg mener vi har, og med den kunnskap om
regelverket som er til stede hos partene,
bør ikke dette være noe omfattende problem.
Men det som er avdekket i Fredrikstad, og som Fylkestrygdekontoret
i Østfold har gått tungt inn i, tilsier at både
trygdeetaten og departementet som part i takstforhandlingene bør
ha et våkent blikk i oppfølgingen av dette. Det
vil vi ha.

Hensynet til den svake part, som representanten
Øye pekte på, er selvfølgelig veldig viktig her,
men det er også viktig at det skal være
en ryddig praktisering av et regelverk som involverer ganske
store ressurser av samfunnets felles ressurser.

 Jeg tror representanten Øye og jeg er helt
enige om at en praksis i strid med den tariffen som partene og den
enkelte lege er både moralsk og juridisk
forpliktet på, er uakseptabel og må slås ned
på i den grad man klarer å avdekke det. Det er
eksempelet fra Østfold et uttrykk for.

Og som sagt: Vi vil fortsette å foreholde
partene i takstforhandlingene dette, og vi vil støtte det økte
fokus som trygdeetaten har på dette. Jeg vil også ta
opp med Rikstrygdeverket hvorvidt erfaringene fra Østfold tilsier at
Rikstrygdeverket bør revurdere sine kontrollstrategier.





                

 Representanten Lund stiller spørsmål
om beslutningen som er gjort i Helse Midt-Norge om Åfjord bo- og
behandlingssenter, er gyldig. Jeg oppfatter at spørsmålet
særlig er knyttet til om det regionale
helseforetaket har formell kompetanse til å ta denne type
avgjørelser. Det skal jeg svare på. Ofte henger
formaliteter og realiteter sammen. Jeg skal derfor også gi noen
kommentarer til sakens innhold.

Åfjord bo- og behandlingssenter er en institusjon
som eies av Åfjord kommune, ikke av helseforetaket.
Åfjord bo- og behandlingssenter er tidligere drevet etter
driftsavtale med Sør-Trøndelag fylkeskommune,
en avtale helseforetaket har overtatt. Foretaket har valgt ikke å fornye
avtalen, og de pasienter som spesialisthelsetjenesten har et ansvar
for, er gitt et tilbud ved andre behandlingsenheter.

Når det gjelder spørsmålet
om gyldighet, minner jeg om at helseforetaksloven fastslår
at saker av viktighet skal legges fram for departementet. Dette
er en klar markering av at hovedlinjene i helsepolitikken fremdeles skal
være under politisk styring. Det betyr ikke nødvendigvis
at mange enkeltsaker må legges opp til departementet. Ideelt
bør den departementale styringen skje gjennom at hovedlinjene
trekkes opp i planbeslutninger, og at foretakene har plikt til at
gjennomføringstiltakene skjer innenfor
disse rammene. Dette er det opplegget som følges på psykiatriområdet.
Her er det fra slutten av 1990-tallet etablert et system
med fylkesvise planer for opptrapping av psykiatrien, som også ble
underlagt departemental godkjenning.

Etter sykeshusreformen er det åpnet
for at de regionale helseforetakene
kan vurdere om nye løsninger på tvers av fylkesgrensene
kan gi en bedre realisering av opptrappingsplanen, men
utgangspunktet er fremdeles de godkjente fylkesplanene.

Planen for Sør-Trøndelag
fylke ble godkjent gjennom brev fra departementet av henholdsvis
10. mai 2001 og 24. september 2001. Når det gjelder løsning
for det distriktspsykiatriske tilbudet for Fosen-området,
er det i godkjenningsbrevene og i styringsdokumentet til Helse Midt-Norge
for 2002 forutsatt at det skal skje en supplerende vurdering som også inkluderer
et alternativ basert på et sterkere samarbeid
med Nord-Trøndelag. Helse Midt-Norge har opplyst at denne
problemstillingen vil bli besvart i 2003. Når dette grunnlaget
foreligger, vil det måtte vurderes om den aktuelle beslutningen
ligger innenfor den beslutningskompetanse som
er tillagt det regionale helseforetaket eller
om det foreligger forhold i saken som tilsier
at endelig beslutning må tas av departementet.
I denne vurderingen vil det være viktig hvordan den
aktuelle løsningen forholder seg til den godkjente psykiatriplanen.

Helt avgjørende for meg er at den
varige løsningen som man her sikter inn mot for Fosen-regionen,
på en god måte oppfyller befolkningens
behov for behandling og oppfølging. Det er dette som er
mitt politiske ansvar.

Opplegget som nå gjennomføres,
er altså midlertidig. For meg er det avgjørende
at det i denne overgangsperioden blir gitt behandling og oppfølging
av de aktuelle pasientene på en fullgod måte.
Dersom det skjer, finner jeg ikke at det er grunnlag for å hevde
at det opplegg som følges i overgangsperioden, på noen måte
skulle være ugyldig. Jeg har fått bekreftet
fra Helse Midt-Norge at dette er tilfellet, men departementet vil
forsikre seg om at denne forutsetningen blir ivaretatt ved å be
fylkeslegen i Sør-Trøndelag undersøke
saken nærmere. (Presidenten klubber.) Kan jeg få lov
til å avslutte?

 Incestutsatte med posttraumatiske lidelser
får behandlingstilbud innen psykisk helsevern
for barn, unge og voksne. Fra statens side satses
det på kompetanseheving både i tilknytning
til seksuelle overgrep og i tilknytning til traumeutsatte personer.
I tillegg til dette har Regjeringen i statsbudsjettet for 2003 foreslått å øke
tilskuddet til Modum Bad med 6,8 mill. kr. Det
er en reell økning på til sammen 4 mill. kr,
som bl.a. skal styrke behandlingstilbudet til overgrepsofre nettopp
ved Modum Bad.

Som et ledd i opptrappingsplanen for psykisk
helse har departementet i perioden 2000–2002 gjennom prosjektet «Støtte
til seksuelt misbrukte barn» gjort en spesiell innsats
for å forbedre tilbudet om utredning, diagnostisering,
behandling og støtte til denne gruppen og deres pårørende.
Det skal skje gjennom kompetanseoppbygging i tiltaksapparatet innen
samtlige helseregioner. Barn som utsettes for incest, omfattes av
dette prosjektet.

Satsingsområder og resultatmål
for prosjektperioden har vært følgende:

Hver helseregion skal ha et miljø/nettverk
som har kompetanse i forhold til seksuelle overgrep mot barn, og
miljøet skal gi råd og veiledning samt drive undervisning
for utdanningsinstitusjoner og aktuelle fagmiljø.

Hver region skal styrke tjenestetilbudet innen
barnevern, barnemedisin og barne- og ungdomspsykiatri for
undersøkelse og behandling av barn som utsettes for seksuelle
overgrep, og anbefalinger for etablering av et tilstrekkelig tilbud
for fremtiden skal gis.

Behovet for kompetansehevende tiltak rettet mot spesielle
faggrupper skal avklares.

Behovet for nasjonale funksjoner på fagområdet
skal avklares.

Prosjektet videreføres fra 1. januar
2003 innenfor rammene av et annet prosjekt som også startet
opp i 2000, Helsetjenester til psykisk traumatiserte. Både voksne
og barn som har vært utsatt for incest, vil være omfattet
av traumeprosjektet. Det tas sikte på en omfattende kompetanseheving
på kommunalt og regionalt nivå når
det gjelder avdekking av bl.a. seksuelle overgrep, herunder også incest
og behandlingstilbud innenfor primærhelsetjenesten
så vel som spesialisttjenesten. En kartlegging utført
innenfor rammene av traumeprosjektet i 2001
viste at omtrent samtlige psykiatriske sykehus og poliklinikker
hadde ofre for seksuelle overgrep til behandling. Det
vil derfor være et mål innenfor
traumeprosjektet å øke tilgjengeligheten og kompetansen
innen psykisk helsevern når det gjelder ofre
for seksuelle overgrep, inkludert incestutsatte.

 Ansvaret for å sørge for
slike tjenester for denne gruppen ligger klart i forlengelsen av
helselovgivningen og de regionale
helseforetakene. Når det gjelder måten de sørger
for disse tjenestene på, har helseforetakene betydelig
frihet til å bestemme innenfor
det som er faglig og økonomisk forsvarlig. Opptrappingsplanen
for psykisk helse gir muligheter for å bygge ut tilbudet
og skal innebære en utbygging av tilbudet, ikke
for minst barn og unge med psykiske problemer. Det vil
gjøre disse i stand til både å samarbeide
med private og å bygge ut sitt eget tilbud.

 I mitt første svar gav jeg
uttrykk for at vi har satset i inneværende år
og i de to foregående år på et prosjekt
som nettopp har hatt som siktemål kompetanseoppbygging
i tiltaksapparatet i samtlige helseregioner. Dette arbeidet videreføres
i det traumeprosjektet som jeg viste til. Jeg er derfor helt enig med
representanten Hofstad i at kompetanseheving i den generelle helsetjenesten
og i psykiatrien, som har et ansvar for dette, fortsatt skal sikres
gjennom denne type spesielle tiltak.





                

