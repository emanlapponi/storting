  Jeg er enig i at det er mangel på behandlingstilbud
til mennesker som lider av alvorlig bulimi i Norge. Jeg besvarte
en interpellasjon den 5. november i fjor der jeg viste
til at det er behov for å styrke tilbudet til denne gruppen.
Regjeringens Opptrappingsplan for psykisk helse 1999-2006 legger
opp til en omfattende styrking av det psykiske helsevern, som også vil
innebære en styrking av tiltakene for mennesker som har
spiseforstyrrelser. I tillegg til opptrappingsplanen arbeider Sosial-
og helsedepartementet med en egen strategiplan for å styrke
tilbudet til denne gruppen. Planen skal også inneholde
tiltak som tar sikte på å redusere forekomst av
spiseproblemer.

Statens helsetilsyn har utarbeidet forslag
til en rekke tiltak som skal styrke tjenestetilbudene til mennesker som
har spiseforstyrrelser. Kompetanse om dette bør styrkes
innen alle nivåer i helsevesenet og blant andre som er
i kontakt med barn og unge, f.eks. lærere. Med utgangspunkt
i den generelle kompetansen kan alle psykiatriske institusjoner
og poliklinikker gi behandling til personer med spiseforstyrrelser.
Det er imidlertid behov for både kompetanseheving og en
viss spesialisering på dette området.

Få fylkeskommuner eller regioner har
imidlertid organisert tjenesten i mer spesialiserte enheter som
kan overføre kompetanse til andre deler av helsetjenesten.
I forhold til behandling av mennesker som lider av alvorlige spiseforstyrrelser,
er det behov for å bygge opp mer spesialisert kompetanse
i regi av fylkeskommunene og regionene.

Alle fylkeskommunene er i rundskriv om Opptrappingsplan
for psykisk helse bedt om å redegjøre for tilbudet
til mennesker som lider av spiseforstyrrelser i sine planer for
psykisk helsevern. Fristen for innsending av planene der dette skal
fremgå, er 1. januar 2000. Fylkeskommunene er
bedt om å redegjøre for hvordan arbeidet er organisert,
og hvordan tilbudene skal bygges opp. Departementet viser i rundskrivet
til at det spesielt er en utfordring å få til
et samarbeid mellom somatiske og psykiatriske avdelinger og mellom
barne- og ungdomspsykiatriske avdelinger og voksenpsykiatriske avdelinger.

Det er mangel på kompetanse om årsaker
og behandling av spiseforstyrrelser, og det er mangler når
det gjelder organisering av tilbudene. I opptrappingsplanen er behovet
for forskning på barn og unge og spiseforstyrrelser fremhevet
som et område som vil bli prioritert. Senter for barne-
og ungdomspsykiatri i Oslo har fått midler til å gjennomføre
kurs i kompetanseoppbygging om spiseforstyrrelser av helsepersonell
i helseregionene 1 og 2. I forbindelse med arbeidet med strategiplan
blir det vurdert å utvide dette utdanningstilbudet. Sosial-
og helsedepartementet har i samarbeid med Nasjonalt læremiddelsenter utviklet
et nytt undervisnings- og veiledningsmateriell om forebygging av
spiseforstyrrelser. Materiellet er distribuert til alle landets
grunnskoler og videregående skoler samt til alle landets
helsestasjoner.

Det er videre bevilget midler til ulike modellforsøk som
skal bidra til å bygge opp kompetanse innen organisering
av tjenestene som skal spres til andre deler av landet. Som eksempel
i forhold til behandling av personer som lider av alvorlige spiseforstyrrelser,
deriblant bulimi, vil jeg nevne at Haukeland Sykehus har mottatt 600 000 kr
til et tiltak som bygger på en modell for samarbeid mellom
somatiske og psykiatriske avdelinger. For behandling av mennesker
som lider av alvorlig bulimi, er det spesielt viktig at det er et
samarbeid mellom disse ulike avdelingene. Det planlegges å gi
sykehuset en fylkesdekkende spesialfunksjon for behandling av mennesker med
alvorlige spiseforstyrrelser. Et tiltak i opptrappingsplanen vil
være knyttet til å bygge opp slik spesialkompetanse
innen hver helseregion. Da må en ta utgangspunkt i eksisterende
kompetanse, og bygge den videre ut.

Lodve Solholm hadde
her igjen teke over presidentplassen.

  Stortinget har vedtatt Opptrappingsplan for
psykisk helse, der denne gruppen er spesielt fokusert. Stortinget
har gitt sin tilslutning til økte bevilgninger, og det
kommer år om annet i de årlige budsjetter. Vi
stiller krav til fylkeskommunene om at de i sine planer og i bruken
av disse midlene skal sørge for at tilbud til dem som har
spiseforstyrrelser, blir bygget ut. Fristen for fylkeskommunene
til å levere sine planer er  1. januar 2000. Vi har fra
departementets side et arbeid i gang basert på tilrådinger
fra Helsetilsynet om en strategi. Jeg regner med at vi tidlig på nyåret
kan få fastsatt den strategien.





                

 Hjertesenteret er en viktig del av helsetilbudet
til hjertepasienter i Norge. Senteret startet sin virksomhet i 1989
og er organisert som en stiftelse på grunnlag av avtale
mellom Akershus fylkeskommune og staten.

På anmodning fra Sosial- og helsedepartementet
har Statens helsetilsyn innhentet uttalelser fra landets regionsykehus
om behovet for hjertekirurgisk virksomhet av den type som Hjertesenteret
utfører. Undersøkelsen viser at det fortsatt vil
være behov for et supplement til regionsykehusenes hjertekirurgiske
virksomhet, vesentlig i helseregionene øst og
sør.

Hjertesenteret står imidlertid ikke
på noen offentlig helseplan. Med utgangspunkt i någjeldende
forskrift om refusjon av godkjente kapitalutgifter, med hjemmel
i sykehusloven § 10, er det derfor normalt ikke
grunnlag for refusjon av Hjertesenterets kapitalutgifter. Det er imidlertid
ingen tvil om at Hjertesenteret har en viktig rolle i forhold til
det offentlige helsetjenestetilbudet. Også den pågående
debatt om tilknytningsformer for sykehus er et forhold som gjør
saken spesiell. Derfor vil departementet vurdere søknaden
i lys av disse forhold.

 Det er alltid en glede når representanter
er svært tilfreds med det svaret de får. Og jeg
takker også for en særdeles velvillig fortolkning av
svaret. 

Jeg skal arbeide med denne saken ut fra den
positive intensjon som jeg gav uttrykk for i mitt hovedsvar. La meg
bare for ordens skyld få presisere at saksbehandlingen
ikke foregår her, og at saksbehandlingen, hvis en skulle
gi en slik kapitalrefusjon, faktisk også fordrer en regelendring,
slik at det også må vurderes. Men i lys av det
jeg sa, skal vi vurdere dette på en konstruktiv måte.





                

 Jeg er enig med representanten Hedstrøm
i at det er uakseptabelt at eldre mennesker må vente i
over et døgn på øyeblikkelig hjelp-operasjoner.
Her er lovgivningen klar. Både i henhold til den gjeldende
sykehusloven og den nye pasientrettighetsloven
og loven om spesialisthelsetjenesten som Stortinget har vedtatt,
er pasientenes rett til øyeblikkelig hjelp udiskutabel.
Ansvaret er klart definert: Det er fylkeskommunen som har plikt
til å organisere sykehustjenesten slik at plikten til å yte øyeblikkelig
hjelp blir overholdt. I denne konkrete saken er det Østfold fylkeskommunes ansvar å påse
og følge opp at Sykehuset Østfold yter nødvendig
behandling innen et akseptabelt tidsrom, til de pasienter som er
faglig vurdert til å trenge øyeblikkelig hjelp-behandling.

Når det gjelder behandlingen av enkeltpasienter
og eventuelle feil som måtte være begått,
er det fylkeslegen som etter tilsynsloven skal følge opp
denne type saker. Jeg er gjort kjent med at fylkeslegen allerede
har disse sakene til behandling.

Østfold fylkeskommune har også tatt
tak i situasjonen. Sykehusledelsen skal i nær framtid redegjøre
for de politiske organer i fylkeskommunen om de faktiske forhold
rundt disse konkrete sakene. Videre vil fylkeskommunen ta tak i
denne saken i forbindelse med sin styringsdialog med Sykehuset Østfold.
Fylkeskommunen og sykehuset har startet arbeidet med å definere
kvalitetsindikatorer som skal inngå i den løpende
rapporteringen fra sykehuset. Hensikten er å avdekke avvik
fra hva som er akseptert medisinsk praksis, slik at man raskt kan sette
i verk nødvendige tiltak for å hindre gjentakelse.

Øyeblikkelig hjelp er ikke et helt entydig
begrep. Det brukes både om tilstander som krever umiddelbar
behandling, og tilstander som må gå foran vanlig
prioritet. Hvor mye det haster, og hvilke tilfeller som krever innleggelse
i sykehus, er overlatt til den enkeltes leges medisinske skjønn å vurdere,
innenfor rammene for forsvarlig medisinsk praksis. Det er dokumentert
store variasjoner bl.a. i innleggelsespraksis og ventetider innad
i det enkelte sykehus når det gjelder operative inngrep
for pasienter innlagt som øyeblikkelig hjelp-pasienter. 

I den nye loven om spesialisthelsetjenesten
er fylkeskommunens plikt til å organisere en akuttberedskap
for å dekke befolkningens behov for øyeblikkelig
hjelp tydeliggjort. Alle sykehus har plikt til å motta
pasienter med behov for øyeblikkelig hjelp for livreddende
og/eller stabiliserende behandling. Det er imidlertid ikke
gitt at alle sykehus skal ha en omfattende akuttberedskap for å ferdigbehandle
alle pasienter. Det forutsettes i den nye loven derfor at det skal
skje en utvelgelse av pasientene i den forstand at de, dersom det
er forsvarlig, sendes direkte til det sykehus som har akuttberedskap
innenfor det aktuelle fagområdet.

En forsvarlig akuttberedskap er avhengig av
organiseringen av alle ledd i den akuttmedisinske kjeden. Departementet
arbeider nå med en stortingsmelding om den akuttmedisinske
kjeden og hvilke faglige krav som må stilles, for at befolkningen
skal kunne tilbys en forsvarlig akuttmedisinsk beredskap. Denne
meldingen vil gi Stortinget anledning til en bred gjennomgang av
dette viktige feltet. 

 En rekke internasjonale undersøkelser
har vist at snusbruk øker kreftrisikoen. Snus er karakterisert
som sikkert kreftfremkallende av Det internasjonale kreftforskningsinstitutt
under Verdens helseorganisasjon, og det foreligger en rapport fra den
amerikanske helsedirektøren som angir at snus er kreftfremkallende.
Disse klare anbefalingene er basert på en lang rekke undersøkelser. 

Socialstyrelsens rapport nr. 11 fra 1997 konkluderer med
at helserisikoen ved bruk av snus sannsynligvis er mindre enn ved
røyking, men at det er åpenbart at ingen tobakksbruk
i det hele tatt er å foretrekke fremfor snusing. 

Snusproduksjonen innebærer at det
dannes meget sterke kreftfremkallende stoffer, nitrosaminer, i produktene.
Sammenlignet med matvarer som vi vet inneholder nitrosaminer, som
bacon og røkt skinke, inneholder snus 1 000 ganger
mer av disse kreftfremkallende stoffene. 

Jeg er særdeles opptatt av at all
helsefareopplysning og all helsefaremerking skal funderes på trygg
vitenskapelig grunn, og Statens tobakksskaderåd følger
nøye med på nye forskningsresultater internasjonalt,
også når det gjelder snus. Norske helsemyndigheter
legger vekt på den internasjonale konsensus som foreligger
når det gjelder å karakterisere snus som kreftfremkallende,
spesielt Det internasjonale kreftforskningsinstitutts monograf som
omhandler snus, og rapporten fra USAs helsedirektør. Det
er således ikke grunnlag for å endre standpunkt til
den vitenskapelige konsensus som fins på dette området,
etablert på grunnlag av en lang rekke vitenskapelig godt
underbygde og konklusive undersøkelser. Departementet gir
korrekt informasjon om snus. 

  I vurderingen av hva som er forskningsfronten
på dette området, kan man selvfølgelig
ikke overse noen undersøkelser. Men man kan heller ikke
la et par enkeltundersøkelser som ikke viser noen sikker
sammenheng, undergrave en hel verdens medisinskfaglige konsensus
om en slik sammenheng. Vi skal selvfølgelig følge
med, og vi skal være à jour. Men jeg må si
at jeg har langt større grunn til å bygge på Verdens
helseorganisasjons tilrådinger i dette spørsmålet enn
et par enkelt-undersøkelser fra Sverige.

Jeg må også minne representanten
om at det i EU faktisk er omsetningsforbud for snus. Sverige er
annerledeslandet når det gjelder snus, og har fått
unntak fra omsetningsforbudet på grunn av sitt store forbruk
og sin produksjon.





                

  Utgangspunktet for spørsmålet
er det store udekkede behov for behandling av barn og ungdom med
psykiske lidelser. I Regjeringens opptrappingsplan for psykisk helse
er det tatt utgangspunkt i at 5 pst. av barn og unge under 18 år
har behov for et tilbud fra barne- og ungdomspsykiatrien. I dag
er dekningsgraden ca. 2,1 pst. Vi har lagt opp til en betydelig
utbygging av denne delen av den psykiatriske spesialisthelsetjenesten.
Den største utfordringen ligger i å kunne rekruttere
og utdanne tilstrekkelig personell med nødvendig fagkompetanse
og å sikre en geografisk fordeling av personellressursene
i samsvar med behov.

Barn omfattes av reglene i forskrift om ventetidsgaranti
på lik linje med voksne. Dersom vilkårene for
behandlingsgaranti er tilstede, har barn rett til å få tilbud
om undersøkelse og eventuell behandling innen tre måneder
etter henvisning er mottatt. Departementet arbeider nå med forslag
til forskrift om innholdet av retten til nødvendig helsehjelp,
som i likhet med gjeldende behandlingsgaranti vil bygge på Lønning-utvalgets
anbefalinger.

Min holdning er at man bør være
varsom med å operere med ulike ventetidsregler for ulike
pasienter, enten skillet går mellom diagnoser eller ved
alder. Vi har jo hatt flere spørsmål om aldersgrenser
oppe i Stortinget i den senere tid, som aktualiserer dette i den
andre enden av livet. Prioriteringen må etter min oppfatning
baseres på et medisinskfaglig skjønn med utgangspunkt
i tilstandens alvorlighet. I forbindelse med behandlingen av pasientrettighetsloven
legger jeg til grunn at tilstandens alvorlighet skal være
et moment av betydelig vekt i prioriteringen.

Et av vilkårene for å få behandlingsgaranti
i dag er at det foreligger god dokumentasjon for at utsiktene når
det gjelder livslengde og livskvalitet, vesentlig kan forverres uten
behandling. Det er et medisinskfaglig spørsmål
om dette vilkåret et oppfylt. Når barn og unge
trenger psykiatrisk helsehjelp, vil dette etter min oppfatning tilsi
at tilstanden må karakteriseres som alvorlig og dermed
må prioriteres. Et mangelfullt medisinsk tilbud for et
barn kan medvirke til reduksjon i barnets livskvalitet og utviklingsmuligheter
der dette ikke ville få tilsvarende konsekvenser for voksne.
Dette vil derfor ha betydning i vurderingen av om kriteriene er
oppfylt, og om hva som er forsvarlig ventetid i det enkelte tilfellet.

Det er etablert et faglig samarbeid mellom
departementet, Helsetilsynet og Den norske lægeforening
om operasjonaliseringen av kriteriene for tildeling av garanti.
Departementet vil i dette arbeidet be om at barns særskilte
forhold settes på dagsordenen.

  Svaret på begge spørsmålene
er ja. For å utfylle det noe vil jeg si følgende:
Den dokumenterte underkapasitet når det gjelder behandlingstilbud
for barn og unge, er noe av grunnen til at vi fra departementets
side er meget nøye med å følge opp kravene
til at barn og unges behov skal være dekket opp både
i de kommunale planene som går på tidlig hjelp,
tidlig intervensjon og forebyggende tiltak, og i de fylkeskommunale
planene som særlig går på behandlingstilbudet
i institusjon.

Når det gjelder spørsmålet
om forholdet mellom barnevernet og barne- og ungdomspsykiatrien,
er det et spørsmål som opptar både barne-
og familieministeren og meg i forhold til de problemstillinger som
har med samordning og samarbeid å gjøre. Men først
og fremst er dette et spørsmål om å bygge
ut kapasiteten.





                

  Jeg er gjennom pressen blitt kjent med at
det regionale helse- og sosialutvalget for helseregion nord har
vedtatt å kutte bevilgningene til driften av Nordnorsk
kompetansesenter for spiseforstyrrelser i Troms, og at styret for
Regionsykehuset i Tromsø 1. oktober 1999 vedtok å legge
ned driften av senteret fra og med 1. januar 2000. Jeg har uttalt
at jeg finner dette oppsiktsvekkende og i strid med de føringer som
er gitt fra Stortinget og fra Regjeringen.

I rundskriv til fylkeskommunene om Opptrappingsplan
for psykisk helse 1999-2006 pekte departementet på at kompetanseheving
innenfor behandling av spiseforstyrrelser er et viktig område
fordi kompetansen i dag er mangelfull. Fylkeskommunene ble bedt
om å redegjøre for tilbudet til mennesker som
lider av spiseforstyrrelser.

Alle helseregionene skal sende regionale helseplaner til
departementet innen 1. januar 2001. Tilbud til og tiltak for mennesker
som har spiseforstyrrelser, skal inkluderes i disse planene.

I tillegg til dette har departementet sett
det som nødvendig å ta saken om nedleggelse av
kompetansesenteret i Tromsø opp i et eget brev til fylkeskommunene
Nordland, Troms og Finnmark. I brevet bes fylkeskommunene om at
de i sine planer for psykisk helsevern redegjør for planene
for kompetanseheving og bedring av behandlingstilbudet til personer
med spiseforstyrrelser.

Som jeg nevnte i mitt svar til representanten
Konglevoll tidligere i dag, vil et av tiltakene i strategiplanen
for å bedre tilbudene til mennesker med spiseforstyrrelser være
knyttet til å bygge opp spesialkompetanse i hver helseregion.
Planer om regional kompetanse skal innarbeides i de regionale helseplanene.
Kompetansen må bygges ut der det allerede eksisterer kompetanse.

Helseregion nord er den eneste som på nåværende tidspunkt
har opprettet et regionalt kompetansesenter på området.
Kapasiteten innen psykisk helsevern er pr. i dag for dårlig.
Derfor har det til nå vært få enheter
som har hatt mulighet til å fungere som kompetanseenheter.
De ulike miljøene har hatt nok med å ta imot pasienter
fra eget opptaksområde. Det er derfor viktig at kompetansemiljøer
som allerede er bygd opp, ikke går tapt.

