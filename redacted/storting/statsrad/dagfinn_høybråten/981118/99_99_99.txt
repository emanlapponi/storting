   Etter et langt og grundig utredningsarbeid
la en tverrdepartemental gruppe frem NOU 1995:20 «Elektromagnetiske
felt og helse  Forslag til en forvaltningsstrategi» i august
1995.  Utredningen bygger på en rapport om lavfrekvente
og magnetiske felts betydning for helsen, fra en ekspertgruppe.
 Den bygger videre på fagkompetansen i departementenes underliggende
instanser, som Arbeidstilsynet, Elektrisitetstilsynet, Statens strålevern,
Statens institutt for folkehelse, Statens Arbeidsmiljøinstitutt,
Norges vassdrags- og energiverk og Radiumhospitalet.  Anbefalingene
som ble gjort i NOU 1995:20, er følgende:

1.	Ved anlegg av nye kraftlinjer bør
man søke å unngå nærføring
til boliger, barnehager og skoler m.v. Tiltak forutsetter små kostnader
og må ikke medføre andre ulemper av betydning.
Aktuelle tiltak er i første rekke traséendringer.

2.				Ved anlegg av nye boligområder,
skoler, barnehager m.v. bør man unngå nærhet
til kraftledninger. Der det er mulig, bør man (utfra flere
hensyn) velge en  noe større avstand enn de minstegrenser
som er fastsatt av sikkerhetshensyn for avstand mellom kraftledninger og
bebyggelse.

…

På grunn av usikkerheten som fortsatt
er til stede når det gjelder negative helseeffekter av
lavfrekvente elektromagnetiske felt, mener embetsgruppen at i valgsituasjoner
bør man inntil videre velge løsninger med lavest
mulig feltstyrke når dette kan gjøres uten merkostnader.»

Utredningen har vært på en
bred offentlig høring, og det var stor oppslutning om gruppens
forslag. Disse føre var-strategiene er retningsgivende
på området i påvente av eventuelle nye
forskningsresultater.

Som en oppfølging av arbeidet med
NOU 1995:20 fikk Statens helsetilsyn i oppdrag å lage en
rapport om eloverfølsomhet med forslag om helsevesenets
fremtidige håndtering av symptomer antatt relatert til
elektriske eller magnetiske felt. Departementet fikk oversendt rapporten
i april i år og arbeider med videre oppfølging.

Stortinget sluttet seg til konklusjonene i
utredningen, jf. Innst. S. nr. 252 for 1997-98 til St. prp. nr.
65 for 1997-78, i forbindelse med revidert nasjonalbudsjett i år. Og
det ble samtidig gjort klart at det fortsatt skal drives forsknings-
og utviklingsarbeid på området. Departementet
tildelte Norges forskningsråd i 1997 og 1998 årlig 500 000 kr
over statsbudsjettet til dette formålet. Videre har Statens
Strålevern fått 500 000 kr i
1998 for å utrede et eget informasjonsopplegg om dette.

I St. prp. nr. 1 for 1998-99 er det sagt:

«Det
vil i 1999 bli lagt fram et nasjonalt informasjonsopplegg i forbindelse
med oppfølgingen av forvaltningsstrategien NOU 1995:20
Elektromagnetiske felt og helse.»

Det skal videre forberedes en ny gjennomgang
av saksfeltet innen år 2000. Problemområdet har
også stor internasjonal oppmerksomhet, og Norge deltar
i flere aktiviteter, bl.a. via Verdens Helseorganisasjon, for å belyse
strålefare og eventuell sykdomsrisiko. Inntil nyere viten
er dokumentert, vil føre var-strategiene fra NOU 1995:20,
som altså Stortinget har sluttet seg til, være
gjeldende.

 Jeg har vanskelig for å forstå representanten
Andersens karakteristikk av det svaret jeg gav, for jeg presenterte
ikke motargumentasjon, jeg presenterte den faglige vurdering som
lå til grunn for at departementet og statsråden
kom til Stortinget i vår med en anbefaling av hva som burde
være retningsgivende forvaltningsstrategi på dette
området. Den forvaltningsstrategien, det forslaget, sluttet
Stortinget seg, så vidt jeg husker, enstemmig til. I det
ligger det fra min side ingen avvisende holdning, men tvert imot
en oppfølging av en meget sterk faglig anbefaling om en føre
var-strategi på dette området.

Det jeg registrerer, er at representanten Andersen
har et ønske om at man – utover de midler som
er bevilget til forskning på dette området – bør
satse sterkere. Det vil jeg notere meg med tanke på senere
budsjettopplegg. Men det er helt klart min tanke at en del av oppfølgingen på dette
feltet skal være fortsatt  forskning, og inntil vi har
mer kunnskap enn det vi har i dag, følger vi en føre var-strategi.

  Jeg beklager å måtte si
at jeg tror at representanten Andersen er litt på villspor når
han karakteriserer det slik at norske myndigheter bagatelliserer
dette problemet. Det er ikke bagatellisering når man nedsetter
et offentlig utredningsutvalg med all den ekspertise som kan oppdrives
i Norge på dette feltet, og ber dem lage en forvaltningsstrategi.
Det er ikke bagatellisering når norske myndigheter følger
opp konklusjonene fra den samlede fagekspertise. Det er ikke å feie problemet
under teppet, men tvert imot å gjøre en del foranstaltninger
som det isolert sett ikke er vitenskapelig grunnlag for å si
at man må gjøre, men som man gjør fordi
man vil være føre var.

Så jeg må igjen ta avstand
fra karakteristikkene, men like fullt vil jeg bekrefte: Vi deltar
i det internasjonale samarbeidet om disse spørsmål,
og vi vil satse på forskning om disse spørsmål.
Og jeg har notert meg representanten Andersens anliggende om at
vi bør satse sterkere på forskning.





                

  Frekvensen av obduksjoner har vært
avtagende i Norge i de siste 10-15 år, på lik
linje med det man registrerer i andre vestlige land. Dette har flere årsaker:

Obduksjon som en tradisjonell virksomhet innen
patologien har kanskje mistet noe oppmerksomhet og status innad
i det patologiske miljøet, men også hos legene
som rekvirerer tjenester fra patologene. Med nye diagnostiske metoder
og nye tekniske muligheter har man fokusert i større grad
på å finne diagnoser hos levende pasienter, kanskje
på bekostning av det kvalitetsarbeidet som obduksjonene
utgjør.

Med moderne undersøkelsesmetodikk
og større utredningsaktivitet er det færre dødsfall
der helsevesenet ikke antar at dødsårsaken er
kjent. Det er også færre som dør en plutselig
og uventet død. Disse forhold har gjort etterspørselen
etter obduksjoner mindre.

Sykehusene har lagt om sin drift, og det er
relativt flere mennesker som dør utenfor sykehus, enten
i hjemmet eller i andre institusjoner. Det har vist seg vanskelig å få et
nærmere samarbeid mellom patologene og primærhelsetjenesten
for å gjøre obduksjoner også hos disse
avdøde. Det må innhentes forhåndsgodkjenning
fra trygdekontoret for at transport og obduksjon vil bli refundert.

De patologiske avdelinger i sykehusene er på linje med
andre sykehusavdelinger avhengig av en stram økonomisk
styring og en forventet inntjeningsgrad i sin virksomhet. 

Helsetilsynet har tidligere uttrykt bekymring
for de følger en lavere obduksjonsvirksomhet kan få både
for utdanning, kvalitetsarbeid og sykdomsstatistikk. På bakgrunn
av de forhold som er nevnt over, mener Helsetilsynet det nok ikke
er realistisk å opprettholde ønsket om at 40 pst.
av alle døde skal obduseres, men det bør være
et mål å øke aktiviteten betydelig i
forhold til dagens nivå. Dette er jeg enig i.

Jeg har tatt initiativ til tiltak for å bedre
forholdene:

		I forslaget til ny lov om spesialisthelsetjeneste
er det lagt vekt på sykehusenes ansvar for så vel
pasientbehandling som undervisning og forskning. Obduksjoner kan
ses på som et viktig verktøy i denne sammenheng. I
forslaget til endring av regionsykehustilskuddet er det sterkere
føringer med hensyn til synliggjøring av hvorledes
sykehusene bruker tilskuddet både i forbindelse med direkte
pasientbehandling, spesielle regionsykehusfunksjoner, undervisning
og forskning.

		Det kan også være aktuelt å se
på rekvireringsrutiner og refusjon i forbindelse med obduksjon
ved dødsfall både i og utenfor sykehus.

		Departementet har bedt Statens helsetilsyn om en redegjørelse
om hvilke utfordringer patologifaget står overfor, hvordan
oppgavene bør ivaretas og hvordan ressursene bør
prioriteres. Denne utredning vil foreligge i løpet av vinteren.

		Det vil også være naturlig at Helsetilsynet
og fylkeslegene har oppmerksomheten rettet mot hvorledes sykehusene
benytter obduksjoner og formidling av erfaringer fra disse i sitt
arbeid med internkontroll og kvalitetssikring.

  Jeg er enig med representanten Alvheim i at
obduksjonsraten er et uttrykk for i hvilken grad dette viktige kvalitetssikringsarbeidet
blir ivaretatt i våre sykehus. Jeg er også enig
med patologforeningen i at hensynet til undervisning og forskning
ved regionsykehusene tilsier at en har en tilstrekkelig høy
obduksjonsrate.

Hva som er et realistisk mål i forhold
til dagens nivå, vil jeg ikke ha noen skråsikker
oppfatning om her og nå, men jeg vil i dialog med Helsetilsynet
og på basis av den redegjørelsen vi har bedt om
når det gjelder utfordringene for patologifaget, vurdere
de spørsmål som representanten Alvheim reiser,
spesielt spørsmålet om en skal stille krav om
en minimumsrate, eller om en skal sette et mer eksplisitt mål. 

Når det gjelder graden av øremerking,
mener jeg at det vi nå gjør med regionsykehustilskuddet,
i stor grad følger opp den intensjonen som representanten
Alvheim er ute etter.

 Vi er nå inne i en prosess hvor vi
trekker opp retningslinjer for den regionale helseplanleggingen.
 En av de hovedproblemstillinger vi står overfor, er hvor
detaljerte krav staten skal stille til innhold og utforming av disse
planene, og i den forbindelse vil det være naturlig å vurdere
det spørsmålet som representanten Alvheim reiste
til slutt.  Jeg vil si at i utgangspunktet kan denne problemstillingen
synes å ligge på et lavere detaljeringsnivå enn
det de regionale helseplaner bør befatte seg med, men spørsmålet
vil bli tatt med i arbeidet videre.





                

 I forbindelse med «Aksjon Riktig Takstbruk» har
trygdemyndighetene avdekket overforbruk av takstsystemet som har
medført tilbakebetalingskrav mot leger.  Det foreligger
nå to rettsavgjørelser i saker mellom Rikstrygdeverket
og leger vedrørende slike tilbakebetalingskrav.  I dom
i Jæren herredsrett i mars i år fikk Rikstrygdeverket
medhold i sitt tilbakesøkningskrav.  I denne saken hadde
Sosial- og helsedepartementet også bestemt at legen skulle
utelukkes fra å praktisere for trygdens regning i en periode.
 Retten fant at departementets utelukkelsesvedak var gyldig.  I
nylig avsagt dom i Ryfylke herredsrett tapte Rikstrygdeverket på vesentlige
punkter og tilbakesøkningskravet ble sterkt redusert.

Som representanten Johnsen er kjent med, er
dommen i Jæren herredsrett påanket til lagmannsretten.
 Jeg har fått opplyst at Rikstrygdeverket vil påanke
dommen i Ryfylke herredsrett.

Representanten sikter med sitt spørsmål
til at den aktuelle legen ved lagmannsrettens kjennelse av 17. juli 1998
fikk medhold i at staten ikke skal iverksette utelukkelsesvedtaket
før det foreligger rettskraftig dom i saken.   Lagmannsrettens
kjennelse gjelder følgelig ikke selve utelukkelsesvedtaket,
men går på tidspunktet for iverksettelsen av vedtaket.

Staten har på bakgrunn av lagmannsrettens
kjennelse begjært muntlige forhandlinger ved Gulating lagmannsrett.

Lægeforeningen har som kjent uttrykt
misnøye med trygdemyndighetenes saksbehandling og praksis
ved tilbakebetalingskravene mot legene i forbindelse med «Aksjon
Riktig Takstbruk».  Foreningen har bl.a. vært
opptatt av at legene må få dokumentere sin takstbruk
gjennom framlegging av pasientjournaler.  Jeg er oppmerksom på at
saksbehandlingen i mange av disse sakene har vært lang,
og at dette har skapt usikkerhet hos legene.  Disse forhold må imidlertid
ses i sammenheng med prosjektets omfang og kompleksitet.  Den lange
saksbehandlingstiden har også sammenheng med at Praksisutvalget for
allmennleger var ute av funksjon i en lengre periode.  Rikstrygdeverket
vil vurdere størrelsen på tilbakebetalingskravene
i lys av bl.a. saksbehandlingsprosessen i den enkelte sak.

Rikstrygdeverket har nå besluttet
at ansvaret for oppgjør for legehjelp og behandleroppgjør
generelt skal konsentreres i særlige kontorer, vanligvis
ett i hvert fylke.  Disse regionkontorene vil ha en tilstrekkelig
saksmengde, analysekompetanse og – i samråd med
kontorets rådgivende lege – tilstrekkelig innsikt
i klinisk legevirksomhet til at saksbehandlingen kan bli kvalitativt
betryggende og effektiv.  Regionkontorene er under etablering.  Det
vil bli vurdert å gi regionkontorene vedtaksmyndighet i
disse sakene, slik at fylkeskontorene blir ankeinstans.  Slike saker
vil i så fall ikke lenger bli behandlet sentralt i Rikstrygdeverket.

Spørsmålet om legene skal
få dokumentere sin takstbruk ved journalutskrifter, er
nå under vurdering i en egen arbeidsgruppe med representanter
fra Rikstrygdeverket og Lægeforeningen.

Jeg kan ellers opplyse at det nå er
løpende kontakt mellom Lægeforeningen, Rikstrygdeverket
og departementet for å sikre et best mulig samarbeid mellom
trygdeetaten og legene på dette området, slik
representanten Johnsen etterlyser.

  Jeg akter ikke å gå inn i
en polemikk med representanten Johnsen om en sak som nå verserer
for domstolene.  Det jeg imidlertid må ta skarp avstand
fra, er at det vedtak som man refererer til fra vedkommende kgl.
resolusjon, skulle være å trø på menneskerettigheter,
eller skulle være å felle en dom.  Jeg viser til
at staten faktisk fikk medhold i at departementets utelukkelsesvedtak
var gyldig da saken var oppe i Jæren herredsrett.  Når
det gjelder den videre håndtering av denne saken, har jeg
sagt at staten på bakgrunn av lagmannsrettens kjennelse
har begjært muntlige forhandlinger ved Gulating lagmannsrett,
og jeg tror alle parter er tjent med at de forhandlingene skjer
ved Gulating lagmannsrett og ikke i stortingssalen.

  Det er ingen tvil om at de sakene vi her taler
om, er vanskelige saker, krevende saker både for myndighetene
og for dem som er involvert i dem.  Jeg har sagt en del om hva som
gjøres fra myndighetenes side for å styrke kvaliteten
på og tempoet i den saksbehandling som vi snakker om. 
Jeg har også sagt at det er en god dialog nå mellom
Den norske lægeforening, Rikstrygdeverket og departementet
om oppfølgingen av disse sakene.  La meg bare, uten å ta
opp igjen diskusjonen om en sak som går for domstolene,
si  at  det denne kjennelsen i Gulating lagmannsrett av 17. juli 1998
går på, er ikke gyldigheten av vedtaket i kgl.
resolusjon fra mai i år, men det er spørsmål
om vedtaket skal iverksettes før det foreligger rettskraftig
dom.  Det er en vesensforskjell mellom de to ting.





                

