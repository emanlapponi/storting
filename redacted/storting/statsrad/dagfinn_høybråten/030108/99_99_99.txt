 Å hjelpe ungdom til å unngå tobakk
er avgjørende for at ikke neste generasjon skal
røyke like mye som det den voksne generasjon
gjør i dag. For å endre røykemønsteret
blant unge er det også nødvendig å endre
det voksne samfunnets holdninger til røyking. Jeg anser
det derfor som svært viktig å føre en helhetlig
tobakksskadeforebyggende politikk som tar i bruk ulike typer virkemidler,
og som retter seg både mot barn, unge
og voksne.

Sist mandag startet den hittil største
og mest intensive tobakkskampanje i Norge. Målet med kampanjen
er å informere befolkningen om skadevirkningene ved røyking og å tilby
hjelp til dem som ønsker å slutte. Samtidig
som kampanjen starter har Sosial- og helsedirektoratet også rustet
opp røykeslutt-tilbudene for å kunne gi bedre
hjelp til dem som vil slutte.

Aldersgrensen for salg av tobakk ble hevet
fra 16 til 18 år med virkning fra 1. januar 1996. Undersøkelser
fra tiden før denne lovendringen viste at barn i aldersgruppen
13–15 år ikke hadde problemer
med å skaffe seg tobakk. Et av formålene med hevingen
av aldersgrensen var å effektivisere håndhevingen
overfor denne aldersgruppen. Ifølge de årlige
undersøkelsene fra Statistisk sentralbyrå om røykevaner
har ikke 18-årsgrensen ført til nedgang
i andel røykere blant tenåringer. For å undersøke
håndhevingen av aldersgrensen ble det høsten 1998 utført
en landsomfattende kartlegging av forsyningskildene til tobakksforbruket
blant mindreårige. Resultatene viste at 75 pst.
av den tobakken som ble forbrukt av 13–17-åringer,
ble kjøpt av de mindreårige selv, og 70 pst. rapporterte
at de ikke ble spurt om alder når de kjøpte eller
forsøkte å kjøpe tobakk. På denne
bakgrunn oppfordret jeg forhandlernes organisasjoner til å gjennomføre
tiltak for å bedre håndhevingen av aldersgrensen.
Denne oppfordringen ble fulgt opp bl.a. ved informasjon om aldersgrensen
fra bransjen selv til den enkelte forhandler. Utsalgsstedene ble
i løpet av 1999 i stor grad utstyrt med skilt som viser
at loven forbyr å selge tobakk til personer under 18 år,
og hvor kjøper bes om å vise legitimasjon dersom
han eller hun er under 23 år.

Etter nærmere to års
virksomhet med forhandlerinformasjon ble undersøkelsen
om ungdommens forsyningskilder gjentatt. Til tross for at tenåringene
denne gangen rapporterte om noe høyere opplevd kjøpskontroll
ved at de ble spurt om alder og avkrevd legitimasjon, var graden
av selvforsyning den samme.

På bakgrunn av disse undersøkelsene
foreslo Statens tobakksskaderåd overfor departementet at
detaljhandelen med tobakk kun skal kunne gjøres av dem
som har fått salgslisens. Hensikten med en slik ordning
er at lisensen skal kunne trekkes tilbake dersom tobakk selges til
personer under 18 år. Sosial- og helsedepartementet under daværende
helseminister Tore Tønne sendte 9. august 2001
ut et høringsnotat med forslag til ulike endringer i tobakksskadeloven.
Tobakksskaderådets forslag til lisensordning ble presentert,
men departementet konkluderte i høringsnotatet den gang
med at det ikke ville foreslå en slik ordning,
bl.a. fordi kommunene ville bli påført betydelige økonomiske
og administrative kostnader.

En effektiv håndheving av aldersgrensen
for tobakk vil være et viktig bidrag for å redusere
tobakksbruken blant ungdom. Det er imidlertid viktig å ikke
innføre nye ordninger som medfører økt
byråkrati. Jeg vil på denne bakgrunn gi Sosial-
og helsedirektoratet i oppdrag å utrede hvordan en eventuell
bevillingsordning for salg av tobakk kan utformes. Denne utredningen
må se på erfaringer fra bevillingsordningen for
salg av alkohol og omfatte tilsyn og samordningsmuligheter.

 La meg først si meg helt enig med
representanten Asmund Kristoffersen i at det å hindre
rekruttering av nye røykere er en svært viktig
del av tobakkspolitikken her i landet. Forslaget om å forby
røyking på serveringssteder som nå ligger
i Stortinget, vil fjerne en viktig rekrutteringsarena for nye og unge
røykere.

Når det gjelder salg av tobakk, vil
nettopp spørsmålet om en bevillingsordning,
som jeg nå varsler at direktoratet skal utrede, ha den
hensikt at bevillingen kan inndras dersom det foreligger
alvorlige brudd på forutsetningene for å ha en
slik bevilling. Men her må vi se på kontrollmuligheter
og på administrative og økonomiske konsekvenser
før vi tar standpunkt til en eventuell slik ordning.

 Vi vil bruke de lovregler
som gjelder tilsyn og kontroll, også i forhold
til denne delen av tobakksregimet. Men det er 15 000–18 000
utsalgssteder, og muligheten til å føre et effektivt tilsyn
er spesielt utfordrende på dette området.

Jeg vil minne om at det nå ligger
et lovforslag i Stortinget om at tilsynet med tobakksskadelovens
bestemmelser skal kunne delegeres til et interkommunalt organ. Det
vi vil se på når det gjelder spørsmålet
om en bevillingsordning, er om en kan organisere tilsynet mer effektivt,
f.eks. interkommunalt og samordnet med f.eks. tilsynet med alkohollovens
bestemmelser.





                

 I styringsdokumentet til de regionale
helseforetakene for 2003 stiller Helsedepartementet krav
om at alle regioner skal vurdere organiseringen av den
akuttmedisinske kjeden. En slik vurdering må skje i lys
av planlagte strukturtiltak og endringer i oppgavefordelingen i
regionen og ha fokus på å sikre befolkningen et
faglig forsvarlig akuttmedisinsk tjenestetilbud. Dette omfatter
bl.a. tilgangs- og reaksjonstid i AMK-sentraler, hensiktsmessige
ordninger for basestruktur, responstider, ressursutnyttelse
og kompetansekrav i ambulansetjenesten. Helse Sør er allerede
i gang med en slik gjennomgang av den akuttmedisinske kjeden, inkludert
tilbudet i Vestfold.

Sykehuset i Vestfold HF har i dag etablert
en ambulanseberedskap med ni døgnambulanser og to dagambulanser
som dekker fylket. I forbindelse med et innsparingskrav for 2003
har helseforetaket besluttet å justere ambulanseberedskapen
ved å gjøre en døgnbil om til dagbil.
Fagmiljøet har kommet fram til at denne justeringen lettest
vil la seg gjennomføre i Larvik. Hovedbegrunnelsen for
dette er at Larvik sykehus vil fortsette å være et øyeblikkelig
hjelp-sykehus, inntil sykehuset i Tønsberg er ferdig utbygd.
Ambulansene i Larvik vil derved kunne frigjøres raskere etter
oppdrag enn i byer uten akuttsykehus. Videre argumenterer
helseforetaket med at avstanden til andre stasjoneringssteder
er relativt kort, mellom 30 og 50 kilometer. Larvik og
Lardal vil i tilfelle samtidighetskonflikter kunne få ambulanser
fra Sandefjord, Holmestrand, Porsgrunn og Skien. Helseforetaket mener
selv at gjennom god koordinering, der bl.a. bil fra Sandefjord
sendes i beredskapsposisjon i Larvik når larviksbilen er
lenge ute, vil gjøre at reduksjonen i beredskap blir minimal.

Helse Sør har vedtatt at Telemark
og Vestfold skal slås sammen til ett prehospitalt område,
med felles AMK-sentral og ambulansetjeneste. Dette vil ytterligere lette
samordning og utnytting av ambulanseressursene
på tvers av stasjoneringssteder. Det er verdt å merke
seg at Helse Sør i sin strategi for tilbud om akuttmedisinske
tjenester ikke tar utgangspunkt i fylkesgrensene, men
ser regionen som helhet, noe som er intensjonen med sykehusreformen.

For å kvalitetssikre det tilbudet
som gis, har Helse Sør valgt ambulansenes responstid som
en kvalitetsindikator som det skal rapporteres på. Dersom
det viser seg at Larvik og Lardal får en dårligere
dekning enn andre kommuner i helseregionen, opplyser Helse
Sør at de vil pålegge Sykehuset i Vestfold å styrke
beredskapen.

Det er Helse Sør som har sørge
for-ansvaret for disse tjenestene etter helseforetaksloven.
Helse Sørs vurdering er at den plan for og kvalitetssikring
av ambulansetilbudet i Larvik og Lardal som det er referert til,
vil gi et tilfredsstillende tilbud til den berørte befolkningen.
Jeg kan imidlertid opplyse at tilsynsmyndighetene,
dvs. fylkeslegen og Helsetilsynet, vil følge med og vurdere
effekten av disse endringene i tjenestetilbudet. Fylkeslegen har
til hensikt å be foretaket om å redegjøre
for en del spørsmål før dette tiltaket
iverksettes, etter planen 1. mars i år.

