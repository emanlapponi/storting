  Det er i helsevesenet lovfestede meldeordninger
ved uhell, komplikasjoner og uventede hendelser: melding til politiet
om unaturlig dødsfall etter legeloven § 41
og melding til fylkeslegen om betydelig skade på pasient
etter sykehusloven § 18 a.

På grunn av økt oppmerksomhet
omkring uhell og komplikasjoner og spørsmål om
hvilken rolle medisinsk utstyr spiller i dette, ble diverse meldeordninger
fra 1993 samlet i en nasjonal meldesentral, lokalisert til Statens helsetilsyn.
 Den samler inn data fra alle sykehus og foretar registrering og
kategorisering i samråd med sykehusenes kvalitetsutvalg.
 Samlerapporter gir helsetjenesten en mulighet til å få tilbakemelding
om komplikasjonsfare forbundet med ulike medisinske prosedyrer.

I årsrapporten fra Meldesentralen
for 1997 er flere tekniske prosedyrer samlet i en felles gruppe.
 Denne omfatter bruk av ulike kateter i hjerte og blodårer,
innvendige undersøkelser med fleksible «kikkerter»,
prøvetaking eller behandling med instrumentering
under gjennomlysning, samt operasjoner gjennom stive rør – såkalt kikkhullskirurgi.
 I rapporten er det summert alvorlige komplikasjoner og dødsfall
knyttet til slike prosedyrer.  Ingen av dødsfallene i 1997
var knyttet til kikkhullskirurgi, men Statens helsetilsyn har rapporter
om alvorlige komplikasjoner også knyttet til denne teknikken.

Det er viktig å understreke at all
kirurgi og alle tekniske prosedyrer kan være forbundet
med komplikasjoner.  Alt i alt har f.eks. gallekirurgi gjennom kikkerter
ikke medført flere komplikasjoner enn tradisjonell åpen
kirurgi.  Det er også viktig at det ved innføring
av nye metoder blir gjort sammenligninger med etablerte teknikker.
 Et ledd i dette kan være oppretting av nasjonale kvalitetsregistre
der sykehusene rapporterer sine resultater og kan sammenligne seg
med andre miljøer.  Slike registre har vist seg nyttige
og har bl.a. for kikkhullskirurgi avslørt at det er større
fare for komplikasjoner der operatøren eller sykehuset
behandler et lite antall pasienter.  Jeg vil ta initiativ til at
departementet stimulerer fagmiljøene til å opprette
og drive flere slike registre.

Ved innføring av ny teknologi er det
viktig at det skjer en gradvis kompetansespredning knyttet til disse
metodene.  Gjennom sykehusloven § 9 a
har staten mulighet for å regulere utbredelsen av særlig
kostbare og kompliserte behandlingsformer.  Denne muligheten har
gjennom 1990-tallet bidratt til å skape slagkraftige kompetansemiljøer
innen ulike fagmiljøer.  Regionsykehuset i Trondheim er
tillagt en nasjonal oppgave nettopp for metodeutvikling og kompetansespredning
gjennom oppretting av et laparoskopisk kompetansesenter.  Dette
er et viktig element i kvalitetssikringen på dette området.

I arbeidet med regionale helseplaner vil det
bli lagt føringer på at man innad i hver helseregion
må beskrive hvilke faglige krav som skal ligge til grunn
for organiseringen av de ulike tjenester.  Her vil spørsmålene
om sikring av rett kompetanse, tilstrekkelig behandlingsvolum og
nødvendige utdanningsoppgaver bli behandlet for hver region,
noe jeg også mener vil bidra til økt kvalitetssikring.

  Jeg ser det som en helt sentral oppgave nettopp
for det nasjonale kompetansesenteret i Trondheim å medvirke
både til utvikling av selve metoden og til spredning av
kunnskap og kompetanse i hele sykehusvesenet.  Hvorvidt man trenger
flere slike kompetansesentre som kunnskapen spres ut fra, og hvor
kvalitetssikringen kan ivaretas på den måten,
vil jeg ikke ta stilling til her og nå, men det er et spørsmål
jeg vil ta med meg i det videre arbeid.  Uansett vil jeg også legge
vekt på det jeg sa i mitt første svar, at man
i helseplanleggingen vil ha en mulighet til å definere
slike oppgaver mer presist i forhold til de enkelte regioner.





                

  Den ærede representant reiser kritikk
mot erstatningsutmåling foretatt av Norsk Pasientskadeerstatning
med utgangspunkt i et konkret forhold med tap av forsørger.
 Uten å kunne ta stilling til den konkrete saken vil jeg
gi en mer generell redegjørelse vedrørende erstatningsutmålingen
i denne ordningen.

Den midlertidige pasientskadeserstatningsordningen Norsk
Pasientskadeerstatning, forkortet NPE, trådte i kraft 1.
januar 1998.  Ordningen omfatter i hovedsak den offentlige helsetjenesten
i Norge.

NPE er en ordning som har til hensikt å styrke
pasientenes erstatningsrettslige vern, og skal således
bidra til å løse erstatningssaker smidigere og
raskere enn domstolene.  Reglene for ordningen med henblikk på det
erstatningsrettslige ansvarsgrunnlag er objektivisert, slik at det etter
denne ordningen ikke kreves forsett eller uaktsomhet hos skadevolderen.
 Det er således tilstrekkelig at den skadelidte påviser årsakssammenheng
mellom skaden og den aktuelle behandling.

Når det gjelder utmåling
av erstatningsbeløpet, anvender NPE alminnelige erstatningsregler,
jf. skadeserstatningsloven kapittel 3.  Ved tap av forsørger
kommer lovens § 3-4 til anvendelse.  Erstatning
for tap av forsørger fastsettes under hensyn til forsørgingens
omfang og den etterlattes muligheter for selv å bidra til
sin forsørging.  Dersom forsørgerens død
for den etterlatte utløser krav på andre ytelser,
som bl.a. fra folketrygden, vil disse som hovedregel gå til
fradrag i det erstatningsberettigede tapet.

Erfaringen har vist at behovet for styrking
av det erstatningsrettslige vern ved pasientskader har ligget tyngst på lempeligere
regler om ansvarsgrunnlag for erstatning.  NPE har i stor grad imøtekommet
dette behovet ved den nevnte objektivisering av ansvarsreglene.

Regjeringen vil om kort tid fremme en ny lov
om pasientskadeserstatning på bakgrunn av utredningen og
de fremsatte forslag i NOU 1992:6, som bl.a. gjennomgår reglene
om utmåling av erstatning ved pasientskader.  Det vil gi
Stortinget anledning til en bred gjennomgang av lovverket på dette
feltet.

   Jeg kjenner ikke til hvilke forhold som ligger
bak den utmåling som representanten Alvheim har vist til
i sitt spørsmål.  Men det som ligger i erstatningsreglene,
er at utmålingen av erstatningsbeløpet skal være
basert på de alminnelige erstatningsregler i skadeserstatningsloven
kapittel 3.

Når det gjelder spørsmålet
om erfaringene med Norsk Pasientskadeerstatning, er det mitt generelle
inntrykk at Norsk Pasientskadeerstatning er blitt tatt vel  imot,
 og  at det fungerer godt, tatt i betraktning hva som ville vært
alternativet til en slik offentlig ordning.  Men jeg ser fram til
at vi får en bred gjennomgang av erfaringene med den foreløpige
pasientskadeerstatningsordningen, og at vi nå får
lovfestet dette på permanent basis i og med det forslaget
som Regjeringen vil legge fram.





                

   Folketrygden gir stønad til dekning
av reiseutgifter.  Til grunn for beregningen av stønaden
legges taksten for billigste reisemåte med rutegående
transportmiddel til nærmeste sted der den nødvendige
undersøkelse eller behandling kan foretas.

Folketrygden dekker likevel reiseutgiftene
fra pasientens bosted til nærmeste lege som deltar i den
organiserte helsetjeneste i samme kommune, selv om lege i annen kommune
er nærmere.

Etter det opplyste har trygdekontoret behandlet
saken i samsvar med gjeldende regelverk.

Stortinget har imidlertid nå en odelstingsproposisjon
om lov om pasientrettigheter til behandling.  Når det gjelder rett
til valg av sykehus, har Regjeringen i proposisjonen foreslått
at reiseutgiftene skal deles mellom pasienten og folketrygden. Departementet
vil komme tilbake til hvordan delingen av utgiftene mellom trygden
og pasienten skal gjennomføres, i forbindelse med budsjettet
for år 2000.

I høringsnotatet til fastlegeordningen
er det foreslått at reglene om dekning av reiseutgifter
i det vesentlige skal videreføres, slik at man får
dekket utgifter til reise til nærmeste lege i kommunen
eller nærmeste avtalelege i nabokommunen som kommunen samarbeider
med.

Fastlegeordningen skal etter forutsetningene
iverksettes fra 1. januar 2001.  Departementet tar sikte på å legge fram
en odelstingsproposisjon for Stortinget i løpet av vårsesjonen
1999.  Forholdet til dekning av reiseutgiftene vil i den forbindelse
bli vurdert nærmere.

   La meg først minne om at nåværende
folketrygdlov, som denne saken er behandlet etter, ble fremlagt
av daværende arbeiderpartiregjering og behandlet
av Stortinget så sent som i februar 1997.  

Ikke desto mindre vil Regjeringen foreslå visse
justeringer, og da særlig knyttet til fritt sykehusvalg.
 Regjeringens forslag er ikke, slik som representanten Nistad kanskje
oppfattet, at folketrygden og pasientene skal dele utgiftene på midten.
 Det skal være en utgiftsdeling, og hvor den delingen skal
gå, vil vi komme tilbake til i budsjettsammenheng når
pasientrettighetsloven er vedtatt og skal tre i kraft.

For øvrig vil Stortinget få anledning
til å vurdere dette i forbindelse med primærhelsetjenesten,
gjennom behandlingen av lovgivningen om fastlegeordningen, som kommer
i løpet av neste år.





                

  Midler som bevilges til mammografiscreeningsprosjektene,
er forutsatt å skulle gå til investeringer og
lønnsmidler, og ikke til bygg. I et brev fra Regionsykehuset
i Tromsø til prosjektledelsen for mammografiprosjektet
i september i år ble det fremlagt en plan for realisering
av en screeningsenhet ved Regionsykehuset i Tromsø med
en beregnet byggekostnad på 7,2 mill. kr.
Planen går ut på å oppføre et
nybygg på taket av garasjen i C-fløyen ved sykehuset.
Videre besluttet styret for sykehuset 16. november 1998 å anbefale overfor
Troms fylkeskommune at byggingen av screeningsenheten
finansieres gjennom opptak av lån, under forutsetning av
at staten dekker de reelle utgiftene til utstyr og drift.

I departementets brev til Troms fylkeskommune 9. desember
1998 informeres fylkeskommunen om at bevilgningen på 5,1 mill. kr
ikke kan omdisponeres til bygg. Departementet går i stedet
inn for at byggingen av en screeningsenhet, kostnadsberegnet til
7,2 mill. kr, må ses i sammenheng med øvrig
utbygging ved regionsykehuset. Når det gjelder behovet
for utstyr til mammografiscreening, tar departementet sikte på å fullfinansiere
dette. 

Vi befinner oss nå i en overgangsfase,
fra å være et prosjekt i noen få fylker
til å bli en fullt utbygd landsomfattende screening. Departementet
arbeider nå med alternative modeller for hvordan mammografiscreening
bør organiseres og finansieres, både i en overgangsfase/oppbyggingsfase
og på sikt, når mammografiscreening er etablert
i samtlige fylker, og vil komme tilbake til Stortinget i budsjettsammenheng.
Departementet tar sikte på å informere fylkeskommunene
i et eget skriv i begynnelsen av januar 1999. 

  Når det gjelder tilskuddet til mammografiscreeningen,
er det gitt i og med det tilsagn som Troms fylkeskommune har fått. 

Når det gjelder spørsmålet
om bygging, er det jo slik at vi har en kapitalrefusjonsordning,
hvor staten gir refusjon av kapitalutgifter i prinsippet over byggets
levetid. Dette tilskuddet vil selvfølgelig også være
aktuelt ved en utbygging av sykehuset i Tromsø, som bl.a.
omfatter mammografiscreeningsenheten. 





                

  Ifølge opplysninger jeg har innhentet,
gjelder spørsmålet en lege som har fast stilling
som kommunelege i Balsfjord kommune. Legen er spesialist i øre-nese-halssykdommer,
og vil gjerne drive privat spesialistpraksis en dag i
uken. Uten fylkeskommunal driftsavtale får han imidlertid
verken driftstilskudd eller trygderefusjon til en slik praksis.
Dette er en følge av den lovendringen som Stortinget vedtok
i 1992, som setter som vilkår for trygderefusjon at yrkesutøveren har
driftsavtale.

Etter sykehusloven har fylkeskommunene ansvaret for å sørge
for nødvendige spesialisthelsetjenester. Behovene kan dekkes
gjennom sykehustjenester eller gjennom driftsavtaler med privatpraktiserende
spesialister. Jeg verken kan eller vil legge meg opp i den enkelte
fylkeskommunes prioriteringer når det gjelder
omfang og geografisk plassering av spesialistavtaler.
Jeg har imidlertid fått opplyst at saken kommer opp i helse-
og sosialutvalget i Troms i februar.

For øvrig kan jeg opplyse at driftsavtaleomfanget
i Troms er blitt tredoblet gjennom reformen som ble gjennomført
pr. 1 juli i år under betegnelsen «ny
avtalepolitikk for privatpraktiserende helsepersonell».
Ifølge Statistisk sentralbyrå hadde fylket i alt
6,4 driftsavtaleårsverk for legespesialister og psykologer
ved utgangen av 1997. Ingen av disse var spesialist i øre-nese-halssykdommer.
Fra 1. juli 1998 er det inngått nye driftsavtaler tilsvarende
12,8 årsverk, herav én full driftsavtale med øre-nese-halsspesialist. 

Jeg har ikke problemer med å se det
fornuftige i å ha en øre-nese-halspraksis i Balsfjord
kommune. Jeg må imidlertid understreke at det er fylkeskommunens
ansvar å vurdere behovet for spesialisttjenester og dimensjonere tjenestene
etter dette, herunder gjennom inngåelse av nødvendige
antall driftsavtaler. I denne sammenheng er det ikke noe i veien
for at en lege kombinerer stillingen som kommunelege med avtalepraksis
som spesialist.

 Statistikk fra og med 1992 viser en årlig
ledighet i tannlegestillinger på 7 pst. i den
offentlige tannhelsetjenesten på landsbasis. I 1997 var
tallet nede på 5 pst., men situasjonen har forverret seg
i 1998 og gir grunn til bekymring. Årsaken til en forverret bemanningssituasjon,
spesielt i Nord-Norge, er at tilgangen på nordiske tannleger
har vært minimal. Sam-tidig har det vært en vekst
i privat sektor. Situasjonen fremover vil ikke bli bedre hva angår
søkere fra Norden. Vi vil samtidig oppleve at det pensjoneres
flere tannleger enn det blir utdannet.

De nordnorske fylkene har iverksatt ulike virkemidler,
som f.eks. fleksible avlønningssystemer, ekstra ferieordning,
finansiering av faglige kurs, stipendordninger mv., og i andre fylker
er det foreslått tiltak av økonomisk karakter.
Lønns- og arbeidsvilkår er en forhandlingssak mellom
Tannlegeforeningen og Kommunenes Sentralforbund, og partene har
vært i kontakt med hverandre for å diskutere dette
spørsmålet.

I statsbudsjettet for 1999 er det bevilget
midler til bl.a. personellrettede tiltak, stimuleringstiltak og
utredningsarbeid. Departementet følger utviklingen nøye,
og skal særlig bidra med å øke tilgangen
på tannleger fra EØS-området. I den sammenheng
vil det være hensiktsmessig å utvide samarbeidet
med Legerekrutteringsprosjektet, særlig når det
gjelder tilbudet om norsk språkkurs til også å gjelde
for EØS-tannleger. Arbeidsdirektoratet har vært i kontakt
med arbeidsmarkedsetaten i Tyskland og fått positiv tilbakemelding.

Departementet vil også følge
opp prosjektet «Tannlegestabilitet og kvalitet
i nordnorsk tannhelsetjeneste». På bakgrunn av
en evalueringsrapport har vi bedt Statens helsetilsyn om å komme
med forslag til aktuelle stimuleringstiltak for denne landsdelen
spesielt. Departementet har videre bedt Universitetet i Tromsø om å få en
delrapport fra utredningsarbeidet om tannlegeutdanning i Tromsø.
Rapporten skal beskrive det norske tannlegemarkedet i fortid og
nåtid og i fremtidsperspektiv, geografisk dimensjonering
og fordeling offentlig/privat virksomhet. På bakgrunn
av rapporten vil departementet ta stilling til tiltak, bl.a. om
det er aktuelt å foreslå statlig regulering av
tannlegemarkedet.

Tannlegemarkedet og virkninger av ulike tiltak
er et felt som departementet vil følge nøye i
tiden fremover.

  Jeg har konsentrert mitt svar om de mer kortsiktige
tiltakene, for jeg forstod det slik at spørsmålet
særlig rettet seg inn mot det. Men jeg er uten videre enig
med representanten Hedstrøm i at det å utvide
utdanningskapasiteten er et viktig virkemiddel.

Vi vet at utvidelse av utdanningskapasiteten
i Norge, og kanskje særlig i de distrikter hvor mangelen
er størst, er av de mer effektive virkemidler vi kan bruke.
Den erfaring har vi fra legeutdanningen. Det er erfaringer vi har med
oss når vi vurderer spørsmålet om hvor
og på hvilken måte utdanningskapasiteten bør økes.
Det gjør vi i nært samarbeid med Kirke-, utdannings-
og forskningsdepartementet, som naturlig nok har hovedansvaret her. Jeg
tar med meg de signaler som representanten Hedstrøm har
gitt i den sammenheng.  





                

  Statens helsetilsyn er tillagt ansvar for
tilsyn med helsepersonell. Advarsel med hjemmel i helsepersonelloven
for brudd på bestemmelsene i optikerforskriften er et forhold
mellom den det gjelder, og Statens helsetilsyn. Jeg vil ikke kommentere den
reaksjon som Statens helsetilsyn har funnet å måtte ilegge
den nevnte optiker. Saken går tilbake til 1992 og har etter
dette vært gjenopptatt flere ganger uten at Helsetilsynet
har funnet grunnlag for å endre sitt standpunkt. Sivilombudsmannen
har imidlertid i desember 1998 bedt departementet vurdere på nytt
om det har vært grunnlag for å gi Opheim advarsel.
Dette vil bli gjort.

Spørsmålet om samsynsproblemer,
eller såkalt latent skjeling, har opptatt fagmiljøer
blant øyeleger, optikere og pedagoger i Norge på hele
1990-tallet. Sosial- og helsedepartementet, Kirke-, utdannings-
og forskningsdepartementet og Statens helsetilsyn har
vært involvert i diskusjonen.

Jeg er kjent med at det foreligger faglig uenighet
når det gjelder behandling av samsynsforstyrrelser, spesielt bruk
av prismebriller, ved åpenbar eller latent skjeling. En
gruppe øyeleger og optikere har stor tro på behandling
av samsynsproblemer med prismebriller og mener at dette er for lite
brukt. Statens helsetilsyn har opplyst at dette har støtte
i enkelte optikermiljøer i utlandet. Helsetilsynet har
ikke opplysninger om at dette er alminnelig anerkjent eller utbredt
i utlandet generelt. Ifølge Helsetilsynet mener flertallet
i det norske fagmiljøet at små brytningsfeil og
latent skjeling ikke skal behandles med briller. Forbehandling med
prismebriller kan imidlertid være aktuelt hos enkelte pasienter
før operasjon.

Blant annet på bakgrunn av den uenighet
som har vært i fagmiljøene om behandling av samsynsforstyrrelser, nedsatte
Statens helsetilsyn i 1995 en arbeidsgruppe for å gjennomgå spørsmål
omkring samsynsproblemer, bruk av prismebriller og hvilken betydning
samsynsproblemer har for lese- og skrivevansker. Det fremkom av
denne gjennomgangen at det ikke er foretatt noen større
epidemiologiske undersøkelser som kan gi grunnlag for å konkludere
når det gjelder behandling.

Etter dette har Sosial- og helsedepartementet
og Kirke-, utdannings- og forskningsdepartementet i samarbeid   satt
i gang et arbeid med et kartleggingsprosjekt. Det er utarbeidet
en forprosjektrapport som har vært til høring. SINTEF
har fått i oppdrag å gjennomføre hovedprosjektet «syn
og lesing hos 6. klassinger». Prosjektet skal anslå omfang
og alvorlighetsgrad av leserelaterte synsproblemer og evaluere utvalgte
tiltak mot leserelaterte synsplager, herunder  fullkorreksjon med
prismer. Det forventes at en på grunnlag av dette prosjektet
vil kunne si noe mer om hvilke tiltak som er best egnet. Prosjektet startet
i år og forventes avsluttet i år 2000.

  Ja, helseministeren vil stille seg på pasientenes
side, og det er noe av bakgrunnen for at man faktisk har igangsatt
et kartleggingsprosjekt som skal forsøke å skjære
igjennom det jeg ikke vil kalle profesjonsstrid, men faglig uenighet.
Det er avgjørende – tror jeg – at man
søker å skape en størst mulig grad av
faglig konsensus om hva som er god og riktig behandling av pasientene.
Det er også å ivareta pasientenes interesser.
Så jeg håper at det forskningsrelaterte arbeid som
nå settes i gang, nettopp skal gi et slikt grunnlag og dermed
være en sikrere plattform for å avgjøre
hva som er en god og riktig behandling for disse plagene.





                

