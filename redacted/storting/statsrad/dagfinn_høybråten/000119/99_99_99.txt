  Overbelegg og korridorpasienter ved de store
sykehusene er et betydelig problem. Sosial- og helsedepartementet
framhevet i tildelingsbrevet for 1998 til Statens helsetilsyn at
kartlegging av kapasitets- og driftsforhold ved et utvalg sykehus skulle
være en prioritert oppgave. Helsetilsynet har tatt fatt
i denne problematikken, og dette fremgår bl.a. i en rapport
fra november 1998 og en ny fersk rapport fra desember 1999. I tillegg
følger landets fylkesleger situasjonen med overbelegg ved
landets sykehus opp med tilsyn og systemrevisjon.

Når det gjelder situasjonen ved Regionsykehuset
i Trondheim, er situasjonen blitt fulgt opp grundig og systematisk
av fylkeslegen i Sør-Trøndelag. Fylkeskommunen
har iverksatt flere tiltak for å bedre forholdene, men dette
har ikke vært tilstrekkelig. Det er særlig medisinsk avdeling
som har hatt et betydelig overbelegg, og situasjonen har blitt forverret
i 1999. På denne bakgrunn foretok fylkeslegen tilsyn ved
RiT høsten 1999 og fant etter en totalvurdering at forholdene
ved medisinsk avdeling vedrørende overbelegg ikke er forenlig
med faglig forsvarlig virksomhet. Saken ble deretter oversendt Statens helsetilsyn
til oppfølging. Helsetilsynet har støttet fylkeslegens
vurdering og gav 22. desember i fjor Sør-Trøndelag
fylkeskommune varsel om påbud om å rette på forholdene
ved medisinsk avdeling. Fylkeskommunen har fått frist til
1. februar 2000 for å redegjøre
for gjennomføring av tiltak for å redusere overbelegget.

Sykehuskorridoren er ikke egnet for pasientbehandling.
Det medfører økt risiko for svekket kvalitet i
behandling og pleie. Pasienter som er plassert i korridoren slik
at det kan hindre rømmingsveier ved brann, er heller ikke
i samsvar med brannforskriftene. Det må derfor være
en målsetting for norske sykehus å unngå korridorpasienter.
I prinsippet bør korridorpasienter ikke aksepteres. Kun
unntaksvis i særlige tilfeller som ved en influensaepidemi
og for korte perioder bør korridorpasienter godtas, men
da som en ren nødløsning. 

Jeg er gjort kjent med at det bygges alarminstallasjoner
for pasientbruk ved RiT. Etablering av ordninger for permanent å ha
korridorpasienter er ikke akseptabelt. Det gir helt gale signaler.
Det er likevel viktig inntil korridorpasientene er fjernet, eller
for sjeldne unntakstilfeller, at pasientene som ligger i korridoren,
skal ha samme sikkerhet og trygghet bl.a. for å tilkalle
personalet som øvrige pasienter i sengeavdelingene. 

Jeg forutsetter at Sør-Trøndelag
fylkeskommune nå følger opp det varsel om påbud
som er gitt fylkeskommunen i forhold til korridorproblematikken.
I den forbindelse ser jeg det naturlig at tilsynsmyndighetene vurderer det
forhold som representanten Brende påpeker. 

Det ble i desember 1999 gitt en tilleggsbevilgning
på 97 mill. kr i regionsykehustilskuddet
som kompensasjon for manglende prisjustering i 1998 og 1999. I tillegg
er det for 2000 gitt en bevilgning på 35 mill. kr
utover 1999-budsjettet. Som representanten Brende er kjent med,
vil jeg komme til Stortinget med en gjennomgang av sykehusenes økonomi
i vår, og vi har for tiden en nær og god prosess
sammen med Kommunenes Sentralforbund og sykehuseierne, bl.a. regionsykehuseierne,
om denne gjennomgangen. 

Jeg vil også følge opp Helsetilsynets
generelle rapport om overbelegg i forhold til sykehuseierne for øvrig. 

  Det er riktig at representanten Brende den
1. desember tok opp dette spørsmålet.
Allerede den 22. desember er fylkeslegens rapport ferdigbehandlet
i Helsetilsynet, og Helsetilsynet har gitt et varsel om pålegg,
som er varselet om den sterkeste sanksjonsmulighet som tilsynsmyndighetene
har. Jeg vet ikke om det er å karakterisere som en langsomt
malende kvern. Jeg synes ikke det. 

Men når det er sagt, vil jeg si at
jeg deler den oppfatning som representanten Børge Brende
gir uttrykk for: Korridorpasienter er ikke en situasjon som er verdig
for våre sykehus som noen permanent løsning. Derfor
gir jeg min fulle støtte til det press som tilsynsmyndighetene
nå legger på sykehuseier for å rydde
opp i situasjonen. Det er én del av det å ta ansvar. 

Videre tar jeg ansvar for gjennomgangen av
sykehusenes økonomi, og jeg tar ansvar for å følge
opp overbeleggsituasjonen generelt i forhold til sykehuseierne for øvrig. 

  Jeg har respekt for at Høyre ved
gjentatte anledninger forsøker omkamp om ansvarsdelingen
i Helse-Norge, men jeg aksepterer ikke en kritikk for at jeg faktisk
forholder meg til den ansvarsdelingen som et flertall, mot Høyres
stemmer, i denne sal har vedtatt at vi skal ha. 

Når det så gjelder varsel
om pålegg til Sør-Trøndelag fylkeskommune,
er det jo interessant at representanten Brende allerede kjenner
til fylkeskommunens tilsvar. Fylkeskommunen har fått en
frist til 1. februar med å gi sitt tilsvar til
fylkeslegen og til Helsetilsynet, og det er på det grunnlaget
Helsetilsynet og eventuelle andre bør vurdere gehalten
i de tiltak som fylkeskommunen har til hensikt å sette
inn. I hvert fall må jeg forholde meg til det.





                

  Det er riktig som representanten Sjøli
påpeker, at kapasiteten for intensiv behandling av nyfødte
barn i østlandsområdet er svært vanskelig.
Da dette problemet ble slått opp i media 14. desember,
ble det samme dag rettet en henvendelse til Statens helsetilsyn,
som ble bedt om å innhente en vurdering fra fylkeslegene
i Helseregion Sør og Helseregion Øst om kapasitetssituasjonen
ved behandling av nyfødte. Videre ble det innkalt til et
møte i Sosial- og helsedepartementet, som ble avholdt den
20. desember. Her deltok Statens helsetilsyn, Fylkeslegen
i Oslo, representanter fra de to regionsykehusene Rikshospitalet
og Ullevål sykehus, Oslo kommune og fra helseadministrasjonen
i de to helseregionene. Hensikten var å få en
beskrivelse av situasjonen, gjennomgå aktuelle tiltak for å avhjelpe
på kort og lang sikt og sikre at det ble etablert en tilfredsstillende
beredskap for jule- og nyttårshelgen.

Statusbeskrivelsen som ble gitt i møtet,
var alvorlig. Hovedproblemet er knyttet til kapasitetsproblemene
ved de to regionsykehusene. Kapasiteten er utnyttet maksimalt ved
Rikshospitalet. Ved Ullevål sykehus er hovedproblemet at
man på grunn av store rekrutteringsproblemer på sykepleiersiden
har måttet redusere kapasiteten. Det går fram
av rapporten fra Fylkeslegen i Oslo at av 12 intensivsenger ved
nyfødtintensivseksjonen kan man av bemanningsmessige årsaker
på sykepleiersiden bare drive fire-fem intensivsenger og
i helgene ofte bare en-to av disse. Disse to regionsykehusene er
store i landssammenheng og har spesialiserte funksjoner, slik at
kapasitetsmangelen i Oslo får ringvirkninger, særlig
i de to Helseregionene Sør og Øst. Det ble i samme møte
rapportert at det var dårlig eller ingen kapasitet ved
de øvrige sykehusene i Helseregion Sør og Øst
til å yte bistand utover det fylkene selv var ansvarlige
for. Den vanskelige situasjonen ble ytterligere forverret ved at
flere sykehus hadde innlagt pasienter med RS-virus.

Det er mitt inntrykk at sykehusene samarbeider
godt seg imellom for å utnytte de samlede ressursene maksimalt
i den vanskelige situasjonen. For jule- og nyttårshelgen
ble det inngått en særskilt avtale mellom Ullevål
og Rikshospitalet. Blant annet ble det engasjert en sekretær for å lette
kommunikasjonen mellom nyfødtenhetene i de to helseregionene
og sikre utnyttelse av ledig kapasitet. Videre ble det arbeidet
med å skaffe kvalifisert personell fra Sverige. Å overføre
barn til sykehus utenfor Norge ble ansett som en siste utvei hvis
ikke kvalifisert hjelp kunne skaffes innenlands.

Det vil nå fra departementets side
bli utarbeidet tiltak av mer langsiktig karakter. Det er innkalt
til et møte i departementet i morgen med representanter
fra Rikshospitalet, Ullevål sykehus/Oslo kommune
og de to helsere-

(Statsråd Høybråten)

regionene Sør og Øst. Der skal man
drøfte hvilke tiltak som er nødvendige for å sikre
tilbudet i framtida, herunder om det er behov for å utrede
spørsmålet nærmere utover den kartleggingen
som Helsetilsynet gjennomførte før jul. Jeg er
også gjort kjent med at tilsynsmyndighetene arbeider videre
med saken. I brev av 13. januar har fylkeslegen bedt om en redegjørelse
for situasjonen slik den utviklet seg gjennom nyttårshelgen,
fram til status i dag. Dette skal danne grunnlaget for fylkeslegens
videre tilsynsarbeid og danne bakgrunn for anbefalinger overfor Helsetilsynet. 

Det vil bli aktuelt å sette inn konkrete
tiltak. Hvilke tiltak som det blir aktuelt å sette i verk,
vil jeg måtte komme tilbake til i forlengelsen av det møtet
som skal avholdes i morgen. Jeg kan imidlertid forsikre representanten
Sjøli om at situasjonen har stor oppmerksomhet fra min
side.

  Jeg kan forstå representanten Sjølis
reaksjon på de oppslagene hun refererte til i Dagsavisen,
for de gav inntrykk av at intet var skjedd etter at hun tok opp
spørsmålet i Stortinget den 14. desember. Men
det fremgår av mitt første svar at det faktisk ikke
er riktig, og at man straks man var blitt kjent med situasjonen
fra departementets side, tok initiativ for å sikre tilbudet
på kort sikt.

Jeg er enig i at de forslag som er kommet fram,
og som er nevnt av Sjøli, om utdannings- og rekrutteringssituasjonen
og definisjonen av disse avdelingene, er spørsmål
som nå bør vurderes. Det er både personellmessige og
bygningsmessige begrensninger som vi står overfor i den
situasjonen. Men når de berørte er kalt inn til
et møte i morgen for å drøfte hvilke
tiltak som er nødvendige, må jeg be om respekt
for at jeg som fagstatsråd faktisk vil avvente deres tilråding.

  Jeg vil bare si kort at jeg er enig i at det
er naturlig at det blir gitt en tilbakemelding til Stortinget om
hvordan denne situasjonen utvikler seg, hvordan den håndteres
og hvilke konkrete forslag det er aktuelt å iverksette.





                

  Sosial- og helsedepartementet er kjent med
at en overlege ved Rikshospitalet har vært i møter
med enkelte medlemmer av Stortingets sosialkomite og gitt faglig
informasjon. Departementet er videre kjent med at det i ettertid
har vært en dialog mellom Rikshospitalets direktør
og den aktuelle overlege, og også mellom representanten
Alvheim og Rikshospitalets direktør.

Departementet er videre kjent med at Rikshospitalets direktør,
da han fikk kjennskap til møtene, overfor overlegen uttrykte
at disse hadde vært ureglementert og uheldige. Rikshospitalets
direktør har senere, etter å ha mottatt supplerende
informasjon om de aktuelle møter, beklaget denne omtalen.
Direktøren har presisert at det er viktig for ledelsen
ved sykehuset å være orientert på forhånd
når ansatte ved Rikshospitalet, i kraft av det å være ansatt
ved sykehuset, har møter med Stortinget eller noen av dets
organer.

Det var kontakt mellom departementet og direktøren om
spørsmålet, men den korreks som opprinnelig ble
gitt fra Rikshospitalets direktør, ble ikke gitt etter
anmodning fra Sosial- og helsedepartementet. Jeg vil likevel uttrykke
at det er ønskelig og nødvendig at de ulike statsinstitusjoner
fremstår ryddig utad. I så måte verdsettes
det arbeid Rikshospitalets direktør gjør, og den
lojalitet som i stor grad preger den institusjon han leder. Jeg
vil derfor uttrykke støtte til direktøren når
han har presisert behov for å være orientert på forhånd
når ansatte ved sykehuset, i kraft av sine ansettelsesforhold,
har møter med stortingsorgan eller representanter.

En slik praksis, som jeg vil anse som naturlig,
skal selvsagt ikke være til hinder for at all nødvendig
og relevant faglig informasjon tilflyter Stortinget.

  Jeg er glad for at representanten Alvheim
bekrefter den retningslinje som det er bred enighet om når
det gjelder den offisielle kontakt mellom statsetater og stortingskomiteer. 

Jeg tar videre til etterretning det representanten
Alvheim sier om sin egen kontakt med helsepersonell, og har ikke
noe å bemerke til det. Derimot mener jeg at ryddighetshensyn
innad i en statsetat tilsier at en etatsleder med rette
bør kreve å bli informert dersom medarbeidere
i hans stab velger å møte representanter for Stortinget
i en eller annen form. Den ryddighet tror jeg alle parter vil være
tjent med, men det skal ikke hindre den frie flyt av informasjon,
som jeg nevnte i mitt første svar. 

  Jeg tror ikke uenigheten mellom representanten
Alvheim og meg er slik man kunne få inntrykk av gjennom
den siste merknaden fra representanten Alvheim. 

Det jeg sa, var ikke at det var viktig for
ledelsen ved sykehuset på forhånd å ha 

godkjent 

en slik kontakt, men at det var
viktig for ledelsen å være kjent med en kontakt som
ansatte i kraft av det å være ansatt ved sykehuset, har.
Det er noe helt annet enn at man skal være tvunget til å innhente
forhåndssamtykke.





                

  Som representanten Langeland påpeker,
er det fortsatt uavklart, og derved naturligvis kontroversielt,
om elektromagnetiske felt fra kraftledninger medfører noen
helserisiko. I høst var det oppslag i norske medier om
nye britiske undersøkelser av konsentrasjon av miljøgifter
langs kraftgater. Media presenterte dette som om det var endelig
bevist at feltene medførte kreftrisiko. Den aktuelle studien
inneholdt imidlertid ingen helseundersøkelser eller kreftdata.
En landsomfattende epidemiologisk studie i England om helserisikoen,
offentliggjort omtrent samtidig, konkluderte imidlertid med at det
ikke forelå noen sammenheng mellom eksponering for magnetfelt
fra strømforsyningen og barnekreft. Denne studien fikk
begrenset medieoppmerksomhet i Norge. 

Et offentlig oppnevnt norsk utvalg har tidligere
utredet spørsmålet om det finnes sammenheng. Rapporten ble
publisert i NOU-serien i 1995. Utvalget foreslo en moderat varsomhetsstrategi,
noe Regjeringen senere sluttet seg til. Strategien som ble anbefalt,
var som følger:

1.		Ved anlegg av nye kraftledninger
bør man søke å unngå nærføring
til boliger, barnehager og skoler mv. Tiltak forutsetter små kostnader
og må ikke medføre andre ulemper av betydning.
Aktuelle tiltak er i første rekke traseendringer.

2.		Ved anlegg av nye boligområder, skoler og barnehager m.v.
bør man unngå nærhet til kraftledninger.
Der det er mulig, bør man – ut fra flere hensyn – velge
en noe større avstand enn de minstegrenser som er fastsatt
av sikkerhetshensyn for avstand mellom kraftledninger og bebyggelse. 

På grunn av usikkerheten som fortsatt
er til stede når det gjelder negative helseeffekter av
lavfrekvente elektromagnetiske felt, mener embetsgruppen at i valgsituasjoner
bør man inntil videre velge løsninger med lavest mulig
feltstyrke når dette kan gjøres uten merkostnader.

Stortinget sluttet seg til Regjeringens anbefaling
av konklusjonene i NOU 1995:20 i 1998, jf. Innst. S. nr. 252 til
St.prp. nr. 65 for 1997-98. Det ble samtidig klargjort at det fortsatt
skal drives forsknings- og utviklingsarbeid på området.

Den offentlige interesse har særlig
dreid seg om hvorvidt feltene kan medføre risiko for kreft
hos barn, et spørsmål som også er best
forskningsmessig belyst. Men det er også stilt spørsmål
om andre helseeffekter, bl.a. effekt på svangerskapsutfall
og psykisk helse. En rekke mennesker rapporterer i tillegg om uspesifikke
symptomer som de mener må komme fra feltene, noe som ofte kalles
eloverfølsomhet. Det er ofte vanskelig å vurdere enkelttilfeller,
da forskjellige plager kan ha flere årsaker. 

Det er ikke identifisert helseproblemer som
bare kan ha elektromagnetiske felt som årsak. Uten å kjenne
den aktuelle sak fra Stavanger-området kan det meget vel være
riktig at beboeren og hans husdyr er eksponert for felt, men om
eventuelle plager kan settes i sammenheng med dette, lar seg neppe
avklare med dagens kunnskap. 

Pågående forskning på området,
og det at våre forskere følger med internasjonalt,
er nødvendig som grunnlag for forvaltningen. Under det
brukerstyrte forskningsprogrammet Effekt i Norges forskningsråd
gjennomføres et underprogram som gjelder forskning omkring
biomedisinske og helsemessige effekter av elektromagnetiske felt,
særlig felt rundt kraftledninger. Sosial- og helsedepartementet bidrar økonomisk
til denne delen av Effekt-programmet, som ellers i hovedsak er rettet
mot effektivitet i kraftforsyningen. Departementet har videre i
1999 nedsatt en arbeidsgruppe som skal foreta en ny gjennomgang
av de foreliggende forskningsresultater nasjonalt og internasjonalt.
Departementet vil avvente konklusjonene i en slik ny gjennomgang
før man eventuelt justerer den vedtatte forvaltningspraksis
som er basert på et føre var-prinsipp. Det er
i dag ikke generelt grunnlag for å grave ned kabler til erstatning
for luftledninger av helsemessige årsaker.

  Det er ikke slik som representanten Langeland
nå fremstiller det, at man bare har ventet i årtier
uten å foreta seg noe, uten å trekke noen konklusjoner.
Myndighetene har faktisk tatt dette på alvor, foretatt
en utredning, som konkluderte med et forslag til en forvaltningsstrategi.
Den forvaltningsstrategien har Regjeringen sluttet seg til, lagt
fram for Stortinget – og Stortinget sluttet seg til den
så sent som våren 1998. Regjeringen forpliktet
seg til å videreføre forskningen og følge
med på utviklingen, så man har en aktiv holdning
til dette. 

Jeg kan ikke svare helt presist på når
man vil foreta nye oppsummeringer av forskningen og av arbeidet
til den arbeidsgruppen som ble nedsatt i 1999, men jeg skal i hvert
fall love at vi fra departementets side skal følge tett
på. Og i den grad det kommer ny kunnskap som tilsier en
annen forvaltningsstrategi enn den Stortinget har sluttet seg til,
vil vi selvfølgelig komme til Stortinget med forslag til
det.

  Jeg må konstatere at representanten
Langeland og jeg – og også størstedelen av
Stortinget, så vidt jeg husker hele Stortinget, men det skal
jeg sjekke – er uenige om hvor tøff den forvaltningsstrategien
som ble valgt, skulle være. Men det er jo faktisk det Langeland
etterlyser, man har gjort, man har på grunn av usikkerheten
valgt å anbefale noen tiltak. Så mener kanskje
representanten Langeland at man burde gått lenger i å anbefale
tiltak. Men det er det man har funnet grunnlag for etter grundige
utredninger, samtidig som man har forpliktet seg til videre forskning – som man
bør gjøre når det er usikkerhet om man
anvender en føre var-strategi.

Jeg fastholder at i den grad det er grunnlag
for å endre den stortingsvedtatte strategien, skal Stortinget
få forslag om det.





                

  Bruk av radioaktive kilder i dagens oljevirksomhet
er omfattende og mangfoldig, og staten har viktige funksjoner med
hensyn til å ivareta sikkerhet, overvåking, produksjon
og økonomi. Det er røntgenloven av 1938 og regelverk
gitt i medhold av denne som regulerer Strålevernets kontroll
med radioaktivt materiale på norsk sokkel i dag. Stortinget
har for tiden Regjeringens forslag til ny strålevernlov
til behandling. Et eventuelt forbud mot bruk av slikt materiale
måtte hjemles i medhold av dette regelverket inntil ny
strålevernlov er vedtatt.

Representantens spørsmål
har vært forelagt Strålevernet. Et forbud vil
generelt fordre at det finnes alternative metoder som gir både
mindre risiko og samme eller bedre resultat. Statens Strålevern
vurderer det slik at tiden ikke er moden for et generelt forbud
mot bruk av radioaktive kilder på dette feltet i dag. Strålevernet
mener likevel at framtidig teknisk utvikling kan føre
til at endringer innen oljevirksomheten, som på hvilket
som helst annet område der stråling brukes, kan
føre til redusert bruk av denne teknologien.

Dagens vurdering av bruk av stråling
og radioaktive kilder i Norge reguleres i medhold av tre internasjonalt aksepterte
grunnprinsipper, som også er nedfelt i forslaget til ny
strålevernlov, Ot.prp. nr. 88 for 1998/99:

1.		All strålebruk skal være
berettiget, i den forstand at fordelene ved bruken skal være
større enn de risikoer som bestrålingen kan medføre.

2.		Strålebruken skal være optimalisert,
det vil si at stråledosene forbundet med bruken skal holdes
så lavt som med rimelighet kan oppnås.

3.		Stråledoser skal ikke overstige fastsatte grenser.

Strålevernets løpende engasjement
mot så vel oljevirksomheten som landbasert virksomhet fokuserer
på grunnprinsippene 2 og 3, dvs. kontrollere at strålebruken er
optimalisert, og at stråledoser holdes så lavt
som mulig og innenfor fastsatte grenser.

Vurdering av berettigelse vil måtte
ha et bredere perspektiv enn det rent strålefaglige og
vil berøre flere myndigheter og interessegrupper. Statens
stråleverns tilsyn med oljevirksomheten skjer i et formalisert
samarbeid med Oljedirektoratet, og krav og pålegg på dette
området skjer i forståelse med begge etater.

Når det gjelder oljevirksomheten,
kan det generelt sies at internkontrollrutinene rundt strålebruken
er god. Samtlige arbeidstakere som arbeider med strålekilder, bærer
persondosimeter som registrerer strålebelastningen man
utsettes for, og de stråledoser som er involvert, ligger
godt innenfor så vel norske grenser som internasjonale
normer.

  At forbruket i Norge er høyt, skyldes
jo at vi er en oljenasjon, og at vi har en høy produksjon
på dette området. Det er jo ikke slik at det skyldes
at tilsynet er for dårlig. Når kontrollinstanser avdekker
feil, slik representanten Langeland viste til, så er jo
det et uttrykk for at tilsynet faktisk fungerer, og ikke det motsatte.

Men når det er sagt, vil jeg overfor
Strålevernet be om en vurdering av hvorvidt det er behov
for endringer i kontrollrutinene basert på de erfaringer
man har fra de senere år.

  Spørsmålet som reises, reguleres
ikke direkte av helsepersonellovgivningen.

Uten at jeg kjenner til enkelthetene eller
kan kommentere direkte den episoden som er beskrevet av representanten
Andersen, er det klart at vegtrafikkloven også gjelder
for legevaktkjøring. Den generelle aktsomhetsplikten i
vegtrafikkloven § 3 gjelder for all trafikk med motorvogn.
Innholdet i aktsomhetsplikten er:

«Enhver
skal ferdes hensynsfullt og være aktpågivende
og varsom så det ikke kan oppstå fare eller voldes skade».

Justisdepartementet opplyser at bestemmelsen
gjelder for alle, også yrkessjåfører.

I situasjoner der legen av ulike årsaker
er indisponert til å føre et kjøretøy,
må det etableres alternative transportordninger, slik at
legen kan få undersøkt pasienten på forsvarlig
måte. Pasienten kan f.eks. transporteres til legen bl.a.
ved hjelp av ambulansetjenesten eller ved bruk av drosje. Dette
må den enkelte lege vurdere nødvendigheten av
i hvert enkelt tilfelle. Alternativt må legen kunne vurdere
bruk av drosje for å få gjennomført nødvendige
legebesøk hos pasienter. Det er også en mulighet
for at legevaktleger rykker ut til alvorlig syke pasienter ved bruk
av ambulansetjenesten. Legeloven § 25 om forsvarlig
virksomhet omfatter også legevirksomhet utført
i tilknytning til legevaktarbeid. Dersom en lege vurderer at vedkommende
ikke er i stand til å ivareta sine forpliktelser under
legevakt på en forsvarlig måte, må vedkommende
sørge for at pasienten blir tilbudt forsvarlig behandling
ved hjelp av annen allmennlege eller ved bruk av spesialisthelsetjenesten,
f. eks. akuttmedisinske poliklinikker eller sykehus.

Jeg er godt kjent med at mange leger i kommunehelsetjenesten
har stort arbeidspress knyttet til legevaktarbeid. Det
er i flere sammenhenger påpekt at vaktbyrden for allmennleger
er stor, og av mange antatt som en av de viktigste årsakene
til en dårlig stabilitet i og rekruttering til allmennlegetjenesten.
Jeg har derfor satt i gang flere tiltak for å bedre på situasjonen.
Ett av tiltakene er tilskudd til legevaktsamarbeid for å stimulere
til interkommunale legevaktordninger. Siktemålet med slike
ordninger er i første rekke å redusere vakthyppigheten
og dermed den samlede arbeidsbelastningen ved at legene fra de samarbeidende
kommuner sammen betjener et større distrikt. Arbeidsbelastningen
reduseres også ved at det ofte opprettes stasjonære
vaktstasjoner, hvor pasientene tas inn til undersøkelse
og behandling, slik at sykebesøk for legene reduseres.

Jeg er også kjent med at allmennlegedekningen
i enkelte kommuner ofte gjør det nødvendig at
ordinært legearbeid må utføres på dagtid
etter nattevakt. Kommunene bør her tilstrebe en organisering
av legevaktarbeidet slik at det kan tas fri dagen etter vakt, og
videre at det legges opp til arbeidsordninger som gir mulighet for
tilstrekkelig hvile før deltakelse i vaktarbeid.

 Jeg har svart på det prinsipielle
spørsmålet som representanten Andersen reiste.
Den meningsytring som representanten Andersen nå kommer
med, gjelder den konkrete saken, som hører inn under annen
myndighet, og den ønsker jeg ikke å kommentere
nærmere.





                

