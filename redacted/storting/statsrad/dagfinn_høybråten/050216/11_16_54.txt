 Rikstrygdeverket har høsten
2004 innført et nytt datasystem i åtte
av landets hjelpemiddelsentraler. Målet med det nye systemet
er at hjelpemiddelsentralene skal få bedre tilgang
til informasjon om utlån, gjenbruk og anskaffelse av hjelpemidler.
Dette vil på sikt bl.a. bidra til raskere levering av hjelpemidler
ut til brukerne.

Ved innføring av nye datasystemer
viser erfaringene at produksjonen ofte kan bli noe lavere
i en oppstartperiode. Et nytt system vil generere nye arbeidsmåter,
og det vil ofte være behov for å endre
interne rutiner og organisering. I tillegg til dette kan det oppstå andre
innkjøringsproblemer. Det har dessverre
vært tilfellet ved enkelte av hjelpemiddelsentralene.

Det nye systemet er et moderne standard lager-
og logistikksystem. Det er samtidig mer krevende fordi det krever
registrering av langt flere forhold enn tidligere. For å avhjelpe
innkjøringsproblemene har Rikstrygdeverket nå lagt
opp til å redusere omfanget av registreringene noe. Likeledes
har Rikstrygdeverket en nær dialog med de sentralene
som har tatt løsningen i bruk, for å avdekke og løse eventuelle
problemer så raskt som mulig.

På grunn av de nevnte problemene har
innføringen av det nye datasystemet i de gjenstående
hjelpemiddelsentralene blitt utsatt. Fra de sentralene som har tatt
systemet i bruk, meldes det nå om en gradvis bedring
i leveringstidene. De vedtatte normene for leveringstid står
fremdeles ved lag, og spesielt utsatte grupper skal fortsatt
ha prioritet.

Rikstrygdeverket evaluerer systemet forløpende,
og vil ikke innføre det i flere av hjelpemiddelsentralene
før det viser seg å fungere tilfredsstillende.
Jeg legger til grunn at det skal skje relativt raskt, slik at vi
får på plass et moderne system som på sikt også kan
bidra til å gi brukerne et langt bedre tilbud.

