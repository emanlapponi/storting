  Verdens Helseorganisasjon, WHO, har anslått
at 50 pst. av alle kreftpasienter trenger strålebehandling
i løpet av sykdomsperioden. Også USA og Sverige
har kommet fram til tilsvarende tall. I en utredning foretatt i
1993, Helsedirektoratets utredningsserie 2-93: Stråleterapi
i Norge, legges det til grunn et behov som tilsvarer at ca. 40 pst.
av alle kreftpasienter skal ha strålebehandling. De vurderinger
som ligger til grunn, er rent medisinske. Årsaken til at behovet for
strålebehandling er estimert noe lavere enn det som framgår
av WHOs og de svenske og amerikanske utredninger, har med behandlingstradisjoner å gjøre.
Ifølge utredningen fra Helsetilsynet er det et behov for
36 strålemaskiner i år 2000.

I NOU 1997: 20 «Omsorg og kunnskap!
Norsk kreftplan» foreslås det en utbygging på minst
ti strålemaskiner for å komme opp på et
rimelig nivå, og at dette må suppleres med ytterligere
fem til ti maskiner fram mot 2010 for å følge
opp økningen i antall nye krefttilfeller som vi vet vil
komme.

I Nasjonal kreftplan, 1999-2003, er det vedtatt
en utvidelse fra dagens 22 maskiner til 36 maskiner i løpet
av planperioden. På bakgrunn av de planer som finnes i
regionene, har departementet lagt til grunn en gjennomsnittlig utvidelse
av kapasiteten med tre maskiner pr. år i perioden.

I tiden som er gått etter Stortingets
behandling av kreftplanen våren 1998, har indikasjonene
for strålebehandling økt. Utbygging av mammografiscreening
og brystbevarende kirurgisk kreftbehandling er eksempler på dette.
Planene fra helseregionene har da også i ettertid vist
et samlet behov på flere maskiner enn den vedtatte rammen
på 36 maskiner. Det tas sikte på fullfinansiering av
en tredje strålemaskin og en tredje bunker ved Ullevål sykehus
innen utgangen av 2003, slik at Ullevål sykehus til sammen
har seks strålemaskiner ved kreftplanens slutt. Dette innebærer
en maskin utover de 36 som lå i kreftplanen. Det er nærmere
redegjort for dette i St.prp. nr. 1 for 1999-2000.

Departementet vil for øvrig løpende
vurdere behovsutviklingen i lys av det jeg her har redegjort
for, og rapportere den til Stortinget i de årlige budsjetter.

  Det ligger i den opptrappingsplanen som Stortinget
har vedtatt, og det ligger også til grunn for mitt eget
og representanten Johnsens sterke engasjement i denne saken, en
klar erkjennelse av at kapasiteten i dag er under det vi kan være
bekjent av. Det er årsaken til at mennesker som har fått
en dødelig kreftdiagnose, faktisk må vente før
de kan komme i gang med en livreddende behandling. I en slik situasjon
burde det ikke i det hele tatt vært noen reell ventetid. 

Statens helsetilsyn har, gjennom fylkeslegene,
denne problemstillingen under oppsikt, og har gått inn
med pålegg og varsel om pålegg i et par konkrete
tilfeller som jeg kjenner til. Haukeland Sykehus er, som representanten
Johnsen nevnte, ett av de tilfellene. Jeg vil si at det er urovekkende
at situasjonen er slik, men det er betryggende at vi har tilsynsmyndigheter
som faktisk overvåker dette, og som gir pålegg
når de ser at situasjonen tilsier det, som i tilfellet
Haukeland. 

Det er ikke noen generell situasjon den som
her er beskrevet, men dette har forekommet også ved annet
regionsykehus. 

Kirsti Kolle
Grøndahl hadde her gjeninntatt presidentplassen. 

  Som det sikkert vil være kjent for
representanten Johnsen, er det en relativt lang tid fra de første
planer om utbygging av en strålebehandlingsenhet legges,
og til den kan tas i bruk. Man regner med en planleggings- og gjennomføringstid
på i hvert fall to år. Det betyr at en forsering
av utbyggingen av de maskiner som allerede er planlagt, ikke uten
videre er enkelt. Derimot vil Regjeringen vurdere hele behovssituasjonen
på nytt, og det er varslet i St.prp. nr. 1. Vi vil komme
tilbake i neste års statsbudsjett med en slik behovsvurdering,
og så får vi da avgjøre hvilke konsekvenser
som må trekkes. 





                

