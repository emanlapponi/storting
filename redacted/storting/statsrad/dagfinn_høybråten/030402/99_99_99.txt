 I Regjeringens budsjettforslag for inneværende år
framgikk det at refusjon for rehabiliterende tannbehandling som
følge av tenner tapt ved periodontitt ikke ble
innført i denne omgang. Årsaken var mangel på dokumentasjon
om behandlingsbehov og kostnader ved denne typen behandling. Stortinget vedtok å øremerke
50 mill. kr i 2003 til rehabilitering av tannsett etter
gjennomgått periodontittbehandling.

I forbindelse med budsjettbehandlingen i Stortinget 11.
desember i fjor, sa jeg at jeg ville komme tilbake med et opplegg
for gjennomføring av en refusjonsordning ved tanntap som
følge av periodontitt i revidert nasjonalbudsjett. Samtidig
sa jeg at en endring av forskriften måtte bygge
på en grundig kartlegging av pasientgruppen dette skal
gjelde. Dette arbeidet er i full gang. Rikstrygdeverket skal forelegge
for departementet både nødvendig dokumentasjon
og et forslag til refusjonsordning i løpet av våren.
Et opplegg for gjennomføring av en refusjonsordning vil
det bli redegjort for i revidert nasjonalbudsjett, slik jeg tidligere
har lovet Stortinget.

 Det spørsmålet fra Britt
Hildeng dreide seg om, var gjennomføringen av en refusjonsordning
for rehabiliterende tannbehandling som følge av periodontitt.

Det er klart for alle, inklusiv norske
tannleger, at vi i dag ikke har noen refusjonsordning
for slik behandling. Stortinget har vedtatt at man vil reservere
50 mill. kr for å komme i gang med en slik ordning.
Jeg har lovet Stortinget å sette fortgang i arbeidet med å skaffe
det faglige grunnlaget og utforme en ordning, og jeg vil komme tilbake
til det i revidert nasjonalbudsjett, slik jeg har lovet.

Det representanten Hildeng nå viser
til, er utformingen av takstene i forhold til
den generelle refusjonsordningen for periodontitt, altså for
det som ikke har med rehabilitering å gjøre.
Der er det departementets ansvar å sørge for at
ordningen er utformet mest mulig i tråd med de vedtak Stortinget
har gjort, og det er bakgrunnen for at vi har justert kursen underveis.

 Jeg kan ikke si meg enig i den mistenkeliggjøring
av departementets motiver som representanten Hildeng nå gir
uttrykk for. Det er min klare ambisjon som statsråd at
Stortingets vedtak ikke bare skal respekteres,
men de skal følges, og de skal følges opp. Og
i den grad det er problemer med å følge opp
Stortingets vedtak, er Stortinget de første som
skal få vite om det og få forslag som
tar utgangspunkt i den status som departementet har.

Når det gjelder det konkrete spørsmålet,
har jeg til punkt og prikke gjennomført det jeg sa i Stortinget 11. desember:
Jeg kommer i revidert nasjonalbudsjett med et opplegg for gjennomføring.
Jeg har i møte med Rikstrygdeverket forsikret meg om at
arbeidet med både den faglige kartleggingen og
utformingen av refusjonsordningen er i rute i forhold
til dette, og det er min klare ambisjon at vi til høsten
skal kunne få gjennomført en slik ordning.

Med samme samvittighetsfullhet vil jeg følge
opp øvrige vedtak som Stortinget fatter.





                

 Pasienter med nakkeskader rapporterer at de
opplever at de er kasteballer mellom forskjellige spesialister
som nevrologer, fysikalske medisinere, ortopeder, psykiatere, fysioterapeuter osv.
De sier ofte at de ikke har opplevd
at noen har hatt et helhetlig ansvar for utredning
og behandling av denne typen skader. Dette er signaler som det er
all grunn til å ta alvorlig. Pasientene skal oppleve en
helsetjeneste som imøtekommer deres behov. Sosial-
og helsedirektoratet har derfor foreslått at nakkepasienter
tas hånd om ved ryggpoliklinikker der slike finnes. På den
måten vil en spesialist ha et helhetsansvar
for pasientene.

Det er imidlertid et beklagelig faktum at vi ikke
vet hva som er den faktiske årsaken til langtidsproblemer som
følge av nakkeskader etter trafikkulykker eller
andre ulykker, verken i Norge eller
internasjonalt. Det gjør at det heller ikke er
mulig å fastslå hva som er en optimal behandling
i alle tilfeller. Ifølge Sosial- og helsedirektoratet
finnes det pr. i dag ingen sikker metode for å påvise skader
hos disse pasientene. Det finnes lite vitenskapelig dokumentasjon
på om det ligger en organisk skade bak pasientenes plager,
og det er derfor vanskelig å tilby
pasientene en behandling som fjerner plagene. Noen spesialister
mener å kunne påvise båndskader
i nakken ved MR-undersøkelser, men da det ikke
finnes undersøkelser på normalbefolkningen, er
det usikkert hva de påviste funnene betyr for pasientenes
plager.

Hele den internasjonale medisin synes å ha
det samme problemet. Enkelte sentre i utlandet mener å ha gode
behandlingstilbud, men etter norske fagmiljøers
vurderinger er dette snakk om metoder og tilnærminger som
er lite faglig dokumentert. Ettersom enkelte av disse
sentrene benytter risikofylte, store operasjoner i nakkeregionen,
er det grunn for norske spesialister til å være
tilbakeholdne med å anbefale slik behandling, inntil en
dokumentert nytteverdi er påvist.

Det er søkt om forskningsmidler fra
universitetssykehusene i Trondheim, Bergen og Oslo til
nærmere avklaring av årsaksforholdene når
det gjelder plagene hos pasienter med nakkeslengskader.

Prosjektet i Bergen har som mål å undersøke
nærmere den behandlingsmetode som benyttes ved enkelte
sentre i Tyskland, slik at nytteeffekten av denne behandlingen kan
få en avklaring. Pr. i dag er denne behandlingen å betrakte
som eksperimentell, uten vitenskapelig forankring. Min klare ambisjon
er at vi ved innføring av nye metoder skal benytte metoder
som enten er godt dokumentert, eller også benytte
en forskningstilnærming, slik at vi selv blir i stand til å gi
en vitenskapelig dokumentasjon, med en adekvat oppfølging
og evaluering. Derfor er de initiativene som er kommet til norske
forskningsprosjekter, interessante. Flere av de forskningsprosjektene
som er foreslått i Norge, har for øvrig også til
hensikt å vurdere nytten av MR-undersøkelser av
eventuelle båndskader i nakken nærmere.

Videre har Sosial- og helsedirektoratet anbefalt
at St. Olavs Hospital i Trondheim, som i dag er et nasjonalt kompetansesenter
for ryggpasienter, også får nasjonale kompetanseoppgaver
i forhold til nakkeskader. Jeg vil sørge for at disse anbefalingene
blir fulgt opp. Jeg ser også at sentrale helsemyndigheter
må gjøre noe for å bedre kunnskapen
om nakkeskader, både når det gjelder diagnostisering
og behandling. Jeg vil derfor også vurdere hvordan
vi kan få stimulert noen av våre
universitetssykehus til å prioritere klinisk forskning
på nakkeskader.

 Den tilnærmingen som Sosial- og helsedirektoratet
har hatt til dette problemet, nemlig forslaget om at nakkepasienter
i større grad skal tas hånd om ved ryggpoliklinikker,
er en tilnærming som vil gi et mer helhetlig behandlingsopplegg.
Dette er jo i stor grad tverrfaglige tilbud, hvor de ulike faggruppene
må samarbeide om pasienten. Det bør i alle
kompliserte sammenhenger være en forutsetning, men er det dessverre ikke
alltid.

Jeg tror vi skal ta på alvor at det
her rett og slett er en kunnskapsmangel, ikke bare
i Norge, men internasjonalt. Da er svaret i stor grad knyttet til
det å utvikle og dokumentere kunnskapen. Jeg har derfor
uttrykt interesse for disse forskningsinitiativene. (Presidenten
klubber.) Og …

