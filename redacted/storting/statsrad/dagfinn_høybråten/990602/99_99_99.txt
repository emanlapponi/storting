  Regjeringen tar kvinners helsesituasjon alvorlig.
Den 28. januar i år fikk jeg overlevert innstillingen fra
det regjeringsoppnevnte Kvinnehelseutvalget. Den er sendt på bred
høring som NOU 1999: 13 Kvinners helse i Norge, med frist
satt til 15. september i år. Innstillingen inneholder en
rekke forslag til tiltak når det gjelder forskning på kvinners
sykdommer, bl.a. å styrke bevilgningen til Norges forskningsråd
til grunnleggende forskning om kjønnsforskjeller i forekomst,
risiko og utvikling av sykdom. Dessuten foreslås å opprette
egne fagområder for kvinne- og kjønnsforskning
ved de medisinske fakultet. Det er også foreslått
en rekke enkeltområder hvor det er behov for mer forskning.
Vi vil vurdere oppfølgingen av forslagene fra Kvinnehelseutvalget
nøye. Utredningen danner et godt grunnlag for samlede initiativ
i tiden framover.

Utredningen legger også sterk vekt
på at kjønnsperspektiv må ivaretas i
kunnskap som legges til grunn for beslutninger på helse-,
sosial- og trygdefeltet. Det er jeg enig i, og vi har allerede begynt
arbeidet med å vurdere hvordan vi bedre kan sikre dette
i daglig praksis på ulike administrative nivå.
Dette henger jo også sammen med Regjeringens generelle
likestillingspolitikk.

Når det gjelder pågående
forskning om kvinners helse og sykdommer og oppmerksomhet knyttet
til dette, vil jeg framheve følgende: I tildelingsbrevet
til Norges forskningsråd for de tre siste årene
er det bedt om at de bidrar til at kvinne- og kjønnsperspektivet
vurderes og ivaretas innenfor alle satsings- og programområder
som omfattes av tildelingene fra Sosial- og helsedepartementet.
Det er bedt om at årsrapportene gir en samlet omtale av
aktiviteter og resultater med betydning for kvinners helse.

Flere forskningsprogram har prosjekter som
er relevante i forhold til kvinners sykdommer. Jeg kan nevne «Helse
og sykdom i kulturelt perspektiv» som også inneholder
en delsatsing knyttet til forståelse og fortolkning av
kvinners sykdommer og en delsatsing for forskning på kronisk
smerte. Programmet «Helse i arbeidslivet» omfatter
flere forsknings- og intervensjonsprosjekter rettet mot
serviceyrker i offentlig og privat sektor, bl.a. pleie- og omsorgssektoren og
butikkyrker. I år skal det spesielt legges vekt på psykiske
lidelser og muskel-/skjelettlidelser i et arbeidsmiljøperspektiv,
og dette er høyst relevant i forhold til kvinners arbeidsrelaterte
belastningssykdommer. Programmet «Forskning om
forebyggende helsearbeid» er bl.a. styrket med 1,5 mill. kr
for 1999 til forskning om benskjørhet. Samtidig er Senter
for medisinsk metodevurdering gitt i oppdrag å lage en
kunnskapsstatus når det gjelder forebygging og behandling
på dette feltet. Den vil foreligge innen utgangen av september.
Innen dette programmet styrkes også innsatsen på forskning
om spiseforstyrrelser.

Jeg vil komme tilbake til en planmessig oppfølging
av kvinnehelseutredningen etter at høringsrunden er avsluttet.
Den vil også omfatte konkrete initiativ i forhold til forskning
og oppmerksomhetsskapende tiltak. 

  Den utredningen vi har fått på bordet,
viser at vi står overfor en lang og – jeg vil
si – inngrodd akademisk tradisjon knyttet til forskjellsbehandling
av kvinner og menn i helsevesenet. Det vil ta tid å endre
på dette bildet. Men jeg tror at nettopp satsing på forskning
og innretningen av forskningen er et viktig verktøy, og
de forslag som er fremmet i så måte, vil bli vurdert
i oppfølgingen av denne utredningen.





                

  Rådsdirektiv 96/29/EURATOM,
som representanten Langeland viser til, fastlegger grunnleggende
sikkerhetsstandarder for vern av befolkningen og arbeidstakere mot
ioniserende stråling.

Direktivet er vedtatt i medhold av EURATOM-traktaten,
som ikke inngår i grunnlaget for EØS-avtalen. Det er derfor
ikke aktuelt å innlemme direktivet i EØS-avtalen. Jeg viser
til det svar utenriksministeren gav til representanten Langeland
i spørretimen 26. mai i år på dette punkt.
Likevel vil prinsippet om fri flyt av varer i EØS-området
gjelde, også for varer regulert i EURATOM-   regelverk.

I de fleste land er strålevern regulert
ved nasjonal lovgivning, og i EU er det gjennomført direktiver
for å harmonisere lovgivningen i medlemslandene. Det første
direktivet ble innført i 1959, og dette er senere revidert
og videreutviklet flere ganger. Prinsippene for strålevern som
rådsdirektivet bygger på, er i stor grad utviklet
gjennom internasjonalt samarbeid ved Den internasjonale kommisjon
for strålevern, ICRP. Disse prinsippene er utviklet over
en lang tidsperiode fra 1928, og de har blitt revidert etter hvert
som ny kunnskap om virkninger av stråling har kommet til.
Virkninger av stråling må sies å være
godt kartlagt, og prinsippene går derfor videre enn et
føre var-prinsipp. Strålevernet i rådsdirektivet
bygger på tre grunnleggende prinsipper:

1.	All bruk av stråling skal
være berettiget. Dette innebærer at det må kunne
dokumenteres en netto nytteverdi for å ta i bruk strålekilder.

2.	Strålevernet skal være optimalisert.
I praksis betyr dette at når stråling brukes,
skal dosene være lavest mulig under hensyntagen til økonomiske
og sosiale forhold.

3.	Fastsatte dosegrenser skal overholdes. Dosegrensene bygger
på erkjennelsen av at stråling innebærer
en viss risiko, og de avspeiler hvilken risiko som anses akseptabel.

Jeg kan ikke se at Rådsdirektiv 96/29/EURATOM
vil få spesielle nye konsekvenser for norske forbrukere, bortsett
fra at strålevernet generelt vil bli bedre for både produkter
og tjenester der strålekilder benyttes. Årsaken til dette
er at det siste direktivet er innskjerpende både med hensyn
til forvaltning og dosegrenser sammenlignet med det tidligere direktivet.

Dersom det likevel skulle komme et produkt
på markedet i EU som norske myndigheter anser som helseskadelig,
vil Norge etter EØS-avtalens artikkel 13 ha anledning til å forby
produktet ut fra hensynet til liv og helse.

Sosial- og helsedepartementet er nå i
ferd med å avslutte arbeidet med en ny lov om strålevern
og bruk av stråling. Loven vil gi hjemmel for å kunne
fastsette godkjenningsordninger og dosegrenser på tilsvarende
måte som i direktivet. 

  Jeg fastslår at vi her står
overfor et direktiv, vedtatt i medhold av EURATOM-traktaten, som,
slik vi kan vurdere det, faktisk vil virke innskjerpende både
når det gjelder forvaltning og dosegrenser i forhold til
gjeldende direktiv. Vi vil aktivt bruke vår lovgivning
slik den gir grunnlag for i dag, og slik den vil gi grunnlag for
når vi får den nye strålevernloven på plass.

Når det gjelder spørsmålet
om det andre direktivet, som representanten Langeland nå reiser,
er det et annet spørsmål som jeg vil måtte
få lov å komme tilbake til. Det jeg vil si generelt,
er at vi følger utviklingen på disse områdene
nøye. Jeg vil ikke, uten å ha sett nærmere
på det, kunne svare mer konkret når det gjelder
dette spesifikke direktivet.





                

  Som helseminister reagerer jeg alvorlig på opplysninger
som har fremkommet i media i den aktuelle saken. Jeg har derfor
bedt Helsetilsynet om en redegjørelse for saksbehandlingen
generelt, og oppnevning av sakkyndig spesielt. Jeg vil understreke at
Helsetilsynet ikke har vurdert den aktuelle sak i forhold til straffelovgivningen,
men kun som tilsynsmyndighet i forhold til helselovgivningen. Ettersom
saken ble ansett å berøre en mulig fortsatt uforsvarlig
virksomhet ved Bærum Sykehus, ble saken avgjort av Helsetilsynet uten å avvente
politiets avslutning av saken. Dette anser jeg for å være
i tråd med Helsetilsynets plikter som tilsynsmyndighet.

Det har blitt reist spørsmål
ved Helsetilsynets oppnevning av sakkyndig i forhold til hans habilitet
og tilknytning til den anmeldte overlegen. På bakgrunn
av den foreløpige redegjørelsen og dokumentasjonen
jeg har mottatt fra Helsetilsynet i forbindelse med dette spørretimespørsmålet,
er det ikke grunnlag for å anta at den sakkyndig oppnevnte
og den anmeldte overlegen er nære personlige venner. Det
som derimot er viktig å få avklart i denne saken,
er hvorvidt Helsetilsynet burde ha bedt om en sakkyndig uttalelse
fra et annet sted, f.eks. fra utlandet, ettersom fagmiljøet
innen palliativ medisin er lite i Norge. Spørsmålet
om tilliten til sakkyndiges habilitet kan derfor raskt aktualiseres. 

Departementet har lagt opp til å gå grundigere
inn i saken enn det som har vært mulig forut for denne
spørretimen. Blant annet er det behov for å innhente
ytterligere informasjon fra Helsetilsynet. På nåværende
tidspunkt verken kan eller vil jeg gi noen konklusjon om kvaliteten på Helsetilsynets
saksbehandling.

  Representanten Alvheim vil være kjent
med at helseministeren og han selv har det samme restriktive og
negative syn på aktiv dødshjelp. 

Det jeg må be om respekt for i denne
saken, er at jeg har tatt initiativ til å få en
grundig redegjørelse fra Helsetilsynet, og at jeg midt
under behandlingen av saken ikke kan gi karakteriserende uttalelser
om Helsetilsynets saksbehandling, enn si konkludere i forhold til
det. Men de spørsmål representanten Alvheim tar
opp, vil selvfølgelig være en del av vurderingen
som departementet vil måtte gjøre når
man først har bedt om å få en redegjørelse
for en slik sak.





                

 La meg innledningsvis slå fast at
utvalgets innstilling er et svært viktig dokument, som
har vært premissgivende for flere av de reformene i helsevesenet
vi er i ferd med å gjennomføre. 

For det første bygger dagens forskrift
om ventetidsgarantien i stor grad på utvalgets arbeid.
For det andre pekte utvalget på svakheter ved dagens prioriteringer
og prioriteringssystem som på flere punkter er fulgt opp
av konkrete tiltak. For det tredje la utvalget fram forslag til nye
prioriteringsgrader utover dagens ventetidsgaranti.

Så langt har Lønning II-utvalgets
innstilling vært en viktig premiss for utformingen av hovedkriteriene
for tildeling av ventetidsgaranti etter forskriftens § 8.
Innstillingen har også vært viktig i arbeidet
med pasientrettighetsloven, Ot.prp. nr. 12 for 1998-99, som Stortinget
nå har til behandling. Lønning II-utvalgets påpeking
av manglende prioritering av mennesker med psykiske og kroniske
lidelser er fulgt opp gjennom opptrappingsplanen for psykisk helse
og stortingsmeldingen om rehabilitering. Lønning II-utvalgets
påpeking av personellmangel følges opp gjennom
en egen handlingsplan for helsepersonell og gjennom det nye rådet
for spesialistutdanning og fordeling av leger.

Nå som det juridiske og økonomiske
rammeverket for helsetjenesten kommer på plass, vil departementet
gå videre med de store prioriteringsmessige utfordringer
som Lønning II-utvalget tar opp. Helt konkret arbeider
departementet nå med en oppfølging av disse spørsmålene
i forbindelse med stortingsmeldingen om verdigrunnlaget for helsetjenesten.
Meldingen skal legges fram for Stortinget mot slutten av året.
Jeg har sett det som viktig å se de konkrete ordningene
vi har for prioritering i helsevesenet, i sammenheng med en vurdering
av de sentrale verdier som norsk helsevesen skal bygge på.
Dette mener jeg er av vesentlig betydning dersom man skal få et
godt grunnlag for avgjørelser f.eks. vedrørende
gapet mellom forventninger og muligheter samt grensene for det offentliges
finansiering, som representanten Høegh benytter som eksempel
i sitt spørsmål.

  Jeg er enig i at spørsmålet
om pasientrettigheter og prioriteringer hører nøye sammen,
og jeg mener bestemt at vi i arbeidet med pasientrettighetsloven
har hatt med oss forslagene og tilrådingene fra Lønning
II-utvalget. 

Det representanten Høegh nå reiser
spørsmål om, går rett inn i sosialkomiteens
behandling av et forslag jeg har fremmet for Stortinget, og som
pågår nå. Jeg finner det ikke riktig
her og nå å gå inn i den diskusjonen,
men vil bare si at min intensjon med pasientrettighetsloven har vært å styrke
pasientenes rettigheter på en måte som er gjennomførbar
i dag, og som samtidig gjør det mulig å ivareta
den helhetlige og politiske prioritering i helsevesenet som vi også må ha
rom for. Så får den videre behandling av denne
saken avklare hvor langt vi blir enige.





                

  Som nevnt tidligere, er Lønning II-utvalgets
innstilling et viktig dokument for departementets arbeid med reformer
i helsevesenet. 

Dagens forskrift om ventetidsgarantien bygger
i stor grad på utvalgets arbeid, og Lønning II-utvalgets
innstilling har vært en viktig premiss for utformingen
av hovedkriteriene for tildeling av ventetidsgaranti etter forskriften § 8. 

I høringsnotatet om ventetidsforskriften
ble det vist til Lønning II-utvalgets forslag om å etablere
representative faggrupper for å rangere eller klassifisere
tilstander og tiltak i ulike prioriteringsgrupper. Et flertall av
høringsinstansene var enig i at kriteriene for tildeling
av ventetidsgaranti burde forbedres, men mente at prosessen for å utarbeide
nye kriterier ville bli langvarig, anslagsvis ett til to år.
Departementet vurderte, i tråd med Stortingets vedtak,
behovet for å få etablert en bedre fungerende
tremåneders ventetidsgaranti som ikke tilsa en utsettelse
på ett til to år på grunn av utredninger
i faggrupper. Følgelig ble den nye ventetidsforskriften
gjort gjeldende uten en slik forutgående prosess.

Samtidig mener departementet at praktiseringen
av forskriften må bygge på et medisinskfaglig
skjønn. Det er viktig med konsensus innen de medisinske
fagmiljøene for å sikre pasientene likebehandling.
Departementet har derfor innledet et samarbeid med Den norske lægeforening
og Statens helsetilsyn for å trekke de medisinske fagmiljøene
inn i en diskusjon om kriteriene for tildeling av garanti. I dagens
situasjon, når den nye pasientrettighetsloven avventer
sluttbehandling i Stortinget, er det naturlig å avvente
Stortingets endelige vedtak før en går videre
i denne prosessen.

Når lovgrunnlaget for helsetjenesten
nå snart er på plass, vil vi, som jeg tidligere
i dag har nevnt, følge opp Lønning II-utvalgets
arbeid videre. Det vil først og fremst skje gjennom stortingsmeldingen
Helse 2000, som skal legges fram for Stortinget på slutten
av dette året. Forslaget om faggrupper vil bli tatt opp
i denne sammenheng.

  Den meningen skal Stortinget få i
den stortingsmeldingen som jeg nå arbeider med. 

Generelt vil jeg si at jeg fullt ut deler den
holdning som representanten Sjøli nå gir uttrykk
for, nemlig at det er viktig å få fram prioriteringene
også som grunnlag for å ta politiske valg. Prioriteringer
skjer hver eneste dag i norsk helsevesen, men altfor få av
disse prioriteringene er tatt fram i åpent lende og diskutert
i demokratisk sammenheng, og jeg at tror Lønning II-utvalget
har gitt oss et grunnlag for å gjøre det i enda
større grad enn det vi har maktet til nå. Jeg
håper at denne stortingsmeldingen skal bidra til det, og
da vil vi få rikelig anledning til meningsutveksling også om
disse faggruppenes rolle. 





                

  Helsetjenesten har en stor utfordring når
det gjelder å avklare forventninger og sikre en god forankring
for de prioriteringer som gjøres. Lønning II-utvalgets
innstilling utgjør et svært viktig grunnlag for
en åpen debatt om verdivalg og prioriteringer i helsetjenesten
og om prosedyrene for dette.

Som nevnt, har Lønning II-utvalgets
innstilling vært et viktig dokument i departementets arbeid
med å lage et tidsmessig, hensiktsmessig juridisk og økonomisk
rammeverk for helsetjenesten.

Når det juridiske og økonomiske
rammeverket nå etter hvert kommer på plass, vil
departementet arbeide med de viktige prioriteringsmessige utfordringene
som for øvrig er belyst i innstillingen. Når det
gjelder forslaget om å etablere et uavhengig og tverrfaglig
sammensatt permanent utvalg for prioritering mellom pasientgrupper, er
det riktig at jeg har gitt uttrykk for at et slikt prioriteringsutvalg
kan være hensiktsmessig. 

Dette er en av flere problemstillinger knyttet
til konkrete ordninger for prioritering i helsevesenet som vil bli tatt
opp i den stortingsmeldingen om verdier i helsetjenesten som er
planlagt fremmet mot slutten av dette året. Det er mitt
siktemål at den politiske avklaring som representanten
Lønning etterlyser, skal komme i denne meldingen, og jeg
har allerede tatt det initiativet.

For øvrig vil jeg vise til at Statens
sykehusråd har mandat til å gi råd i
prioriteringsspørsmål. Sykehusrådet har
også uttalt seg i konkrete saker som bl.a. gjelder prioritering,
på initiativ fra departementet. 

  Først til den smule kritikk som representanten
Lønning nå retter mot helseministeren og departementet
når det gjelder sendrektighet. Den kunne jeg nok akseptert
hvis utredningen hadde ligget i en skuff og ikke vært brukt
i noe av det departementet har foretatt seg i det halvannet år
som har gått siden høringsrunden ble avsluttet.
Men som jeg har vist til i de tre foregående svar, har
innstillingen faktisk vært brukt både i utforming
av forskrifter i forbindelse med ventetidsgarantien og i utforming
av psykiatriplanen, rehabiliteringsmeldingen og pasientrettighetsloven.
Så det har slett ikke vært et passivt dokument
liggende på is, det har faktisk vært aktivt brukt.
Men den helhetlige oppfølgingen vil komme i stortingsmeldingen
som jeg nå gjentatte ganger har varslet, og spørsmålet
fra Lønning II-utvalget som går på graderte
egenandeler, hører med i en slik helhet.

