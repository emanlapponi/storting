  Hensikten med innsatsstyrt finansiering – ISF – er å øke
aktiviteten i sykehusene, for derigjennom å redusere
ventetiden for behandling.

I 1998 tilsvarte refusjonssatsen 45 pst.
av den gjennomsnittlige behandlingskostnad. Utover statlige tilskudd
til styrking av sektoren ble bevilgningen finansiert ved trekk i
rammetilskuddene. Uttrekket ble gjort slik at fylkeskommunene ville
motta det samme i statlige overføringer med samme aktivitet
som i basisåret. Dette uttrekket ble gjort på grunnlag
av registreringspraksis i 1995.

Samlet sett får fylkeskommunene etterbetalt
midler for meraktivitet i 1998 i forhold til plantall. Dette beløpet er
imidlertid mindre enn det enkelte av fylkeskommunene har regnet
med. Innsatsstyrt finansiering er en betydelig helsepolitisk reform,
hvor 1998 var det første hele året ordningen var
i drift. Usikkerhet som knytter seg til implementeringen av en slik
stor reform, burde tilsi en viss forsiktighet i den fylkeskommunale
budsjettering. Fylkeskommunene får likevel full økonomisk
uttelling for økt aktivitet, men ikke nødvendigvis
for endret registreringspraksis.

Når Sosial- og helsedepartementet
har funnet å måtte redusere refusjonsgrunnlaget
for enkelte fylkeskommuner, skyldes det i hovedsak to forhold.

For det første: Ved innføring
av ISF var det en betydelig underregistrering av hva sykehusene
faktisk utførte av pasientbehandling. Underregistreringen
innebar at fylkenes rammetilskudd ble tilsvarende mindre redusert. Fylkeskommunene
har derfor fått betalt for all pasientbehandling. 

Etter at ISF ble innført, er kvaliteten
på registreringen blitt bedre og mer i samsvar med retningslinjene. Endret
registrering vil kunne gi urimelig høy økonomisk
uttelling i forhold til faktiske kostnader. Dette gjelder særlig
registrering av dagpasienter og observasjonspasienter. Fylkeskommunene
er orientert i informasjonsskriv i januar 1998 om at bl.a. registrering
av dagpasienter vil kunne bli håndtert særskilt
ved fastsettelse av utbetalingsgrunnlaget.

Sosial- og helsedepartementet har derfor funnet å måtte
redusere utbetalingene der disse klart overstiger faktiske kostnader.
I noen tilfeller ville fylkeskommunene ellers fått en kostnadsdekning
på mellom 200 og 400 pst., mot 45 pst.
som har ligget til grunn for ordningen i 1998.

For det andre: Registreringspraksis som ikke
er i tråd med gjeldende regler. Et eksempel her er pasientbehandling
som ikke omfattes av ordningen med innsatsstyrt finansiering, f.eks.
legevakt og poliklinikk.

Det dreier seg ikke om å «straffe» effektive
fylkeskommuner, men å sørge for at intensjonene
i innsatsstyrt finansiering blir fulgt opp.

La meg avslutningsvis opplyse at departementet
vil ha en dialog med de aktuelle fylkeskommunene om gjennomføringen
av den justerte avregningen for 1998. Det vil bli redegjort for
Stortinget i revidert nasjonalbudsjett.

  Jeg er helt enig med representanten Stang
i at sykehusfinansieringen må være mest mulig
forutsigbar. Det tilsier at departementet har en samvittighetsfull
oppfølging av de retningslinjer som er gitt, og de intensjoner
som er fastsatt for ordningen, i forhold til alle fylkeskommuner.
I den grad noen fylkeskommuner – og i dette tilfelle er
det et fåtall av dem – har dratt systemet lenger
enn det er grunnlag for, ville det være en klar svikt fra
departementets side om ikke dette ble fulgt opp. Det har også med
troverdigheten til innsatsstyrt finansiering å gjøre,
som jeg tror representanten Stang og jeg er enige om at er et system
som vi skal ha, og som vi skal bygge videre på.

Når det gjelder revidert nasjonalbudsjett,
kan jeg på dette tidspunkt bare avgrense meg til å si
at vi vil komme med et samlet fremlegg av utviklingen for innsatsstyrt
finansiering, inklusiv dette spørsmålet, i det
dokumentet som Regjeringen presenterer for Stortinget i den forbindelse.

  La meg først bemerke at pasienter
som trenger behandling straks ved norske sykehus, får behandling
straks.

La meg så si at dette ikke er noen
straffeekspedisjon overfor enkelte fylkeskommuner. Dette er departementets
arbeid med å følge opp et system og et regelverk
og intensjonene i et system slik at det virker etter hensikten. Det
ansvaret må departementet ha, selv om det er ubehagelig,
og selv om det fører til at noen ikke får de pengene de
hadde regnet med å få. For det kan ikke være
rimelig at man skal få oppgjør for en type pasientbehandling
som ikke inkluderes i systemet, eller at man skal få oppgjør som
mange ganger overstiger det de faktiske kostnader ved denne behandlingen
representerer. Det tror jeg virkelig ville bidratt til å rive
ned legitimiteten og respekten for dette systemet.

Det jeg kan love, er at vi skal ha en dialog
med de angjeldende fylkeskommuner. Det vil være et møte
med fylkeskommunene på fredag, og vi vil ha en dialog om gjennomføringen
av denne justerte avregningen.





                

