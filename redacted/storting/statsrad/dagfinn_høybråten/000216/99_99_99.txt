 Det finnes i dag ikke noe spesielt tilbud til
barn under fem år, fordi aktuelle behandlingssteder ikke
har egnede fysiske fasiliteter for denne gruppen. Behandling av
grupper av barn under fem år krever ekstra tilsyn og overvåking
samt spesialtilpassede fysiske forhold som f.eks. barnesenger, sikring av
trapper og svømmebasseng, i tillegg til strenge krav til røykfrie
lokaler, diett, hygiene mv. Det gis imidlertid tilbud til en og
annen under fem år i gruppen for større barn.
Tilbudet er i dag lokalisert til Los Teques, Den Norske skoles internat,
på Gran Canaria.

Etterspørselen etter behandlingstilbud
for barn med astma og atopisk eksem har heller ikke vært
spesielt stor ifølge sekretariatet for behandlingsreiser
ved Rikshospitalet. Det er ikke mange land, om noen i det hele tatt, som
etterspør dette behandlingstilbudet. 

Det ble avviklet en prøvegruppe for
barn under fem år i 1998 ved Igalo-instituttet i Montenegro.
På grunn av den politiske situasjonen kunne prosjektet
ikke videreføres i 1999. Når situasjonen i området
er tilstrekkelig stabil, vil det kunne bli aktuelt å vurdere å sende
grupper av barn under fem år til Igalo-instituttet. 

Jeg nedsatte i 1999 et utvalg for å vurdere
dagens ordning for behandlingsreiser til utlandet, bl.a. for å se
på om dagens ordning omfatter de pasientgrupper som har størst
behov for ordningen. 

Utvalget skal gi sine tilrådinger
om hvordan ordningen bør være i fremtiden, og
en NOU vil bli overlevert meg i slutten av februar. Deretter skal
denne utredningen ut på en tre måneders høring,
hvoretter departementet vil ta stilling til de konkrete forslagene
som der kommer.

  Selv om tilbudet til barn under fem år
når det gjelder utenlandsbehandling, er slik som jeg redegjorde
for i mitt hovedsvar, er det jo ikke slik at denne gruppe barn står
uten behandlingstilbud i Norge. Det er det grunn til å minne
om. 

Når det gjelder spørsmålet
om hva som bør være det fremtidige tilbudet når
det gjelder utenlandsbehandling, viser jeg til at det ble tatt initiativ
til en prøvegruppe i 1998, og det er jo et uttrykk for
at man faktisk har vurdert å gi et slikt tilbud. Av beklagelige
grunner, som er godt forståelige, måtte man fryse
det opplegget i fjor, men vi vil vurdere det på nytt når
situasjonen tillater det. 

Spørsmålet om finansiering
finner jeg grunn til å ta stilling til i forbindelse med
at vi får den brede gjennomgangen av hva slags utenlandsbehandling
vi skal tilby, fra utvalget, som om kort tid leverer innstilling.





                

  Fylkeskommunen har ansvar for å yte
nødvendige spesialiserte helsetjenester, herunder utredning
av personer som har behov for rehabiliterings- og habiliteringstiltak.

For å styrke rehabiliterings- og habiliteringsfeltet
har det siden 1994 vært satt av øremerkede midler
som har vært fordelt til fylkeskommunene. De første
fem årene ble midlene fordelt etter søknad fra
den enkelte fylkeskommune. Når det gjelder teamvirksomhet
i Møre og Romsdal, kan det nevnes at det i 1998 ble bevilget
midler til sentralteam for rehabilitering ved Sentralsjukehuset
i Møre og Romsdal, barnehabilitering – helhetlig
tilbud for barn og unge med funksjonshemming – ved Fylkessjukehuset
i Kristiansund og sykehusinternt rehabiliteringsteam ved Fylkessjukehuset
i Molde. I 1999 og 2000 er midlene fordelt etter objektive kriterier.
Med disse midlene har fylkeskommunene fått en mulighet
til å styrke virksomheten innen rehabilitering og habilitering.
Det har vært en forutsetning at de tiltak som settes i
gang, videreføres og ikke legges ned, selv om det ikke
bevilges særskilte midler til tiltak. 

I takstheftet for offentlige poliklinikker
finnes det flere takster som kan brukes til habilitering av barn
i og utenfor institusjon. Takstsystemet legger således
etter departementets vurdering ikke begrensninger i forhold til hvordan
tilbudet er organisert lokalt, så lenge utredning eller
behandling er ledet av sykehusansatt lege. Det er ikke utarbeidet
egne takster for voksenhabilitering. Her kan imidlertid de generelle
takstene for rehabilitering eller fysikalsk behandling brukes. Hvis
det er slik at behandlingstilbudet til denne pasientgruppen er organisert slik
at det ikke utløses poliklinisk eller annen refusjon, synes
det som et alternativ til å legge ned dagens tilbud vil
være å vurdere en annen organisering av tilbudet.
Utover dette vil jeg på generelt grunnlag si at helsesektoren må styres
i tråd med overordnede nasjonale målsettinger. Økonomiske
virkemidler er bare en del av dette bildet, i tillegg til organisering
og ledelse.

Etter at ansvarsreformen ble gjennomført
har det vært en forutsetning at tjenester til psykisk utviklingshemmede
skal integreres i det ordinære hjelpeapparatet. Psykisk utviklingshemmede
skal, som andre, ha tjenester som er tilpasset deres behov. Det
er opp til den enkelte kommune og fylkeskommune å vurdere
hvordan en best kan yte disse tjenestene uten å bygge opp
en ny særomsorg.

Utover dette vil jeg vise til mitt svar på det
neste spørsmålet fra representanten Nesvik, hvor
jeg redegjør for hva jeg og Regjeringen gjør for å kartlegge
dagens ressurssituasjon, hvor også årsaker og
konsekvenser belyses.

Jeg er kjent med at Møre og Romsdal
fylkeskommune opplever en stram økonomisk situasjon. Fylkeskommunen
har orientert departementet om dette i både brev og møter.
Fylkeskommunen har ansvar for å organisere og prioritere
behandlingen av pasienter. Med de midler som er bevilget særskilt
for å styrke rehabiliterings- og habiliteringstjenesten
i fylkeskommunene, og med de muligheter som gis i poliklinikktakstene,
skulle det ligge til rette for at fylkeskommunene ivaretar sitt
ansvar overfor ulike grupper funksjonshemmede.

  Det representanten Nesvik i dette spørsmålet
og i tilleggsspørsmålet viser til, er et administrativt
forslag fra en intern prosess i Møre og Romsdal fylkeskommune
som ikke har vært til noen endelig politisk behandling.
Jeg må si jeg har den tiltro til folkevalgte myndigheter
i Møre og Romsdal at de avveier dette på en klok
måte i forhold til de føringer som foreligger
fra nasjonalt hold, og som jeg har redegjort for. Jeg ville få det
svært travelt hvis jeg skulle forholde meg til alle mulige
innsparingsforslag som ligger i skuffene til byråkrater
i fylkeskommunene.

Vi må forholde oss til de vedtak som
treffes. Det skal jeg gjøre hvis Møre og Romsdal
fylkeskommune treffer et vedtak som klart strider mot nasjonale
retningslinjer.





                

  Jeg vil innledningsvis si at jeg er bekymret
over den situasjonen representanten Nesvik beskriver, med overbelegg
og korridorpasienter. Derfor har jeg tatt initiativ både
overfor Statens helsetilsyn, Kommunenes Sentralforbund og fylkeskommunene til
en oppfølging av problemet med korridorpasienter i sin
brede alminnelighet. Jeg mener at det er et problem som vi i mye
større grad burde klare å få bukt med,
fordi det i stor grad går på organisering av virksomheten.
En slik situasjon som her beskrives, er ikke i tråd med
nasjonale målsettinger for helsesektoren. Jeg vil vise
til det ansvar den enkelte fylkeskommune har for å organisere
og prioritere pasientbehandlingen i tråd med disse målene.

La meg videre si noe om den satsingen som er
gjort fra statlig side i forhold til sykehussektoren generelt de siste årene.
Tilskuddene til sykehussektoren har økt relativt kraftig
utover hele 1990-tallet. Staten har økt sin finansieringsandel,
særlig gjennom innsatsstyrt finansiering, som ble innført
i 1997. Antall innleggelser av pasienter har økt med 5 pst.
fra 1996 til 1998. Prognosene for 1999 tyder på at denne
veksten fortsetter. Bruddene på den nye ventetidsgarantien
har sunket vesentlig i samme periode, og nye tall vi fikk i går,
viser at denne trenden holder seg. Fra 1997 og fram til i dag er
utbetalingene til innsatsstyrt finansiering økt med i størrelsesordenen 1,8 milliarder kr.
Veksten har vært større enn forutsatt, og dette
presser allerede trange fylkeskommunale rammer når fylkeskommunenes
egenfinansiering av aktivitetsøkningen skal dekkes.

Finansieringsordningen kjennetegnes ved at
de statlige tilskuddene til fylkeskommunene gjøres avhengig
av hvor mange pasienter som behandles ved sykehusene. Det rapporteres
likevel om til dels store underskudd, spesielt ved regionsykehusene.
Det foreligger foreløpige tall for netto driftsresultat
for 14 fylkeskommuner. Disse viser et samlet underskudd på 480 mill. kr,
mot et overskudd i 1998 på 240 mill.  kr
og et gjennomsnitt i perioden 1994-1997 på 1,3 milliarder kr.
Tallene viser stor variasjon mellom fylkeskommunene.

Dette indikerer at økonomien i fylkeskommunene
i år blir svært krevende, og fordi fylkeskommunal økonomi er
vanskelig, blir sykehusøkonomi vanskelig. Sykehusene utgjør
som kjent en meget stor andel av fylkeskommunenes økonomi.

Dette er noe av bakgrunnen for at det nå foretas
en bred gjennomgang av sykehusenes økonomi. Det arbeidet
er i gang i et samarbeid mellom Kommunenes Sentralforbund, fylkeskommunene,
sykehusene og staten. Eksterne forskningsmiljøer er tatt
med for å kunne belyse situasjonen med nye undersøkelser
og foreliggende forskningsresultater. Hensikten er å få en
bred vurdering, med vekt på å beskrive dagens
ressurssituasjon, der årsaker og konsekvenser belyses.
Denne gjennomgangen må skje innenfor knappe tidsfrister,
og jeg kommer tilbake til Stortinget innen utgangen av mars med
en proposisjon og med forslag til tiltak.

  Man kan umiddelbart stille seg spørrende
til en slik situasjon som er beskrevet i media, og som representanten
Nesvik foreholder meg.

Det vi imidlertid må forholde oss
til, er den ansvarsdeling som gjelder i sykehusvesenet. Jeg er klar
over at representanten Nesvik ønsker en annen ansvarsdeling
der det er mulig å stille helseministeren til ansvar for 5 mill. kr
disponert på den ene eller andre måten ved et sykehus.
Men slik ansvarsdelingen er nå, må jeg forholde meg
til det som er mitt ansvar. Det er å sørge for
at dette sykehuset og andre sykehus har rammebetingelser som gjør
at de kan drive forsvarlig. Det ansvaret tar jeg. Den gjennomgangen
jeg redegjorde for, er et uttrykk for det. Og så må lokale
myndigheter, som jeg skjønner har studert dette forholdet
inngående ved befaring av sykehuset, ta ansvar for å forholde
seg innenfor disse rammebetingelsene.





                

  Det er sammensatte årsaker til at
noen kommuner blir pålagt å ta imot flere turnusleger
samtidig som utkantkommuner med behov ikke får turnusleger.
De viktigste årsakene er knyttet til tidsfaktoren, til
regelverket og til økende antall turnusleger. Jeg har tatt
initiativ til en full gjennomgang av denne ordningen for å møte
en del av de problemer som her er beskrevet.

Kandidatene velger turnusplass ca. ni måneder
før turnustjenesten skal påbegynnes. De velger
da ved hvilket sykehus de skal utføre tjeneste. Samtidig
velger de i hvilket fylke de skal gjennomføre turnustjeneste
i kommunehelsetjenesten. Turnustjenesten varer i tolv måneder
ved sykehus, etterfulgt av seks måneders tjeneste i kommunehelsetjenesten.
Valg av turnussted i kommunehelsetjenesten gjøres således
ca. ett år og ni måneder før den påbegynnes.

I november 1997 ble det åpnet for
at utenlandsmedisinere kunne delta i den offentlige fordelingen
av turnusplasser. Dette medførte at et stort antall kandidater
med utdanning og statsborgerskap fra Sverige meldte seg på. Fylkeslegen
i Oslo fremskaffet, som normalt, et like stort antall turnusplasser
som antall påmeldte kandidater. Da valget av turnusplass
skulle foretas, viste det seg at mange av kandidatene fra Sverige
ikke møtte. Dette resulterte i at en rekke plasser ikke
ble valgt, særlig ved sykehus i Nordland og Finnmark. Disse
sykehusplassene var igjen bl.a. koblet opp mot kommuner i de samme
fylkene. Problemet ble ytterligere forsterket av at enkelte kandidater som
hadde valgt turnusplass, ikke møtte til avtalt turnustjeneste.

Ved fordeling av turnusplasser i mai 1998 forsøkte man å unngå en
lignende situasjon. Det ble stilt færre plasser til disposisjon
enn antall kandidater som skulle velge. Likevel var det flere kandidater
enn forventet som trakk seg, og plasser ble stående ledig.

Ved valget i november 1998 tok fylkeslegen
i Oslo i bruk såkalte «blinde plasser».
Den nye ordningen innebærer at alle kandidater med utdanning
og statsborgerskap fra EØS-land får velge plass etter det
ordinære valget. Disse velger så blant de plassene
som fortsatt er ledige. Den nye ordningen innebærer at
plasser som blir ledige, f.eks. fordi kandidater får utsettelse,
permisjoner osv., blir fylt opp av kandidater med en såkalt «blind plass».

Et forhold som kompliserer administreringen
av turnustjenesten, er økende forskjeller i antall kandidater
ved fordelingene vår og høst. Dette skyldes økt
antall studieplasser i Norge og flere nordmenn som studerer i utlandet.
Prognoser viser at antall kandidater som uteksamineres i januar,
vil være stabilt i de nærmeste årene,
mens antall kandidater som uteksamineres i juli, er sterkt økende – dette
som følge av at universitetene i Tromsø og Trondheim
bare uteksaminerer studenter i juli. Samtidig melder de fleste utenlandsmedisinere – også de
norske – seg til turnustjeneste med start i juli.

Jeg er klar over at reglene for valg og tildeling
av turnusplass har skapt problemer både for kommuner og
for sykehus. Dette er også omtalt i Ot.prp. nr. 99 for
1998-99 om fastlegeordningen, som Stortinget nå behandler.
Jeg har derfor nedsatt en arbeidsgruppe med representanter for alle
berørte parter. Denne skal innen 15. mai komme med forslag
til et system for fordeling av turnusleger som gir forutsigbarhet
og sikkerhet for tildeling, både for sykehusene
og for kommunene.

Stortinget har bevilget midler til økning
i antall studieplasser i medisin. Det er bred politisk oppslutning
om at vi skal bidra til at alle norske ungdommer som studerer medisin
i utlandet, ønskes til Norge etter endt utdanning. Da må vi
tilrettelegge for at disse også får turnusplass. Den
store økningen i antall turnusleger vil innebære
at flere kommuner som tidligere ikke har hatt turnuslege, også vil
måtte motta slik lege.

Det er opp til den enkelte kommune å avgjøre
hvorvidt ansatte leger eller privatpraktiserende leger skal være
veiledere for turnuslegene. Fastlegeordningen vil innebære
at en større andel av allmennlegene vil være privatpraktiserende.
Det er derfor naturlig at en økende andel privatpraktiserende
leger vil måtte delta som veiledere av turnusleger.

 Den grundige gjennomgang som jeg varslet, er
knyttet til den arbeidsgruppen som vi nå har nedsatt, som
ikke bare skal forklare hvorfor situasjonen er blitt som den er
blitt, for det synes jeg i og for seg vi har en relativt god oversikt
over, men som skal komme med forslag – bl.a. knyttet opp
mot fastlegeordningen som skal tre i kraft neste år – om
hvordan en kan unngå den type skjevheter som både
representanten Ballo og jeg er helt enige om er uheldige. Vi må innrette
oss slik at vi kan unngå dette.





                

  Behandling av sykdommen transseksualisme er
en landsfunksjon som er tillagt Rikshospitalet. Arbeidet med pasienter
som på grunn av transseksualisme har ønsket kirurgisk
kjønnskonvertering, hadde sin spede begynnelse i 1963.
Rikshospitalet har siden den gang foretatt kirurgisk kjønnskonvertering av
om lag 170 pasienter.

Behandling er imidlertid langt mer omfattende
enn de kirurgiske konverteringer og korreksjoner. Psykiatrisk veiledning
og støttebehandling er en helt vesentlig del i utvelgelsen
av pasienter som bør tilbys hormonell behandling, som ofte
foregår over fra ett til to år, og deretter kirurgisk
konvertering, som ofte involverer flere operasjoner. Psykiatrisk
støtte og etterbehandling er viktig også i disse
fasene samt i den videre oppfølgingen av pasientene.

Rikshospitalet har derfor knyttet til seg et
tverrfaglig behandlingsteam, en arbeidsgruppe, bestående
av enkeltpersoner med spesiell faglig innsikt for denne pasientgruppen.
Arbeidsgruppen bestod fram til årsskiftet av en plastikkirurg,
to psykiatere, en endokrin, en gynekolog og en psykiatrisk sykepleier,
men personene var spredt på forskjellige sykehus.

De psykiatere som til nå har vært
tilknyttet arbeidsgruppen, meddelte Rikshospitalet ved årsskiftet
at de trekker seg, og den plastikkirurgen som har forestått
de kirurgiske konverteringene, har sagt opp sin stilling ved Rikshospitalet.

Rikshospitalet har imidlertid i brev til Sosial-
og helsedepartementet av 11. februar i år
understreket:

«De
pasienter som enten har startet kirurgisk behandling, og hvor det
altså gjenstår en eller flere operasjoner, vil
selvfølgelig bli ferdigbehandlet. På samme måte
vil de pasienter som har startet hormonbehandling og er forespeilet
kirurgisk konvertering, også få gjennomført
denne behandlingen ved Rikshospitalet.»

Rikshospitalet har dessuten orientert om at
situasjonen innebærer at hospitalet pr. i dag ikke kan
tilby behandling til nye pasienter, men at de vil arbeide for at
arbeidsgruppens funksjon skal bli formalisert, slik at nye pasienter
i fremtiden vil kunne tilbys behandling.

Rikshospitalet får ikke øremerkede
midler for å ivareta landsfunksjoner, men er en nettobudsjettert
tilskuddsinstitusjon med vide budsjettfullmakter. Rikshospitalet
er nå bedt om snarest å komme tilbake med en sak
til departementet, hvor de redegjør for hvordan de kan
ivareta tilbudet til de transseksuelle, i tråd med den
landsfunksjon som hospitalet har.

  Representanten Ballo siterer ganske riktig
fra et brev av 3. februar i år, men når jeg siterte
fra et brev av 11. februar i år, var det faktisk fordi
det i mellomtiden har vært en prosess mellom Rikshospitalet
og departementet.

Vi kan fra departementets side ikke akseptere
at en landsfunksjon bare forsvinner, og at pasienter som er i et behandlingsforløp,
plutselig får avbrutt sin behandling uten at det tilbys
noe alternativ. Derfor har Rikshospitalet lovet det jeg siterte
direkte fra brevet av 11. februar.

I tillegg til det har departementet tatt initiativ
til at Rikshospitalet kommer med en sak til oss hvor de redegjør
for hvordan de i fremtiden vil ivareta sin landsfunksjon. 

Og da har jeg svart på vegne av Helsedepartementet. De
andre spørsmål som representanten Ballo viser
til, som ligger utenfor mitt departement, synes jeg ikke det er
riktig å kommentere her og nå.





                

