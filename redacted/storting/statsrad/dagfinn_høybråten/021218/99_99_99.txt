 Det spørsmålet som representanten
Reikvam stiller, berører flere ulike forhold knyttet til
organiseringen av sykehusene i helseforetak. De regionale
helseforetakene har et helhetlig ansvar for gjennomføring
av helsepolitikken i tråd med de beslutningene som fattes
i denne sal. Gjennom behandling av St. prp. nr. 59
for 2001-2002 om sykehusøkonomi har Stortinget stilt krav
om at de regionale helseforetakene skal
gjennomføre betydelige omstillings- og effektiviseringstiltak,
nettopp for å kunne gi bedre effekt
av bruken av helsetjenestens ressurser.

Samtidig forutsetter foretaksmodellen at viktige
enkeltstående beslutninger forelegges Helsedepartementet, og
at beslutninger skal tas av foretaksmøtet, som i praksis
vil si helseministeren. Stortinget har i helseforetaksloven gitt
de generelle rammene for hvilke saker som skal legges fram for slik
avgjørelse. Jeg vil understreke at når slike saker
legges fram for departementet, må vi få belyst best
mulig hvilke virkninger endringene vil få for tjenestetilbudet
til pasientene. Dette må imidlertid ikke blokkere for
enhver omstilling og effektivisering som gir bedre helsetjenester
til pasientene og bedre utnyttelse av ressursene.

Helse Øst har ganske riktig vurdert
ulike tilnærminger i forhold til framtidig bruk av Stensby.
Styret for Akershus Universitetssykehus behandlet saken om Stensby
på nytt fredag 13. desember og fattet da vedtak om ikke å videreføre
arbeidet med å utrede avvikling av
sykehuset. Akershus Universitetssykehus vil i stedet anvende Stensby
mer effektivt gjennom økt og spesialisert øre-nese-hals-virksomhet,
mer planlagt kirurgi og økt indremedisinsk
virksomhet, mens akuttfunksjonen innen kirurgi
vil bli avviklet. Denne omlegging av driften er planlagt gjennomført
på nyåret i 2003. Dette betyr at Helse
Øst heller ikke viderefører ytterligere utredning
vedrørende regionale konsekvenser
i tilfelle avvikling av Stensby.

Den konkrete problemstillingen som representanten Reikvam
reiser, er dermed ikke aktuell, men rent generelt har
jeg etter lov om helseforetak mulighet til å stanse eventuell
nedleggelse av sykehus. Det må selvsagt vurderes grundig
for det enkelte forslag med hensyn til hvilke konsekvenser det vil
få.

Jeg vil samtidig føye til
at Stortingets rolle i styringen av helsepolitikken er viktig, og
den ønsker jeg å ivareta gjennom
det plan- og meldingssystem som departementet nå arbeider
med, slik jeg også orienterte om i budsjettdebatten
i denne sal for en uke siden. Plan- og meldingssystemet for helseforetakene
vil inngå i Helsedepartementets årlige budsjettforslag
overfor Stortinget som grunnlag for Stortingets styring av spesialisthelsetjenesten.
I en slik sammenheng vil det være naturlig å melde om
vesentlige enkeltstående saker som har vært til
behandling.

Kjell Engebretsen hadde
her overtatt presidentplassen.

 Jeg vil i samråd med de regionale
helseforetakene løpende vurdere om det foreligger
saker, særlig i forbindelse med omstrukturering av spesialisthelsetjenesten,
som tilsier at spørsmålene bør behandles
i foretaksmøtet. Jeg har nevnt eventuell nedleggelse
av sykehus som et eksempel på en
sak som jeg normalt vil si må behandles av eier. Spørsmålet
om arbeidsdeling mellom sykehus og omstrukturering
av oppgavefordelingen mellom sykehus, og nærliggende
sykehus, vil normalt ikke være av en
slik art at det vil kreve foreleggelse for Helsedepartementet. Det
må i så fall være at det foreligger
helt spesielle sider ved saken som tilsier det. Det anser jeg ikke å være
tilfellet, slik jeg er orientert om, når det gjelder de
foreliggende planene for Stensby sykehus.

 Jeg har en relativt vid adgang til å vurdere
hva som er saker av viktighet, og som bør løftes
til foretaksmøtet. Den adgangen akter jeg å bruke
for å gjennomføre det jeg oppfatter som Stortingets
vedtatte helsepolitikk. Men jeg akter ikke å bruke den
til en detaljstyring av sykehusene når det gjelder
deres organisering, og når det gjelder arbeidsfordelingen mellom
sykehusene, for det var ikke siktemålet med den sykehusreformen
Stortingets flertall vedtok. I denne avveiningen vil jeg også være
bevisst på at sykehusene skal styres gjennom åpne
prosesser. Det er ikke slik at prosessen rundt omstruktureringen
av spesialisthelsetjenestene i Helse Øst har vært noen
lukket prosess. Tvert imot. Alle utredninger har vært
lagt ut på Internett, og det har vært åpne
diskusjoner. Det forhold at saken har vakt stort engasjement, er
et resultat av at det faktisk har vært en åpen
prosess.





                

 Jeg viser til hva det ansvarlige helseforetak,
Helse Nord, har sagt om dette. Jeg vil sitere fra en pressemelding
de sendte ut den 13. desember:

«Det
foreligger ingen planer eller intensjoner
om å legge ned akuttberedskapen ved sykehusene
i Finnmark. Helse Nord vil være en garantist
for at finnmarkingene skal ha en spesialisthelsetjeneste som er
av god kvalitet og tilgjengelighet tilpasset de svært spesielle
geografiske og kommunikasjonsmessige forhold finnmarkingene lever
under. Det gjør at løsningene ikke kan
bli lik de en kan ha der det er noen få mil mellom
sykehusene. Samtidig må kravene til faglig kvalitet også oppfylles
i Finnmark. I noen situasjoner kan nærhet til
tilbud og krav til faglig kvalitet stå i konflikt med hverandre.
Da må løsninger som sikrer faglig kvalitet tilfredsstilles.»

Jeg legger til grunn at det Helse Nord her
sier, er en bekreftelse på at de deler det syn som representanten Schjøtt-Pedersen
her gir uttrykk for.

 Jeg mener at jeg allerede har svart
på dette tilleggsspørsmålet fra representanten
Schjøtt-Pedersen, idet jeg har stilt meg bak det Helse Nord
har sagt om akkurat dette, og som jeg har sitert i mitt første
tilleggssvar.





                

 Jeg går ut fra at representanten Alvheim
sikter til en reportasje i Dagsavisen fra samme dato. Der vises
det til et brev fra fylkeslegen i Akershus til Helsedepartementet
hvor han har tatt opp spørsmålet om fastlegers
tilgang til opplysninger i fastlegeregisteret. Fylkeslegen mener
at tilgang til opplysninger om hvem som er pasientens fastlege,
vil legge til rette for bedre kommunikasjon mellom
fastlegene. Derigjennom kan fastlegeordningen
i sterkere grad redusere problemet med at misbrukere
går til flere leger for å få tilgang
til A- og B-preparater. Jeg kan altså med en gang slå fast
at fylkeslegen ikke mener at fastlegeordningen har
gjort det lettere for misbrukere å skaffe seg A- og B-preparater.

Problemet med såkalt
legeshopping, dvs. at misbrukere går fra lege
til lege for å få skrevet ut vanedannende midler – A-
og B-preparater – har eksistert i mange år.
Et viktig grep for å redusere muligheten til slik legeshopping
er innføringen av fastlegeordningen. Så godt som alle
innbyggere har en fast lege som har ansvar for å følge
opp innbyggerens behov i forhold til allmennlegetjenester.

Spesielt i forhold til utskrivning
av A- og B-preparater er det viktig å ha informasjon om
pasientens sykehistorie. I tråd med god legepraksis bør
derfor innbyggeren få beskjed om å henvende seg
til sin faste lege ved behov for slike medisiner. I henhold
til merknad til § 7 i forskrift
om fastlegeordningen har fastlegen
ansvar for personens journal og oppdatering av sykehistorie og bruk
av legemidler. Dersom en lege skriver ut medikamenter
til andre enn sine faste pasienter, bør
legen sørge for at fastlegen gis melding i etterkant. Legen
bør derfor ha sterke faglige grunner for å skrive
ut A- eller B-preparater i tilfeller der pasienter ikke ønsker å oppgi
hvem som er vedkommendes faste lege.

Helsetilsynet og fylkeslegene har som tilsynsmyndighet
betydelig fokusering på foreskrivning av vanedannende medikamenter.
Som ledd i arbeidet med å bidra til forsvarlig rekvireringspraksis
utgav Helsetilsynet i 2001 en veileder om legers rekvirering av
vanedannende medikamenter. Helsemyndighetene er opptatt av at rekvirering
av slike medikamenter skal følges opp med sikte på å unngå misbruk.

Tilbakemelding til fastlegen kan forenkles
dersom han gjennom tilgang til opplysninger i fastlegeregisteret kan
få navn og adresse til innbyggerens fastlege. Det kan sikre
tilbakemelding i de tilfeller der pasienten ikke husker
hvem som er fastlegen.

Slik situasjonen er i dag, er det trygdeetaten
som har direkte tilgang til fastlegeregisteret. Opplysninger om hvem
som er innbyggerens fastlege kan fås gjennom telefonisk
kontakt med fastlegekontoret i fylket. Trygdeetaten kan gi opplysninger
om hvem som er innbyggerens fastlege, til AMK-sentraler, legevakt
og sykehus i situasjoner der innbyggeren selv er ute av
stand til å oppgi fastlegens navn eller til å gi
samtykke til at informasjonen innhentes på grunn av bevisstløshet eller
forvirring av et eller annet slag. Når det gjelder
tilgang til fastlegeregisteret, kan jeg opplyse
at Helsedepartementet i samarbeid med Rikstrygdeverket
arbeider med å finne gode tekniske løsninger
for elektronisk overføring av opplysninger fra registeret.
Jeg vil sørge for at spørsmålet om hvem
som skal gis tilgang til opplysninger i fastlegeregisteret i denne
sammenheng, vil bli vurdert på nytt. Departementet vil
da ta synspunktet til fylkeslegen i Akershus med i en slik vurdering.

 Grunnlaget for tilgang til de opplysninger
som ligger i fastlegeregisteret, er at man har et berettiget behov
for dem i sin tjeneste for å ivareta pasientens
interesser. Det er det som er grunnlaget for at AMK-sentraler, legevakt
og sykehus i situasjoner som jeg beskrev i mitt første
svar, er gitt en slik anledning til å få disse
opplysningene.

Jeg vil imidlertid i forbindelse med den vurdering
og det arbeidet vi nå har i gang, sammen med Rikstrygdeverket,
om tekniske løsninger for elektronisk overføring av
opplysninger fra fastlegeregisteret, vurdere om det er et berettiget
behov for fylkeslegen å ha en slik tilgang.

 La meg i forhold til representanten Alvheims
anførsler si at jeg mener at fastlegeordningen
faktisk har svart til forventningene på mange områder.
Senest i dag har vi en sak i nyhetene som viser at vi har fått
en langt bedre legedekning etter at fastlegeordningen
ble innført.

Når det gjelder det konkrete spørsmålet,
vil jeg sørge for at det blir vurdert i forbindelse med
den gjennomgangen vi nå har, sammen med Rikstrygdeverket,
med hensyn til den praktiske tilgangen til fastlegeregisteret. Og da
vil også spørsmålet angående
regelverket bli vurdert på nytt.





                

 Styret i Helse Vest igangsatte våren
2002 arbeidet med en strategisk plan. Det er gjort for best mulig å kunne
ivareta sykehusreformens intensjoner
og målsettinger, og det innebar bl.a. iverksetting av et
prosjekt om funksjonsfordeling, om arbeidsfordelingen, mellom
sykehus. Dette er også i tråd med Stortingets
behandling av St.prp. nr. 59 for 2001-2002, om sykehusøkonomi,
fra i vår, der det ble stilt krav om at de regionale
helseforetakene skal gjennomføre betydelige omstillings-
og effektiviseringstiltak for å kunne gi bedre
effekt av bruken av helsetjenestens ressurser. Bakgrunnen for funksjonsfordelingsprosjektet
er at Helse Vest vil vurdere om man ved en bedre organisering
av dagens tilbud kan sikre pasientene et mer likeverdig tilbud,
både med hensyn til kvalitet, tilgjengelighet og økonomi.

Helse Vest offentliggjorde 9. desember i år
en delrapport med forslag til en mulig framtidig organisering av akuttfunksjonene
i regionen. Denne delrapporten skal inngå i den samlede
vurderingen i funksjonsfordelingsprosjektet. Jeg har fått
opplyst at forslagene i akuttprosjektet i første
omgang vil bli behandlet på nyåret av
arbeidsgruppen for funksjonsfordeling og styringsgruppen for strategiprosessen.
Deretter vil rapporten fra prosjektet bli oversendt de lokale helseforetakene
til behandling, før den behandles i styret for Helse Vest
i månedsskiftet februar/mars 2003. Det er med
andre ord ikke tatt stilling til noen
av forslagene i den framlagte rapporten. For å sikre
god medvirkning fram til beslutning er det lagt opp til en bred
drøftingsprosess, med muligheter for innspill fra ulike
målgrupper før endelig styrebehandling.
Det legges f.eks. opp til en formell høringsrunde som inkluderer
regionale og lokale myndigheter, i
tillegg til brukerutvalg og foretaksorganisasjonen.

Jeg finner det lite hensiktsmessig å gå inn
i en konkret diskusjon om de aktuelle tiltakene her og
nå. Jeg vil imidlertid understreke at det ikke
er framsatt forslag om total nedleggelse etter
utradering av de omtalte spesialisthelsetjenestene i tilknytning
til de aktuelle lokalsykehusene, slik framstillingen i spørsmålet
kan gi inntrykk av.

Jeg vurderer at det opplegget for videre prosess
som Helse Vest legger opp til, på en god måte
søker å ivareta Stortingets intensjoner
om åpenhet og medvirkning. Det er langt fram til en endelig
beslutning fra det regionale styret
foreligger. Derfor finner jeg det ikke riktig å uttale meg
om enkelttiltak. Men jeg kan forsikre representanten Bjørlo
Lysbakken om at jeg for min del vil ha en særlig årvåkenhet
i forhold til forslag som kan sies å bryte med vedtatt
helsepolitikk her i salen, og jeg vil ikke nøle
med å benytte meg av min mulighet til å løfte
beslutninger til foretaksmøtet, dersom det dreier
seg om saker av viktighet, og om saker som jeg er i tvil om vil være
i tråd med Stortingets vedtatte helsepolitikk.

 Det er nasjonal helsepolitikk å sørge
for at det skal være en god akuttberedskap av
høy kvalitet og i rimelig nærhet i hele
landet, også innenfor Helse
Vests ansvarsområde.

Det vil helt klart være
et spørsmål av nasjonal betydning
dersom Helse Vest skulle gjøre alvor av spørsmålet om å legge
ned enkeltsykehus innenfor sitt ansvarsområde.
Da vil jeg bruke den myndighet som helseforetaksloven
gir meg, til å løfte beslutningsansvaret til et
nasjonalt og politisk nivå.

Men når prosessen nå er i
en utredningsfase, ber jeg om respekt for at de ansvarlige organer
må få lov til å gjennomføre
en utredning av effektiviseringstiltak – som Stortinget
har forutsatt at de skal gjøre – uten at helseministeren
i forkant peker på at det tiltaket liker han, det tiltaket
liker han ikke. Det ville være i strid med reformens
intensjoner, slik det er vedtatt av et flertall her i huset.

 Jeg vil på et egnet tidspunkt be om å bli
orientert om de planene som foreligger, når de er kommet
lenger i en utredningsfase. Jeg vil sammen med Helse Vest da vurdere
om det foreligger slike planer eller
slike forslag som tilsier at beslutningen bør løftes
til foretaksmøtet, som er helseministeren. Det vil jeg
gjøre i nær kontakt og i dialog med
Helse Vest, slik jeg har varslet.





                

