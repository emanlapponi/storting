 Det er en meget viktig problemstilling representanten
Gløtvold tar opp i sitt spørsmål. Problemet
innen primærlegetjenesten er sammensatt og krever derfor
bruk av ulike virkemidler. Jeg vil forsikre om at helsemyndighetene
prioriterer dette feltet høyt. I tillegg til iverksettelse
av ulike stimuleringstiltak legges det opp til en økning
i utdanningskapasiteten i medisin, rekruttering av leger fra EØS-området
og forenkling av godkjenningsordninger for utenlandske leger utenfor
EØS-området.

Et annet sentralt virkemiddel er lovregulering
av ny nasjonal legefordeling som trådte i kraft 1. januar
i år. Lovreguleringen erstatter den tidligere avtalebaserte
ordningen mellom partene – de såkalte ULS-avtalene.
Den nye ordningen innebærer at departementet skal fastsette årlige
rammer for hvor mange nye legestillinger som kan opprettes i kommunehelsetjenesten
og innen spesialisthelsetjenesten, inklusive statens egne sykehus.
Det nyopprettede Nasjonalt råd for spesialistutdanning
av leger og legefordeling skal gi departementet råd om
denne fordelingsrammen. Det er lagt opp til at fordelingen vil skje i
april/mai.

Før denne fordelingsrammen er fastsatt,
er det ikke adgang til å opprette nye stillinger. For primærlegetjenesten
har jeg imidlertid sett det som helt nødvendig å etablere
en overgangsordning fram til 1. mai 1999. Ordningen innebærer
at sekretariatet for Nasjonalt råd har fått delegert
myndighet fra departementet til fortløpende å behandle
kurante søknader og fordele inntil 24 stillinger og avtalehjemler
til primærlegetjenesten. Jeg håper med dette at
igangsatte rekrutteringstiltak, bl.a. fra kommunene, derfor kan
fortsette.

I den mangelsituasjon vi nå opplever
på legemarkedet, er det klart at markedskreftene ikke kan
få fritt spillerom. For å belyse konsekvensene
av dette kan jeg opplyse at det i 1998 ble fordelt 33 hjemler til
kommunehelsetjenesten og 310 hjemler til spesialisthelsetjenesten.
I tillegg har det innen spesialisthelsetjenesten og uten godkjenning
fra det tidligere ULS-sekretariatet blitt opprettet til sammen 1 030
legeårsverk i løpet av de siste 2 – 4 årene.
Jeg vil legge vekt på dette når departementet skal
fastsette rammen for fordeling til primærlegetjenesten
og spesialisthelsetjenesten. Dette viser at det er behov for at
staten går inn og styrer legefordelingen strammere i tiden
fremover. Prioriterte satsingsområder skal være kreft,
psykiatri og primærlegetjenesten. Prioritering av primærlegetjenesten
er spesielt viktig av hensyn til innføringen av fastlegeordningen
fra 1. januar 2001.

Sykehusene vil derfor måtte vise moderasjon
i sine krav.

  Det er grunn til bekymring for utviklingen
når det gjelder legedekning i de mindre kommunene i distriktene.
Derfor har Regjeringen, med støtte fra flertallet her i
denne sal, forsterket de nasjonale stimuleringstiltakene i forhold
til legedekning i distriktene.

20 mill. kr er bevilget for
1999, og pengene vil bl.a. gå til tiltak som har med veiledning
av turnuskandidater å gjøre, slik at disse ikke
må veilede seg selv i sin turnustjeneste, tilskudd til
videre- og etterutdanning av leger som er i tjeneste i distriktene,
forsøk med nye modeller for legevaktsamarbeid og vikarordninger,
støtte til kurs i nasjonale fag for leger som er rekruttert
i EØS-området, i og for seg også utenfor EØS-området,
for å nevne noen av de tiltak som skal møte nettopp
det problemet representanten Ola D. Gløtvold nå påpekte.





                

