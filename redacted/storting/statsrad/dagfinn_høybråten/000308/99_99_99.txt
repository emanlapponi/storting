  Stortinget har ved flere anledninger tatt
opp behovet for å styrke innsatsen i forhold til kvinners
helse og bedt Regjeringen om å iverksette tiltak. For å få et
bedre grunnlag for å utforme en helhetlig satsing oppnevnte
regjeringen Jagland høsten 1997 et utvalg som fikk i oppdrag å utrede
kvinners helse i Norge.

Jeg fikk overlevert NOU 1999:13, Kvinners helse
i Norge, i januar i fjor. Utredningen fastslår at i Norge
har kvinners helse først og fremst et positivt fortegn,
og mange kvinner har gode forutsetninger for god helse. Norge byr
på velutviklede helsetjenester, ganske bra fødselshjelp
og vilkår for barneomsorg. Det er likevel kunnskapsmangel
både om spesifikke kvinnesykdommer og om sammenhenger mellom
helse og levekår. Samtidig finnes mye viktig kunnskap som
ikke tas i bruk eller ikke får prege helsepolitiske beslutninger
og praksis i helsevesen og trygdeetat.

I helsetjenester og velferdsordninger finnes
utbredte forestillinger om at kvinner og menn behandles likt, og
at slik bør det være. Det finnes imidlertid flere
eksempler på at lik behandling fører til uheldige
konsekvenser for kvinner; bl.a. er det påvist at de har
fått andre og flere plager enn menn etter operasjoner,
plager som kunne vært unngått dersom operasjonsteknikken
hadde vært bedre tilpasset kvinners anatomi.

Utredningen om kvinners helse i Norge inneholder forslag
til mer enn 50 ulike tiltak av forskjellig karakter og innhold.
Kvinnehelseutvalget har lagt særlig vekt på tiltaksforslag
som kan skape strukturer og rutiner for å sikre
integrering av kjønnsperspektiv i kunnskapsutvikling, beslutningsprosesser
og i praktisk arbeid. Tanken er at slike strategier og tiltak på sikt
vil bidra til å gi et bedre helse- og velferdstilbud til
kvinner, men også til menn.

Utredningen har nå vært på bred
høring. Gjennomgående stiller høringsinstansene
seg svært positive til vurderingene og gir i hovedsak generell
støtte til utvalgets tilnærming, problembeskrivelse,
og til de foreslåtte tiltakene.

Sosial- og helsedepartementet utarbeider nå en
strategiplan for oppfølging av kvinnehelseutredningen.
Den vil, som utvalget foreslår, ha fire hovedsatsingsområder som
skal sørge for ivaretakelse av kvinne- og kjønnsperspektiv: 

		i pågående tiltak
og prosesser

		i beslutningssystemer

		i kunnskapsproduksjon – forskning og undervisning

		gjennom kvalitetsutvikling og tilsyn

Når det gjelder forskning, vil vi
foreslå i et eget tiltak at det opprettes en klausul om
at begge kjønn må være inkludert i forskningsprotokollen,
hvis det ikke kan angis en overbevisende grunn for at et kjønn
er utelatt, dersom kliniske og basalmedisinske prosjekter skal få offentlig støtte.
Strategiplanen vil også inneholde et eget tiltak for å kvalitetssikre
behandlingsmetoder i et kjønnsperspektiv.

Det finnes i dag flere forskningsmiljøer
innenfor ulike fagområder som har kompetanse på kvinnesykdommer og
kjønnsdimensjonen i helsevesenet. Både departementets
sonderinger blant forskere og praktikere på dette feltet
i 1997, kvinnehelseutredningen og høringsrunden tilsa at
man i stedet for å etablere et nytt senter skulle satse på å styrke
de kompetansemiljøene som allerede finnes, og koordinere
deres innsats bedre. Dette vil legges til grunn i strategiplanen.

Departementet vil komme tilbake til strategiplanen
i forbindelse med budsjettet for 2001.

  Jeg mener at det jeg i dag varsler, en egen
strategiplan for dette feltet, nettopp skal sikre en slik helhet
som representanten er ute etter. 

Samtidig er det slik at jeg som helseminister,
som overtok høsten 1997 da dette utvalget nettopp var nedsatt,
måtte forholde meg til den politiske virkelighet som var
skapt ved at regjeringen Jagland faktisk valgte å gå den
veien i oppfølgingen av Stortingets vedtak. Nå er
det det som må være grunnlaget for min tilbakemelding
til Stortinget. Stortinget vil i den forbindelse få anledning
til å vurdere de ulike forslag som er kommet opp i hele
denne prosessen.

La meg så avslutningsvis minne om
at det er ikke slik at mens man har utredet, så har man
ikke gjort noe. Vi har satt i gang en forskningsstrategi når
det gjelder benskjørhet, som er en utpreget kvinnesykdom,
vi har satt i gang en rekke tiltaksplaner som har et kjønnsperspektiv, bl.a.
psykiatriplanen og kreftplanen, og vi har også fra Helsetilsynet
opprettet et eget fagråd.





                

  Økningen i antall rapporterte uhell eller
nestenuhell som er presentert i Produkt- og Elektrisitetstilsynets årsmelding
1999, skyldes bl.a. hendelser knyttet til å teste eller
ta i bruk kompliserte anestesiapparater ved tre norske sykehus.
Dette skjedde til tross for at man i ett av tilfellene hadde et
velorganisert opplæringsprogram med «superbrukere» som ressurspersoner
i forhold til å bruke nettopp dette utstyret. Uhellene
eller nestenuhellene var i disse tilfeller relatert både
til brukerfeil og til teknisk feil ved apparaturen.

Rapporter fra sammenliknbare sykehus viser
til dels store variasjoner. Det er ikke uten videre slik at sykehus med
mange innsendte meldinger har særlig mange uhell eller
nestenuhell. Det kan være at disse sykehusene er flinkere
til å melde, og tar problemene mer alvorlig. Mye tyder
på at det forekommer en relativt stor underrapportering,
også i forhold til hendelser hvor medisinsk-teknisk utstyr
er involvert. 

Uhell eller nestenuhell i forbindelse med bruk
av medisinsk-teknisk utstyr skyldes feil/ mangler ved selve
utstyret og/eller brukerfeil. Representanten Alvheim reiser spørsmål
om den sistnevnte årsaken. 

Sykehuseier har ansvar for å stille
nødvendige midler til rådighet for en forsvarlig
drift av sykehusene. Det er sykehusledelsen som har ansvaret for
at komplisert medisinsk-teknisk utstyr brukes på en forsvarlig
måte. Det innebærer at det ved avgjørelser
om innkjøp av avansert medisinsk-teknisk utstyr må tas
hensyn til at det helsepersonell som skal bruke utstyret, blir opplært
og har den nødvendige kompetanse. Det økende antall
meldinger knyttet til bruk av medisinsk-teknisk utstyr, gir grunn
til økt oppmerksomhet rundt dette. Når årsaken
til svikt ved bruk av slikt utstyr er knyttet til brukerfeil, kan
dette være et uttrykk for manglende kompetanse eller opplæring. 

Det er vedtatt en femårig plan for å bedre
utstyrssituasjonen i norske sykehus, der det påpekes at
dyrt utstyr og større investeringer som har direkte relasjon
til pasientbehandling, bør prioriteres. Planen er fulgt
opp i de årlige budsjetter. 

For at helsepersonell skal kunne betjene det
kompliserte medisinsk-tekniske utstyret som tas i bruk, må sykehusene
organisere en kontinuerlig opplæring i bruk av utstyret.
Det må vurderes om det er behov for bedre tilgang på teknologisk
kompetanse. Slik vil man kunne bidra til å sikre forsvarlig
bruk av det mest kompliserte utstyret som anskaffes. 

Statens helsetilsyn har ansvar for gjennomføring
av Nasjonal strategi for kvalitet i helsetjenesten. Sykehusenes
kvalitetsutvalg er opprettet i tråd med denne planen. Helsetilsynet
skal i 2000 gjennomføre tilsyn med sykehusenes kvalitetsutvalg,
som har ansvar for å melde hendelser til Helsetilsynet.
Jeg anser at dette gir tilsynsmyndigheten en mulighet til å følge
opp også det spørsmål som representanten
Alvheim reiser.

  Da utstyrsplanen ble utformet, ble det ved
landets sykehus og hos sykehuseierne foretatt en bred
kartlegging av behovet for fornyelse av gammelt medisinsk-teknisk
utstyr. Den behovsvurderingen og de finansieringsplanene som da
forelå, ble lagt til grunn for utstyrsplanen, og i forbindelse
med disse finansieringsplanene ble det gitt et ekstra statlig tilskudd
tilsvarende det som trengtes for å fylle behovet i løpet
av fem år. Stortinget gav enstemmig sin tilslutning til
utstyrsplanen, og den gjennomføres nå hvert år
i tråd med Stortingets vedtak. De informasjoner jeg har,
er at gjennomføringen av planen går helt etter
den oppskrift som var forutsatt, og jeg har ikke indikasjoner på at
det er grunn til å endre på det opplegget som
Stortinget har vedtatt.





                

  Mandag 28. februar d.å. besluttet
Barne- og familieetaten i Oslo kommune å foreta en midlertidig
stengning og inntaksstopp ved en døgnavdeling ved Senter
for barne- og ungdomspsykiatri. 

Straks jeg ble kjent med beslutningen, bad
jeg fylkeslegen i Oslo om å undersøke hvorvidt
de utskrevne pasientene får en forsvarlig oppfølging
og behandling. Departementet kontaktet også Oslo kommune
og Statens helsetilsyn for å få opplysninger om
den oppståtte situasjonen ved Senter for barne- og ungdomspsykiatri. 

Sosial- og helsedepartementet har fått
opplyst fra Oslo kommune at den midlertidige stengningen av en avdeling ved
SBU skyldes en vanskelig personalsituasjon i tilknytning til behandlingen
av en spesielt krevende pasient. Flere sykmeldinger kom i tillegg
til noen allerede ubesatte stillinger, slik at man ikke fant det
forsvarlig å opprettholde døgnplassene. Ifølge
Statens helsetilsyn var situasjonen ved avdelingen helt spesiell
da den ble midlertidig stengt.

Det foreligger ikke planer om å nedlegge
avdelingen eller behandlingstilbudet til ungdom med spiseforstyrrelser.
Ifølge opplysninger Sosial- og helsedepartementet har innhentet
hos Statens helsetilsyn, vil avdelingen bli åpnet igjen
i løpet av et par uker eller så snart det er praktisk mulig å dekke
avdelingens behov for døgnbemanning.

Stengningen av avdelingen er ikke gunstig for
pasientene, men Sosial- og helsedepartementet har fått
bekreftet fra fylkeslegen i Oslo og Statens helsetilsyn at alle
pasientene som var innlagt ved avdelingen, får forsvarlig behandling
andre steder.

La meg avslutningsvis kort nevne at Regjeringen
nylig har vedtatt en strategi- og handlingsplan for å forebygge
spiseproblemer og bedre tilbudet til mennesker som lider av spiseforstyrrelser.
Denne planen vektlegger bl.a. betydningen av å styrke tilbudet
til mennesker med spiseforstyrrelser innenfor rammen av det ordinære
helsetjenestetilbudet.

  I forhold til den rene tilsynsoppgaven forutsetter
jeg at Helsetilsynet her, som på andre områder,
følger opp kravene til forsvarlighet i behandlingstilbudet. 

Når det gjelder satsingen på psykisk
helse, og innenfor det feltet satsingen på spiseforstyrrelser
og tilbud til mennesker med spiseforstyrrelser, har vi opprettet
egne stillinger hos alle fylkeslegene, som overfor kommunene og
fylkeskommunene skal følge opp både at man har
planer, og at man gjennomfører planene med de øremerkede midler
som opptrappingsplanen for psykisk helse stiller til rådighet.
Jeg mener at sentrale myndigheter på dette punktet faktisk
har gitt fylkeslegene helt spesielle ressurser for nettopp å følge
opp at vi på dette området nå får den
opptrappingen som vi burde hatt for mange år siden. 





                

  Sykestuene tilhører fylkeskommunenes
ansvarsområde og er i sykehusloven definert som

«medisinsk
institusjon som gir pasienter opphold for å undersøke
om innleggelse i sykehus bør finne sted, eller for enklere
behandling som ikke hensiktsmessig kan foretas i den sykes hjem,
men som ikke gjør innleggelse i sykehus nødvendig».

Sykestuefunksjonen ligger i gråsonen
mellom forvaltningsnivåene fylkeskommune og kommune, fordi
de ivaretar funksjoner som delvis er en del av spesialisthelsetjenesten
og delvis av primærhelsetjenesten.

Denne funksjonsfordelingen reiser spørsmål
om ansvarsfordeling og finansiering, og er en av hovedårsakene
til den drastiske reduksjonen i antall sykestuesenger de siste år.
En annen årsak er å finne i sykehjemsreformen
fra 1988, da ansvaret for somatiske sykehjem ble overført
til kommunene. Dette førte til at fylkeskommunene ikke
så behovet for drift av sykestuer i kommunene. Sykestuesengene
ble i stedet omdefinert til sykehjem og innlemmet i den ordinære
kommunale sykehjemsdriften. I en del kommuner, og spesielt i Finnmark, ønsket
man imidlertid å opprettholde sykestuene.

Etter min oppfatning vil økt bruk
av sykestuer kunne avlaste sykehusene for funksjoner som både
kan ivaretas rimeligere og på en mer hensiktsmessig måte.
Det er ikke ønskelig at pasienter som kan få et
helsemessig forsvarlig tilbud som samtidig er samfunnsøkonomisk
lønnsomt, får et dårligere tilbud på grunn
av finansieringsordningene.

Sykestuene er mangfoldige både når
det gjelder organisering og når det gjelder hvilke pasienter
som behandles. Noen drives av primærhelsetjenesten, mens
andre ivaretar klare sykehusoppgaver. Et eksempel på det
siste er Hallingdal Sjukestugu som drives som en avdeling ved Ringerike
sykehus. Sistnevnte har for 1999 fått godkjent ISF-refusjon
mot tilsvarende trekk i fylkeskommunens ramme. Departementet er
i ferd med å utrede muligheten for å inkludere
de sykestuer som utfører spesialisthelsetjenester, og er
en del av fylkeskommunens helseplaner i ISF-ordningen. Jeg vil komme
tilbake til dette i forbindelse med neste års budsjett.

Regjeringen nedsatte i forrige uke et utvalg
under ledelse av fylkesrådmann Tor Berge, som skal utrede
en mer fleksibel og brukervennlig spesialisthelsetjeneste. Bakgrunnen
for dette utvalget er bl.a. de gråsoner som oppstår
i finansieringsordninger når spesialisthelsetjenesten flyttes
ut av sykehusene og inn i primærhelsetjenesten. Av mandatet
går det frem at utvalget skal analysere konsekvenser av
ulike finansieringsordninger og komme med nye forslag til løsninger.
Dette vil også omfatte fremtidig finansiering av sykestuefunksjoner.

Jeg er kjent med at Finnmark fylkeskommune
har vedtatt å opprettholde driften av sykestuene i 2000
på samme nivå som i 1999. Det har heller ikke
skjedd endringer i driften av sykestuene andre steder i landet.
På denne bakgrunn har jeg ikke sett behovet for å gripe
inn i sykestuedriften så langt.

Jeg vil derimot invitere Stortinget til å drøfte
ulike finansieringsmodeller i den akuttmeldingen som Stortinget får
til behandling i vår.

For øvrig vil finansieringen av de
små sykestuene som er sterkt integrert i sykehjem, måtte
ses i sammenheng med den fremtidige finansieringen av disse. Rapporten som
omhandler sykehjemsfinansiering, er nå på høring, og
vil senere bli presentert for Stortinget.

  Det ligger i det svaret jeg allerede har gitt,
at spørsmålet om finansieringsordningene for denne
type – skal vi kalle det – halvannenlinjetjeneste
i høyeste grad står på dagsordenen. Stortinget vil
få anledning til å drøfte det først
i forbindelse med akuttmeldingen.

Det ligger også i det initiativet
jeg har tatt til opprettelse av det utvalget som jeg nevnte, at
jeg er sterkt opptatt av at vi har systemer som er egnet til å fange
opp de desentraliserende tendenser i medisinen, det som gjør
at behandling kan foregå på et lavere nivå enn
det man kanskje tradisjonelt har forutsatt. I dag har vi systemer
som i stor grad stenger for den type dynamikk, og de stengslene
er jeg opptatt av å identifisere gjennom dette utvalgsarbeidet.

Når det gjelder konkrete finansieringsmodeller,
vil jeg få komme tilbake til det i den varslede meldingen,
men jeg kan nevne at det om kort tid skal være et møte
med representanter for Alta kommune og Finnmark fylkeskommune om
dette.





                

 Som det går fram av Budsjett-innst.
S. nr. 11 for 1999-2000, foreslo sosialkomiteens flertall at bidragssatsen
for opptreningsinstitusjoner Gruppe 1 skulle være 631 kr
og for Gruppe 2 496 kr. Jeg antar at opptreningsinstitusjonene
er kjent med dette.

Departementet har meddelt Rikstrygdeverket
Stortingets vedtak for oppfølging. Etter det jeg kjenner
til, er melding til trygdekontorene nå under utsending.

Bidragssatsen er gjeldende fra 1. januar 2000.
Selv om det kan ta noe tid fra Stortinget har fattet vedtak til trygdekontorene
har fått melding fra Rikstrygdeverket om endring i bidragssatsene,
vil satsene gjelde fra den tid Stortinget har bestemt. Oppgjørskontorene
vil sørge for at riktig bidragssats for 2000 utbetales.

Opptreningsinstitusjonene er som kjent i hovedsak private
institusjoner, og departementet godkjenner ikke budsjettene for
disse. Departementet har følgelig heller ikke oversikt
over egenandeler ved den enkelte institusjon til enhver tid. Jeg
forutsetter imidlertid, som Stortinget gjorde, at denne økningen
bidrar til at egenandelene ikke økes.

 Det sentrale må jo være at
satsene iverksettes fra den dato Stortinget har bestemt, og det
blir gjort. Departementet påla Rikstrygdeverket dette i
et brev av 27. januar i år.

Det er så en teknisk prosess med å formidle
denne informasjonen ut til landets trygdekontorer. Men det at det tar
noe tid, påvirker overhodet ikke det oppgjøret
opptreningsinstitusjonene får. Det får de, som
Stortinget har bestemt, med virkning fra 1. januar 2000, og det
bør alle parter være fornøyd med.





                

