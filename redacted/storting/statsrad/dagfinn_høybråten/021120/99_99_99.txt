 Helsedepartementet har gjennom brev av 18. oktober
i år til Telemark fylkeskommune gjort det klart at departementet
vurderer Nordagutu opptreningssenter som omfattet av den
statlige overtakelsen av spesialisthelsetjenesten, regulert i helseforetaksloven § 52
nr. 6. Telemark fylkeskommune har derimot formidlet at de er uenig
i vår konklusjon.

Hvis det ikke skulle komme til enighet mellom
Telemark fylkeskommune og staten, ved Helsedepartementet, om eiendomsretten
til Nordagutu opptreningssenter, vil en fra statens side
fremme saken for nemnda som er opprettet for å håndtere
uenighetssaker med fylkeskommunene. «Nemnd ved statlig
overtakelse av spesialisthelsetjenesten» heter
den. Dette er den etablerte ordningen for å håndtere
uenighet, slik det også fremgår av helseforetaksloven § 52
nr. 9. Det er i utgangspunktet lagt opp til at uenighetssakene med
Telemark fylkeskommune skal behandles i løpet av våren
2003.

En har fra departementets side sett
at uenigheten mellom fylkeskommunen og staten har skapt
en viss usikkerhet knyttet til driften av Nordagutu opptreningssenter.
Det er selvfølgelig uheldig. Departementet som eier
og Helse Sør som regionalt helseforetak har derfor i samråd
kommet fram til at en skal etablere et opplegg som garanterer
institusjonens drift i denne overgangsperioden. Dette
fremgår også i brev av 15. november
d.å. fra departementet til Helse Sør. Jeg har
med glede også sett at Telemark fylkeskommune
har uttalt seg positivt når det gjelder å sikre
driften av institusjonen i en overgangsperiode. Jeg er derfor totalt
sett optimistisk med tanke på at eiendomsstriden ikke
skal få innvirkning på driften av institusjonen.

Hvis den særskilte nemnda kommer til
at staten har overtatt Nordagutu opptreningssenter, så er
dette staten, ved det regionale helseforetaket,
slik helseforetaksloven har bestemt. I denne sammenhengen er dette
Helse Sør. Departementet, som eier av det regionale
helseforetaket, kan selvfølgelig påvirke eventuell
organisering og innplassering av Nordagutu opptreningssenter i forhold
til den øvrige helseforetaksstruktur. Det er imidlertid
mitt syn at dette er et spørsmål som primært
bør håndteres av Helse Sør, i den nye
ordningen som vi har etter sykehusreformen.

 Jeg ønsker ikke
på denne måten å gå inn i en
spekulasjon om hva som er årsaken til at denne institusjonen ikke
var med fra starten av i overføringen til helseforetaket
og staten. Jeg konstaterer at staten og fylkeskommunen nå har
en ulik oppfatning om det. Da får vi la saken bli avklart
gjennom de mekanismene som Stortinget har bestemt skal være
der for å avklare slik uenighet.

Men når det er sagt, håper
jeg at det som nå er sagt fra min side, det som er gjort
fra Helse Sørs side, og de holdninger som det er gitt uttrykk
for fra fylkeskommunens side, er tilstrekkelig til å feie
den usikkerhet som måtte være skapt, av banen.

 Jeg tror saken er tjent med at den løses
enten i minnelighet mellom staten og fylkeskommunen eller
gjennom den avklaringsmekanismen som ligger i nemnda. Hvis konklusjonen
blir det staten mener klart, at dette er en del av spesialisthelsetjenesten,
overtar staten både forpliktelser og rettigheter i forhold
til denne institusjonen fra det tidspunkt reformen trådte
i kraft.





                

 Først vil jeg slå fast at jeg
på pasientenes vegne synes det er meget tilfredsstillende
at det ikke er ventetid til hjerteoperasjoner
i det sentrale østlandsområdet. Kapasiteten på planlagt
behandling av hjertesykdommer er med andre ord god i Helse
Øst. Det er imidlertid en utfordring for helseregionen å sikre
god utnyttelse av kapasiteten, samtidig som pasientens frie sykehusvalg
skal ivaretas.

Helse Øst har nylig gjennomført en
utredning av kardiologi som en del av sitt prosjekt
for gjennomføring av en ny helseforetaksstruktur og funksjons-
og oppgavefordeling i regionen. Faggruppen som utredet kardiologi, har
gitt en anbefaling om at Ullevål universitetssykehus må få økt
sin aktivitet på operasjoner, dette bl.a. for å vedlikeholde sine
universitetsfunksjoner. Det er anbefalt en økning opp til
800 hjerteoperasjoner – fra
et nivå på ca. 500 – i tillegg
til lungekirurgien ved Ullevål. Å få et tilstrekkelig
volum på behandlingen er grunnleggende for opprettholdelse
av kvalitet, både på behandlingen, på undervisning
og på spesialisering.

Helse Øst har etter loven «sørge
for»-ansvaret for innbyggerne i de fem fylkene i helseregionen.
Det innebærer en oppfølging av at pasientene
faktisk får det behandlingstilbudet de har krav på.
Dette ivaretas gjennom eierskapet til de offentlige helseforetakene
og gjennom forhandlinger og avtaler med private sykehus
og tjenesteleverandører om hvilke tjenester som
skal leveres, i hvilket omfang og til hvilken pris. De regionale
helseforetakene har ansvar for å gi et godt behandlingstilbud
til pasientene og tilrettelegge for pasientens rett til fritt sykehusvalg. Samtidig
skal det tas hensyn til at private aktører skal være
et viktig og nødvendig supplement og
korrektiv til den offentlig eide spesialisthelsetjenesten.
Med bakgrunn i de premisser vedrørende hjertekirurgien
som ble gitt fra flertallet i sosialkomiteen
ved behandling av St.prp. nr. 59 for 2001-2002 i vår,
vil departementet i sin styringsdialog med de regionale
helseforetakene følge opp dette.

 Det er ikke helseministeren
som forhandler om lønnen for legene ved Feiringklinikken.
Derfor skal jeg avstå fra å gå inn i
en vurdering av deres lønnsnivå.
Det problemet som representanten Ballo
der peker på, får være sykehuseierens
problem.

Når det er sagt, mener jeg
bestemt at Helse Øst, ut fra sitt «sørge
for»-ansvar, har de mulighetene de trenger for å sikre
en god fordeling av pasientene og samtidig ivareta pasientenes
frie sykehusvalg. Begge deler er viktig. Jeg vil se til gjennom
styringsdialogen at det skjer med utgangspunkt i de føringer
som Stortinget la ved behandlingen av St.prp. nr. 59 i vår.

 Jeg er glad for at representanten Ballo ser
det positive i at hjertekøene er fjernet og at pasientene
får behandling langt raskere enn tidligere. At pasientene
i stor grad foretrekker behandling ved en privat klinikk som er
offentlig finansiert, synes ikke jeg gir grunn til uro.

Men det er viktig å sørge
for at vårt universitetssykehus, Ullevål, har
tilstrekkelig pasientgrunnlag til å ivareta sine
viktige funksjoner. Vi har altså et statlig regionalt foretak
som både har ansvaret for avtalene og tilskuddene til den
private klinikken og som eier og driver universitetssykehuset
Ullevål. På dette grunnlag mener jeg
at det må være mulig for Helse Øst å gripe
tak i dette. Det har de gjort gjennom den utredningen av kardiologien som
de har gjennomført. Jeg vil følge med på hvordan
de tar tak i dette, slik at både hensynet til pasientenes
frie sykehusvalg og hensynet til at vi skal ha et slagkraftig universitetssykehus
på Ullevål blir ivaretatt.





                

