 Representanten Bekkemellem Orheim
stiller et viktig spørsmål, og hun uttrykker en
bekymring jeg deler.

Det er grunn til å anta
at det er for store forskjeller mellom sykehusene
i forhold til valg av behandlings- og operasjonsmåter,
og at dette igjen har konsekvenser for det endelige resultatet.
Det er grunn til bekymring når bare 25 pst. av
norske kvinner med brystkreft får såkalt brystbevarende
kirurgi, mens andelen i f.eks. Sverige er over 60 pst.
Dette handler i første rekke om hvordan tilbudet
er organisert, og hvilken kompetanse som fins der kvinnene blir
behandlet. I år 2000 ble til sammen 2 240 kvinner
operert for brystkreft i Norge, ved i alt 70 sykehus. Kun 14 av
sykehusene opererte mer enn 50 pasienter det året.
Medisinske eksperter opplyser at antall
inngrep har direkte sammenheng med hvilke metoder som benyttes ved
inngrepet – og her helt konkret med om man har mulighet
til å tilby brystbevarende kirurgi.

Det er parallelle situasjoner for andre
kreftformer, bl.a. lungekreft og tykktarmskreft.
Jeg er ikke tilfreds med at mange kreftpasienter ikke
får et tilbud som er kvalitetsmessig fullt ut tilfredsstillende.
Som øverste sykehuseier har jeg nå en
annen og bedre mulighet enn før til om nødvendig å gripe
inn i det. Jeg ønsker ikke å gjøre
det på en måte som kan undergrave det
ansvaret for tjenestene som de regionale
helseforetakene har.

Derfor har jeg i styringsdokumentene til de
regionale helseforetakene understreket
at de tilbudene som gis, skal være i samsvar
med helsepolitikkens prioriteringer og skje med god og riktig kvalitet
og service og gjennom effektiv ressursbruk. I styringsdokumentene
legges det også vekt på at en i kvalitetsarbeidet
gjør aktiv bruk av aktuelle kompetansemiljøer
og kunnskapskilder.

Det pågår som kjent en rekke
prosesser i helseforetakene om det framtidige tjenestetilbudet,
prosesser som ikke bare gjelder akutt- og fødetilbudet,
men oppgavefordeling mer generelt. Det skjer primært for
bedre å ivareta kvaliteten. Helsedepartementet
sendte i februar i år ut en forespørsel
til de fem regionale helseforetakene
om organiseringen av tilbudet til kreftpasienter.

Tilbakemeldingene forteller at de regionale
helseforetakene har tatt tak i dette. De tar grep for å strukturere
tilbudet med sikte på et bedre resultat kvalitetsmessig.
Dette er inkludert i de prosessene som nå gjennomføres,
og det vil helt klart få konsekvenser konkret
i forhold til organisering av tilbudene. De regionale
helseforetakene har her et ansvar, og de tar ansvaret. Innen
kreftbehandling er tilbudene allerede under omstrukturering.

La meg så komme til den andre
hoveddelen av spørsmålet fra representanten Bekkemellem
Orheim, om ordningen med fritt sykehusvalg. Den er etablert
for å gi pasientene makt. De skal kunne velge tilbud, men
dermed også velge bort noen tilbud.
Det er nødvendig å gi pasientene et bedre
grunnlag å velge ut fra. Departementet har gitt Sosial-
og helsedirektoratet i oppdrag å etablere en
nasjonal informasjonsbase for fritt sykehusvalg.
Tjenesten lanseres i disse dager. Hovedformålet med denne tjenesten
er å tilby pasienter, pårørende og henvisende
leger oppdatert og kvalitetssikret informasjon om pasientrettigheter
og ventetider samt annen informasjon som er relevant for pasientens
valg av sykehus. I tillegg skal den bidra til en bedre
utnyttelse av den samlede behandlingskapasiteten.

 La meg si at den styrkingen av informasjonen
angående fritt sykehusvalg som nå skjer, vil bli
fulgt opp ved at nye kvalitetsindikatorer, også informasjon
om hvilke teknikker og operasjonsmåter som faktisk benyttes,
vil bli lagt inn etter hvert som man bygger ut denne informasjonstjenesten.

Når det gjelder retningslinjer, har
Sosial- og helsedirektoratet anbefalt at en på kort sikt
bør redusere antallet sykehus som utfører
brystkreftoperasjoner. Jeg synes det er viktig at en her utfordrer
forestillingen om at alle sykehus skal gjøre
alt. Dette er et veldig klart eksempel på at det
er ikke pasientene alltid tjent med.

Direktoratet anbefaler at det opprettes en
intern arbeidsgruppe som har som formål å trekke
opp noen førende retningslinjer for diagnostikk
og behandling av pasienter med brystkreft på landsbasis.
Vi har bedt direktoratet om å følge opp dette,
opprette en slik arbeidsgruppe og utarbeide slike retningslinjer.
Den utfordringen tar jeg og er i gang med å følge
opp.

 Jeg skal love representanten Bekkemellem
Orheim at jeg fortsatt skal bjeffe, og bjeffe ganske høyt,
som vaktbikkje der jeg ser at det begås urett i forhold
til både kvinner og barn når det gjelder
prioriteringer i helsetjenesten. Dette er et engasjement som er
sterkt hos meg. Jeg tror at det dette spørsmålet dreier
seg om, neppe hadde sett slik ut hvis det ikke hadde vært
fordi vi snakker om en sykdom som bare rammer kvinner,
og det er rett og slett skammelig!





                

