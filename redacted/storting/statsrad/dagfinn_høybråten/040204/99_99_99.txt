 Representanten Brørby tar i sitt spørsmål
opp et sentralt moment i Opptrappingsplanen for psykisk
helse, nemlig hensynet til styrking av tjenestene og det at det
skal skje en omstilling. Jeg tillater meg å minne om de
premissene som ligger til grunn for opptrappingsplanen.

De fylkeskommunale planene var gjennom en omfattende
godkjenningsprosess. De ble vurdert av Statens helsetilsyn, og de
fikk endelig godkjenning av departementet. Samtlige
fylkeskommunale planer var godkjent av departementet før
sykehusreformen trådte i kraft 1. januar 2002. De regionale
helseforetakene er forpliktet til å videreføre
arbeidet med de godkjente fylkeskommunale planene for styrking av
tjenestetilbudet innen psykisk helsevern.

Utgangspunktet for godkjenningen av de fylkeskommunale
planene er St.prp. nr. 63 for 1997-98, Om opptrappingsplan
for psykisk helse 1999–2006. Det ble her lagt opp til to
hovedstrategier, som Stortinget sluttet seg til, for det første
en oppbygging og for det andre en betydelig omstrukturering
av tjenestetilbudet. Den siste forutsetningen anses som avgjørende
for å lykkes med opptrappingsplanen.

Dette vil kunne innebære at sykehjemspregede
behandlingstilbud vil bli lagt ned, omstilt eller overført
til kommunene. Dette var noen av utfordringene som også Oppland
fylkeskommune i sin tid stod overfor i sin planprosess, bl.a. i
Hadelandsregionen.

Helsetilsynets vurdering av planen for Oppland
fylkeskommune var at det burde legges mindre vekt på døgnplasser,
og at flere tilbud burde gis poliklinisk og såkalt ambulant.
Det er i den sammenheng viktig å påpeke at
Stortinget har forutsatt at det særlig skal skje en styrking
av kommunenes tilbud til psykisk syke. Kommunenes oppgaver er å etablere
et godt botilbud til den enkelte. I tillegg skal kommunene bygge
ut nødvendige tjenester som hjemmetjenester og fritids-
og arbeidsaktiviteter.

Opptrappingsplanen for psykisk helse legger,
slik jeg har redegjort for, sterk vekt på omstilling av
tjenestetilbudet. Omstilling vil ofte innebære
at noe bygges opp og noe bygges ned. Samtidig må hensynet
til den enkelte bruker ivaretas, og det må unngås
at det gjennomføres nedbygging før erstatningstiltak
er på plass. Dette har jeg krystallklart presisert overfor
de regionale helseforetakene.

Helse Øst har i saken om døgnavdelingen
ved Hadeland orientert meg om at hver enkelt av de berørte
pasientene i dette tilfellet har fått tilbud om oppfølging etter at
dette vedtaket trådte i kraft. Det er også utarbeidet
individuell plan for den enkelte. Når det gjelder Petershagen,
forutsetter jeg at forholdet til den enkelte pasient ivaretas
på en tilfredsstillende måte, med etablering av erstatningstiltak
i kommunen eller i spesialisthelsetjenesten, slik jeg
har pålagt foretakene.

I proposisjonene for budsjettene for både
2003 og 2004 er det presisert at de regionale
helseforetakene må vurdere antall døgnplasser
opp mot alternativ ressursbruk dersom dette gir bedre
tilbud til pasientene. Det ble i denne sammenhengen vist til at hele
80–90 pst. av de samlede ressursene
i Norge innenfor psykisk helsevern er
knyttet til drift av døgnavdelinger. Mer ambulant og poliklinisk
virksomhet fra spesialisthelsetjenesten vil i utgangspunktet også bidra
til en bedre understøtting av kommunenes ansvar,
slik at hjelpen i større grad kan ytes nær hjemmemiljøet.

 Jeg ser at man i de tilfeller hvor det skal
skje en omstilling og det dermed skjer at noe blir lagt ned for
at noe annet skal etableres i stedet, har et kommunikasjonsproblem,
fordi opptrappingsplanen i sitt navn signaliserer at alt skal trappes
opp. Men det har altså ikke Stortinget bestemt.
Stortinget har sagt at det skal være en betydelig
omstilling.

Svaret på spørsmålet
fra representanten Brørby ligger i det brevet jeg sendte
de regionale helseforetakene før jul,
og som det også er referert til i styringsdokumentene for
2004. Jeg siterer fra brevet av 9. desember 2003:

«Departementet
vil benytte styringsdokumentene for 2004 til å presisere
nødvendigheten av god ivaretakelse av den enkelte pasient
ved endringer. Dette innebærer videre at ingen
nedbygging kan finne sted før alternativt tilbud er bygd
opp og dermed gjort tilgjengelig.»

Den informasjon jeg har fått fra Helse
Øst, tilsier at i tilfellet Hadeland er dette etablert
gjennom individuelle planer. Representanten Brørby synes å ha
andre opplysninger, og jeg vil selvfølgelig dobbeltsjekke
dette. Men det er en klar forutsetning fra min side at
så skal skje.

 Jeg tror det er viktig at vi i en nyansert
debatt om disse spørsmålene har med oss erkjennelsen
av at vi altså bruker mellom 80 og 90 pst.
av midlene til døgnplasser, mens målet er å få en større
grad av distriktsnær og kommunenær behandling, med
større vekt på polikliniske og ambulante tjenester. Det å låse
utviklingen til at det innenfor et enkelt område skal være
det samme antall døgnplasser, vil være
i strid med disse målsettingene. Men det som er viktig,
er å ha det store bildet for øye og samtidig se
den enkelte pasient. Det er det som er intensjonen med måten
jeg har nærmet meg dette på i forhold til foretakene.





                

 Jeg vil innledningsvis klargjøre noen
sider ved rusreformen som det kan knytte seg noe usikkerhet til.

Ved gjennomføringen av rusreformen
fra årsskiftet overtok staten ved de regionale
helseforetakene det fylkeskommunale ansvaret for behandlingstiltak
for rusmiddelmisbrukere. Som følge av dette var det 32
fylkeskommunalt eide institusjoner som de regionale
helseforetakene overtok eierskapet av. I tillegg var det 42 private
institusjoner der de regionale helseforetakene
trådte inn i de tidligere fylkeskommunale avtalene. Totalt
var det 74 institusjoner som ble omfattet av denne rusreformen.

Til drift av disse institusjonene fikk de regionale
helseforetakene overført i alt ca. 1,3 milliarder kr.
Av disse midlene ble det overført vel 1,1 milliarder kr
fra de fylkeskommunale og kommunale budsjettene. Dette var midler
som fylkeskommunene og kommunene tidligere hadde benyttet til tiltak
overfor rusmiddelmisbrukere.

Den kommunale egenbetaling for opphold ved
fylkeskommunale behandlingsinstitusjoner for rusmiddelmisbrukere
er falt bort, ettersom det tidligere fylkeskommunale ansvaret for
behandling av rusmiddelmisbrukere nå er definert som spesialisthelsetjeneste
og hjemlet i spesialisthelsetjenesteloven. Derfor er midler som
tidligere gikk med til den kommunale egenbetaling for opphold ved
fylkeskommunale institusjoner eller institusjoner fylkeskommunene
hadde avtaler med, trukket ut fra de frie inntektene til kommunene
og overført til de regionale
helseforetakene.

Som følge av rusreformen har de regionale
helseforetakene fått ansvar for tverrfaglig spesialisert
behandling for rusmiddelmisbrukere. Det kommunale ansvaret for tiltak
for rusmiddelmisbrukere slik det følger av lov om sosiale
tjenester, er imidlertid ikke endret som følge
av rusreformen. Kommunene har fortsatt et helhetlig ansvar, slik
det framgår av lov om sosiale tjenester.

Stiftelsen Fredheim er en institusjon som ikke
er omfattet av rusreformen. Denne har ikke hatt noen
drifts- eller kjøpsavtale
med noen fylkeskommune, og den har heller ikke
vært med på noen fylkeskommunal plan.
Uttrekkene fra de frie kommunale inntektene er kun relatert til
egenbetaling for opphold ved fylkeskommunale institusjoner eller
private institusjoner fylkeskommunene har hatt avtale med. Kommuner
som har benyttet Stiftelsen Fredheim til kjøp av tjenester,
forutsettes å ha gjort dette for å ivareta sitt
kommunale ansvar for sosiale tjenester og omsorgstiltak
for rusmiddelmisbrukere. Dersom bostedskommuner som følge
av rusreformen hevder at de ikke lenger har økonomi
til å betale for opphold ved Stiftelsen Fredheim og andre
institusjoner som ikke er berørt av rusreformen, er ikke
dette noen direkte konsekvens av rusreformen.

Rusreformen legger til grunn at det kommunale
ansvaret for helhetlig oppfølging og tiltak for rusmiddelmisbrukere ikke
endres, men videreføres. Jeg forventer at kommunene ivaretar
sitt ansvar etter loven. Som et nyttig verktøy
for særlig å ivareta rusmiddelmisbrukere med
langvarige og sammensatte behov er det med rusreformen innført
lovfestet rett til individuell plan, nettopp for å sikre
et helhetlig tilbud, som skal legges opp gjennom et samarbeid mellom nivåer
og med involvering av den enkelte bruker. Kommunene
er en sentral aktør og bidragsyter
i arbeidet med å nå rusreformens målsettinger
om et mer helhetlig og styrket behandlingstilbud til rusmiddelmisbrukere.

 La meg først fastslå at Stortinget
ganske tett oppunder jul vedtok rusreformen, og at det
er mitt oppdrag å gjennomføre den nå.
Vi er en drøy måned inn i det året rusreformen
har begynt å virke, og det er selvsagt altfor tidlig å trekke
konklusjoner om hvordan den vil fungere. Men jeg er helt enig med
representanten Gløtvold i at ikke minst det at
vedtaket kom så sent i forhold til gjennomføringen,
gjør at det er stor spenning med hensyn til hvordan den
kommer til å fungere. Det tilsier at vi må følge
utviklingen nøye. Jeg tror ikke at vi nå skal
begynne å diskutere endringer i den reformen Stortinget
vedtok. Men den intensjonen som representanten Gløtvold
gir uttrykk for, bør ivaretas. Det at det blir et helhetlig
tilbud, en mer sammenhengende kjede, er en av hovedintensjonene
med reformen. Jeg pekte på at bruken av individuelle planer
er et viktig verktøy i å samordne
tiltakene inn mot den enkelte bruker.

 La meg igjen understreke at kommunenes ansvar etter
lov om sosiale tjenester står fast. Det er ikke
slik at den rusreformen Stortinget har vedtatt, har svekket kommunenes økonomiske
muligheter til å kjøpe tjenester av den type
institusjoner som Fredheim representerer. Dette er institusjoner
som ikke omfattes av reformen, og som det ikke
er trukket ut midler for fra kommunebudsjettene for å overføre
til foretakene. Så det er i denne sammenheng å rette
baker for smed å skylde på reformen. Men når
det er sagt, er det med det utgangspunktet og det ansvaret kommunene
har, en oppgave både for kommunene og for helseforetakene, som
nå har spesialistansvaret, å sørge for
en helhetlig og sammenhengende behandlingskjede, både
i struktur og inn mot den enkelte bruker.





                

