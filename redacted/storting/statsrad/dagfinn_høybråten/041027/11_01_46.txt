  Ved lovendring i 1999 ble det i samordningsloven
tatt inn bestemmelser om at økt tilleggspensjon fra folketrygden kan
holdes utenfor samordningen. Endringen var begrenset til økt
tilleggspensjon som følge av poengopptjening ved omsorgsarbeid
etter helt avsluttet yrkesaktivitet og poengopptjening etter uttak
av tjenestepensjonen for årene da pensjonisten fylte 67,
68 eller 69 år. I proposisjonen ble det signalisert at
en også skulle gi en forskrift. Dette er, som representanten
Nesvik påpeker, så langt ikke gjort.

Dette skyldes at den aktuelle bestemmelsen
er praktisert i samsvar med lovens intensjoner. Standpunktet er
i overensstemmelse med de offentlige tjenestepensjonsordningenes
oppfatning.

Etter en nærmere vurdering har departementet
likevel kommet til at gjeldende praksis bør forskriftsfestes. Spørsmålet
har vært forelagt tjenestepensjonsordningene, som er enig
i at det utformes en forskrift der praksis nedfelles.

Jeg tar sikte på at forskriften, som
nå er under arbeid i departementet, blir fastsatt innen årets
utgang.

