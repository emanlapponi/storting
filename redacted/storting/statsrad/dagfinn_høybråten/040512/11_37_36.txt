 Størstedelen av folketrygdens utgifter
til legemidler er knyttet til legemidler som er godkjent for forskrivning
på blå resept uten forutgående søknad
fra lege. For en mindre andel av legemidlene som refunderes
via blåreseptordningen, kreves forutgående individuell
søknad til trygdeetaten før blå resept
kan benyttes. Årsaken til at individuell søknad må benyttes,
er vanligvis enten at legemidlet er så nytt at det ennå ikke
er tatt opp på listen, eller at det ikke
er tatt opp på blåreseptlisten fordi det anses å være
mindre kostnadseffektivt enn andre legemidler
som er på denne listen. En tredje mulig årsak
er at sykdommen som skal behandles, er svært sjelden. Som
representanten Eirin Faldet påpeker, vil behandlingen av
slike søknader nødvendigvis ta noe tid. Dersom
søknadsbehandlingen tar så lang tid at det truer
pasientenes helse, er dette høyst uønsket,
og det må settes inn tiltak mot det.

Jeg er kjent med at antallet individuelle søknader
har steget de siste årene, og at dette kan bidra til økt
saksbehandlingstid. I 2003 mottok trygdeetaten 135 000 slike enkeltsøknader.
Gjennomsnittlig saksbehandlingstid var vel 4 uker. Det
er imidlertid store forskjeller når det gjelder hvor lang
tid det tar å behandle en slik sak. Mange kurante saker
ekspederes raskt, mens det i mer krevende saker er nødvendig
med råd fra medisinsk og farmasøytisk
spesialkompetanse.

For å møte de nye
utfordringene har Rikstrygdeverket satt ned en arbeidsgruppe som
ser på dagens organisering på legemiddelområdet
og mulige forbedringstiltak. Arbeidsgruppen skal vurdere organisatoriske
forhold, arbeidsprosesser og saksflyt, systemstøtte, kompetanse
og behovet for styringsdata.

Jeg vil imidlertid gjøre oppmerksom
på at lovverket allerede sikrer den enkelte pasient tilgang
til livsviktige legemidler. Hvis pasienten har akutt behov for et
legemiddel og ikke har penger til å betale medisinen
selv, plikter apoteket å utlevere legemidlet til pasienten
uten betaling, dersom legen har underrettet apoteket om at pasienten
straks har behov for legemidlet. Dette framgår av § 6-2
i apotekloven. Spørsmålet representanten Faldet stiller,
er således allerede besvart i lovverket. Slike situasjoner
inntrer i praksis oftest i sykehusapotek. Sykehusapotek
har i slike situasjoner anledning til å utlevere inntil én
måneds legemiddelforbruk på folketrygdens regning.

Apotekenes plikt til å utlevere et
legemiddel uten å få betalt er en sikkerhetsventil
i dette systemet. Dersom sikkerhetsventilen kommer til anvendelse
oftere enn normalt, kan det være grunnlag for å se
nærmere på hva som forårsaker dette.
Det er noe jeg også vil gjøre.

Jeg vil i den varslede legemiddelmeldingen
se nærmere på forholdet mellom individuelle
og generelle refusjoner og hvordan man best kan forene ønsket
om et best mulig tilbud til alle og hensynet til effektiv
ressursbruk. Jeg vil videre – uansett hvilken rolle individuelle
refusjoner skal ha i framtiden – tilstrebe en
mest mulig effektiv saksbehandling, slik at pasienten i mindre
grad enn i dag skal erfare en forskjell mellom legemidler
som har individuell og generell blåreseptrefusjon.

