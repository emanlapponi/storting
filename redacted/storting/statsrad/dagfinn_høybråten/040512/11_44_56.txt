 Det korte svaret på representanten
Alvheims spørsmål er nei. Jeg skal få lov
til å utdype svaret noe.

Som representanten Alvheim viste til, har Stortinget bedt
Regjeringen sørge for at barn med hørselshemninger
tilbys utredning og behandling med cochlea-implantat
innenfor rimelige tidsfrister. Et cochlea-implantat
vil i mange tilfeller gi barn med store hørselshemninger
muligheten til å berge rester av hørselen for
resten av livet, noe som også innebærer
mulighet for bedret talefunksjon, og derved bedret sosial
funksjon. Stortinget har også vedtatt at det
skal kunne brukes penger på behandling i utlandet dersom
dette ikke er mulig å tilby innen rimelige
tidsfrister i Norge.

Når utredning
og behandling av hørselshemmede barn fortrinnsvis bør
skje før barnet fyller to år – og det
må gjøres før tre års alder
for å få fullgod nytte – er det selvfølgelig
avgjørende at barn og foresatte ikke utsettes
for for lang ventetid, for at resultatet skal bli godt. En behandlingstid
på 15 måneder, som representanten Alvheim
viste til, er i den sammenheng uakseptabelt lang.

Jeg har bedt Helse Sør om en redegjørelse
om hvor lang ventetiden for behandling av barn ved Rikshospitalet
nå er. Etter det jeg har fått opplyst,
er ventetiden for behandling med cochlea-implantat hos barn nå ti–tolv måneder.
Ifølge Rikshospitalet skyldes dette at antallet pasienter
som henvises med spesielle multihandikap, og som tilfredsstiller
kriteriene for implantasjon, gradvis har økt. Samlet innebærer
behandling i alt tre faser: utredning i forkant av operasjonen,
det operative inngrepet med selve implanteringen og deretter oppfølging som
inkluderer språkopplæring. Den begrensende faktor ved
Rikshospitalet er nå ikke det operative inngrepet, men
det arbeidet som må gjøres i forkant og etterkant
av audiofysiker og audiopedagog, dvs. bl.a. språkopplæring. Særlig
kan oppfølgingsfasen etter inngrepet være
langvarig, med mange og hyppige kontroller eller læresesjoner.

Utfordringen nå er å bygge
ut tilstrekkelig audiofysisk og audiopedagogisk kapasitet. Det utføres
cochlea-behandling både hos voksne og hos barn.
Med stadig bedre behandlingsresultater øker etterspørselen
fra voksne, noe som igjen gjør en prioritering mellom
pasientgruppene påkrevd. Rikshospitalet har landsfunksjon
for behandling av barn, og det er min klare forutsetning at denne
kapasiteten skal og må utnyttes fullt ut. Antallet barn
som trenger denne behandlingen i småbarnsalder, er for lite
til at det er hensiktsmessig at dette skjer ved flere sykehus.

Imidlertid kan Helse Bergen, dvs. Haukeland
Universitetssykehus, utføre den aktuelle behandlingen – forundersøkelser,
selve implantasjonen og opplæringen etterpå – hos
voksne. Den økte ventetiden vi nå ser
for barn, gjør det påkrevd at flere voksne tilbys
cochlea-implantasjon i Bergen, for å sikre optimal utnyttelse
av kapasiteten ved Rikshospitalet til behandling av barn. Jeg vil
følge opp dette overfor de regionale
helseforetakene som er berørt.

Ventetiden er for lang for barn som skal behandles med
cochlea-implantat. Jeg har tatt dette opp med Helse Sør,
for å forsikre meg om at dette blir fulgt opp overfor Rikshospitalet.
Det har jeg fått bekreftet vil skje.

