 Det er ikke strengere krav til godkjenning
av legemidler i Norge enn i resten av EØS-området.
Det er faktisk slik at nye legemidler godkjennes etter
stort sett det samme regelverk og omtrent samtidig innenfor hele
EØS-området. Det er heller ikke slik at nye legemidler
er spesielt kostbare i Norge. Metoden for å fastsette
maksimalpriser for legemidler i Norge bidrar til at de
norske prisene på nye legemidler relativt sett
er lave. Dessuten har sykehusene sitt eget innkjøpssamarbeid,
som bidrar til at prisene senkes ytterligere. Jeg kan således ikke
se at det er strenge krav til godkjenning eller høy
pris på slike legemidler i Norge som kan være
forklaringen på mindre bruk av denne type
legemidler i vårt land sammenlignet med i  andre
europeiske land.

Selv om norske priser ikke
er spesielt høye i europeisk sammenheng,
skulle også jeg – i likhet med de fleste
leger og pasienter – gjerne sett at legemiddelprisene i Norge
var enda lavere. Derfor er jeg glad for at sykehusene
gjennom sitt innkjøpssamarbeid og sine legemiddelkomiteer
vurderer både pris og effekt når de
tar stilling til hvilke legemidler som skal prioriteres i de enkelte legemiddelkomiteenes
nedslagsfelt. De legemidlene som benyttes i moderne kreftbehandling,
brukes i hovedsak i sykehus og finansieres gjennom de
ordinære finansieringsordningene for spesialisthelsetjenesten.
De regionale helseforetakene har et
samlet ansvar for spesialisthelsetjenesten til dem som bor i regionen.
Dette omfatter også kreftbehandling med legemidler.
Ulik pasientsammensetning kan dermed bidra til ulike behov og ulike
prioriteringer mellom regionene.

Det er i utgangspunktet legene på det
enkelte sykehus som foretar denne type prioritering
i forhold til behandling av hver enkelt pasient. For å velge
best mulig behandling, må behandlende lege ha
oppdatert fagkunnskap innenfor til dels omfattende medisinske
områder. Derfor arbeider vi aktivt og har satt i gang flere
tiltak for å bedre kunnskapstilfanget.

For det første: Kunnskapssenteret
for helsetjenesten er etablert
fra januar i år – for å bedre
systematisk kunnskapstilgang.

For det andre: Vi satser på medisinsk
forskning mer enn før. Alle regionale
helseforetak har egne forskningsstrategier, og de setter
av midler til klinisk – altså pasientnær – forskning.

For det tredje: Som eier har jeg
sikret meg at alle de regionale
helseforetakene gjennomgår hvordan oppgaver bl.a. omkring
kreftkirurgi kan løses bedre – gjennom bl.a.
oppgavefordeling. Vi vil benytte den samme tilnærmingen
i forhold til bruken av moderne legemidler mot kreft.

Det er imidlertid viktig å huske på at
endringer i oppgavefordelingen og omlegging av behandlingsmetoder tar
tid. Disse tiltakene, sammen med satsingen som Regjeringen og Stortinget
har gjort gjennom kreftplanen, viser resultater. Det gjelder f.eks.
utbygging av kapasiteten for strålebehandling og økt
innsats i form av lindrende behandling.

