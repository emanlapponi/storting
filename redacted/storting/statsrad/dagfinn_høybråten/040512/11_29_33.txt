 Kunnskap og erfaring er viktig for gode
resultater bl.a. innen kreftbehandling. Jeg har tidligere
i denne sal besvart spørsmål om kvalitet i forhold
til brystkreftkirurgi. Det er satt inn tiltak for å sikre
bedre kvalitet, slik at flere kvinner får tilbud
om brystbevarende kirurgi, som i dag er mulig.

Metodene innen kreftbehandling utvikler
seg raskt. Faktisk erfaring – som en bare kan
få ved å behandle et minimum antall pasienter
hvert år – er påkrevd for å opprettholde
den kompetansen som pasientene har rett på å få møte.
Det kan medføre at vi bør endre oppgavefordelingen mellom
sykehusene.

Derfor er det gledelig å kunne melde
at alle de fem regionale
helseforetakene nå har tatt grep i forhold til dette. I
Nord-Norge og i Midt-Norge er det besluttet hvordan kreftkirurgi
skal fordeles, det vil si samles, på færre sykehus
enn i dag. Og jeg har fått opplyst at de øvrige
er underveis med tilsvarende beslutninger. Dette er i tråd med
styringsdokumentet til de regionale
helseforetak, og jeg siterer derfra:

«De
regionale helseforetakene skal planlegge,
og drive sin virksomhet etter faglige retningslinjer og forskningsbaserte
metoder for diagnostikk og behandling. Der det
finnes klar dokumentasjon på sammenhengen mellom
volum og kvalitet, eksempelvis innen deler av kreftkirurgien,
skal dette legges til grunn for organisering av tjenesten.»

Dette vil måtte innebære
en sentralisering av visse funksjoner. Men samtidig bygger vi også ut
desentraliserte løsninger – for strålebehandling
og for deler av cellegiftbehandlingen. Vi benytter moderne telemedisinske løsninger,
slik at vi kan følge opp pasientene på en faglig fullgod
måte, f.eks. ved strålebehandling i Ålesund og ved
behandling med cellegift i Alta. De norske utbyggingsplanene
for strålemaskiner dekker nå behovet for strålebehandling,
og det legges til rette for utnyttelse av kapasitet på tvers
av regionsgrensene.

Vi har også gode
erfaringer med å bruke forskning direkte
for å sikre kvaliteten innenfor kreftbehandlingen.
I et prosjekt om endetarmskreft i regi av Kreftregisteret
har en registrert behandlingsresultater og brukt dem
i systematisk opplæring av kirurger og andre
spesialister. Samtidig har en gitt tilbakemeldinger til det enkelte
sykehus om hvordan resultatene deres er, sammenlignet
med gjennomsnittet. I dette prosjektet er det dokumentert betydelig
bedre behandlingsresultater og langt mindre
forskjeller fra sted til sted enn det man så opprinnelig.

Regjeringen har i samarbeid
med Den Norske Kreftforening oppnevnt en arbeidsgruppe
som skal lage et forslag til ny nasjonal
strategi for kreftomsorgen. Gruppen avgir sin rapport til Helsedepartementet
i neste måned. Jeg er kjent med at likeverd og kvalitet
i kreftbehandlingen vil være grunnleggende i
de forslagene som denne arbeidsgruppen vil legge fram.

