 Jeg takker representanten Asmund Kristoffersen
for gode karakterer på svaret.

Jeg vil si at det som er spennende med kreftområdet, er
at det illustrerer noe av det vi står overfor i helsetjenesten
generelt, nemlig at på noen områder,
her kirurgi, er det riktig av hensyn til pasienten å sentralisere.
På andre områder, her cellegiftbehandling
og strålebehandling, er det riktig av hensyn til pasienten
og av faglige hensyn å desentralisere. Vi gjør
altså begge deler, og vi gjennomfører det ved
hjelp av de virkemidler som sykehusreformen har gitt oss til sterkere
samordning på tvers av tidligere fylkesgrenser.

Så til det konkrete spørsmålet.
I den plan- og meldingsdelen som vi har varslet at vi vil legge
fram for Stortinget i forbindelse med statsbudsjettet til høsten,
vil vi redegjøre for de planer helseforetakene har om større endringer
og strukturarbeid. Jeg merker meg ønsket om å bli
orientert nærmere om det som skjer på kreftomsorgens
område, og det vil være naturlig ikke
minst i forlengelsen av den nasjonale kreftstrategiutredningen som
jeg nevnte i mitt hovedsvar.

