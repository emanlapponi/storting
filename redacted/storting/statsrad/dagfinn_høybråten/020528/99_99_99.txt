 Med fredagens prinsessebryllup i friskt minne er det en glede å kunne konstatere at nok en stor begivenhet ser ut til å kunne finne sted i Midt-Norge: igangsetting av utbyggingen av ny universitetsklinikk i Trondheim.




Vårt politiske system forutsetter at meninger brytes. Da er det også positivt å registrere at man etter grundig behandling av komplekse saker kan komme til bred tverrpolitisk enighet, slik dette kommer til uttrykk i sosialkomiteens enstemmige innstilling om at fase 1 av ny universitetsklinikk i Trondheim nå skal realiseres.




Utredningen av mulig alternativ lokalisering ble som forutsatt ferdigstilt før årsskiftet. I den påfølgende høringsrunden var det gjennomgående bred oppslutning om at utbyggingen bør igangsettes på eksisterende sykehusområde på Øya. Denne brede enigheten har vært et sentralt moment, både ved Regjeringens og jeg forstår ved komiteens behandling av saken, og danner et meget godt utgangspunkt for den realiseringsfase som prosjektet nå går inn i.




Det har vært reist spørsmål om hvorvidt det har vært riktig å ta denne ekstrarunden med utredning av alternativ lokalisering og prosjekt. Manglende igangsetting av utbyggingen har medført en del uro og usikkerhet, og en del utsettelseskostnader.




Jeg legger til grunn at utsettelsen vil kunne gagne prosjektet. Resultatene både fra utredning og høringsrunde har vært nyttig kunnskap i denne siste beslutningsrunden. Vi har nå et bedre grunnlag for å fatte endelig beslutning om plassering og realisering, og har i større grad enn tidligere fått synliggjort en stor grad av konsensus blant de involverte miljøene.




Universitetsklinikken er et integrert sykehus- og universitetsprosjekt. Bred enighet blant brukerinstitusjonene om igangsetting av fase 1 på Øya lover godt for et aktivt og godt samarbeid mellom brukermiljøene på sykehussiden og på universitets- og høgskolesiden.




Gjennom Dragvoll-utredningen har det dessuten fremkommet verdifulle erkjennelser, som i kombinasjon med det idégrunnlaget prosjektet har vært tuftet på, vil kunne nyttiggjøres inn mot å få til et best mulig og driftsøkonomisk godt prosjekt på Øya. En sentral forutsetning i forslaget som er lagt fram for Stortinget, er nettopp at det settes noen nye premisser også for Øya-prosjektet.




Jeg har merket meg komiteens merknader når det gjelder realisering av pasienthotell og teknisk forsyningssentral, og er positiv til at også disse formålene kan igangsettes slik at fremdriften for fase 1 ikke forsinkes ytterligere. Jeg har videre merket meg komiteens merknader når det gjelder mulige driftsmessige innsparinger som følge av en revurdering av sentermodellen, og er selvsagt enig i at dette området krever særskilt oppmerksomhet. Jeg minner om at en sentral forutsetning i det foreslåtte opplegget er at en modifisert modell skal legges til grunn for prosjektet med vekt på å finne bedre faglige og driftsøkonomiske løsninger enn opprinnelig planlagt. Dette arbeidet er allerede påbegynt i prosjektorganisasjonen og vil inngå i oppdraget som vil bli formidlet overfor Helse Midt-Norge etter stortingsbehandlingen her i dag.




Komiteen er sterkt opptatt av psykiatriens plass ved byggingen av ny universitetsklinikk i Trondheim. I denne forbindelse understreker komiteen at et skarpt skille mellom psykiatri og somatikk må bygges ned. Også av hensyn til den integrerte legeutdanningen som NTNU driver, der ulike spesialområder supplerer hverandre, er det etter komiteens mening viktig å finne løsninger som tar hensyn til dette.




Departementet vil nå sette i gang et arbeid for å gjennomgå planene for fase 2. I dette arbeidet vil det også legges vekt på å utrede hvordan et psykiatrisenter kan innpasses i utbyggingsprosjektet. Regjeringen vil komme tilbake til dette spørsmålet når rammer og retningslinjer for denne delen av utbyggingsprosjektet er klarlagt.




Planlegging og utbygging av ny universitetsklinikk i Trondheim er en stor og viktig, men også en vanskelig sak. Prosjektet har sin spesielle og langvarige forhistorie, bl.a. relatert til kostnadsøkninger, stedsvalg og utbyggingsmodell. Den ekstrarunden som nå er gjennomført, gjør at prosjektet framstår som mer robust og med større grad av læring. Jeg nevner at ved Stortingets gjennomgang av Nytt Rikshospital-prosjektet var det å tillate seg læring underveis i prosessen et helt sentralt poeng.




Nå er fremdrift for utbyggingen sentralt. Et stort og grundig forarbeid ligger til grunn for proposisjonen som er fremmet for Stortinget. Med det vedtaket Stortinget inviteres til å fatte i dag, kan vi omsider komme i gang med selve realiseringen av dette store og viktige utbyggingsprosjektet. Det trengs et nytt og moderne sykehus i Trondheim. Grunnlaget er nå lagt.




