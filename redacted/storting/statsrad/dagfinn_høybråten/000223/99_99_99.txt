  Den norske mor og barn-undersøkelsen
ble behandlet i Stortinget i 1998. Regjeringen foreslo i St.prp.
nr. 65 for 1997-98 at prosjektet kunne starte opp under forutsetning
av at Statens institutt for folkehelse sikret hoveddelen av prosjektfinansieringen, «enten
ved eksterne finansieringskilder eller via aktuelle tilskudd til
FoU-formål». Stortinget sluttet seg til dette.
Folkehelsa har siden vært i kontakt med en lang rekke mulige
interessenter, også kommersielle firmaer, som representanten
Sjøli viser til. Jeg vil understreke at det ikke er inngått
noen avtaler med disse.

Den norske mor og barn-undersøkelsen
er et stort forskningsprosjekt, som vil kunne bidra med mye ny og viktig
kunnskap. Den har, i likhet med andre større norske helseundersøkelser,
også vist seg å være interessant for
internasjonale legemiddelfirmaer. Selv om prosjektet er bifalt av
Regional komite for forskningsetikk, og konsesjon er gitt av Datatilsynet,
er det imidlertid fortsatt behov for klarere etiske og juridiske
retningslinjer for bruken av den type materiale som en her skal
samle inn.

Regjeringen har nylig oppnevnt et utvalg som
skal vurdere ulike sider ved innhenting, lagring og bruk av humant
biologisk materiale for ulike formål – det såkalte Biobankutvalget.
Utvalget skal ifølge sitt mandat bl.a. «systematisere
og diskutere prinsipielle … etiske og rettslige spørsmål
som reiser seg», herunder spørsmål om disposisjonsrett,
samtykke, personvern og også «kommersiell utnytting
av materialet eller opplysninger/kunnskap som materialet
gir opphav til». Utvalget skal levere sin innstilling innen
utgangen av dette året.

Statens institutt for folkehelse bad i 1999
selv departementet om å utrede de prinsipielle sidene ved
samarbeid med kommersielle firmaer, og instituttet er nå også representert
i nevnte utvalg. Folkehelsa er også innforstått med
at det før utvalgets innstilling foreligger og er fulgt opp,
ikke skal inngås avtaler med interessenter som beveger
seg inn i de etiske og rettslige gråsoner som nå skal utredes.
Det har selvsagt vært lagt til grunn at alle foreløpige
sonderinger om avtaler for å skaffe finansiering til prosjektet
skulle ta utgangspunkt i og være innenfor konsesjonsvilkårene.

Jeg vil i tillegg henlede oppmerksomheten på et
lovforslag som nå ligger til behandling i Stortinget, og
som bl.a. angår de samme spørsmålene.
Det gjelder Ot.prp. nr. 24 for 1999-2000, Om lov om endringer i
lov 9. februar 1973 nr. 6 om transplantasjon … m.m.,
som, hvis Stortinget slutter seg til det, vil forby kjøp
og salg av biologisk materiale som sådant, herunder blod,
for økonomisk gevinst.

Det er altså ikke utlevert biologisk
materiale, og det er 

ikke

 slik som det
stod i det nevnte avisoppslaget: 

«Personlige
og private opplysninger om 100 000 norske kvinner og deres
barn kan havne hos utenlandske legemiddelprodusenter.» 

Det er allerede levert et lovforslag til Stortinget
som sterkt begrenser mulighetene for salg av biologisk materiale
i kommersielt øyemed, og det er i tillegg nedsatt et utvalg
som har fått i oppdrag grundig å utrede de etiske og
rettslige sidene ved innhenting, lagring og bruk av humant biologisk
materiale.

Jeg vil påse at Statens institutt
for folkehelse holder seg innenfor de retningslinjer som jeg her
har referert til.

 La meg først gi honnør til
Universitetet i Tromsø og Regionsykehuset i Tromsø som
i mange år har vist et stort engasjement og en stor innsats
for helsesamarbeidet mellom Nord-      vest-Russland og
Norge. Spesielt har samarbeidet med Arkhangelsk vært nært
og effektivt, og det har gitt gode resultater.

Hva gjelder det fireårige samarbeidsprogrammet
for helse i Barentsregionen, ble dette vedtatt av Barentsrådet i
1999. Det er viktig å understreke at dette ikke er en generell
pott for tildeling av midler til helsesamarbeid med Russland. Tildeling
av midler gjennom helseprogrammet skjer etter helt spesifiserte
rammer, gitt i Barentsrådets vedtak. Det betyr at finansiell
støtte kan gis til prosjekter som faller inn under ett
eller flere av fem prioriterte satsingsområder, f.eks.
smittevern, mor/barn-spørsmål og livsstil.
Dessuten må prosjektene referere seg geografisk til fylkene
Murmansk, Arkhangelsk og Karelen. Ved tildeling av midler må det
derfor tas hensyn til en rimelig fordeling av midlene på de
ulike satsingsområdene og de geografiske områdene.
Det er også viktig å understreke at dette er et
helseprogram som har praktiske mål. Rene forskningsprosjekter
er derfor i utgangspunktet ikke omfattet. Ved siste tildelingsrunde
var mange av prosjektsøknadene fra Tromsø i stor
grad forskningsrettet. Hovedvekten av søknadene fra Tromsø har
også vært rettet mot kun ett av programmets fem
satsingsområder og ett av de geografiske områdene.
Vi har derfor bedt flere søkere fra Tromsø om å komme
tilbake med justerte søknader for å få prosjektene
mer i tråd med helseprogrammets intensjoner. Departementet
er også i samtale med Tromsø-miljøet
for å diskutere hvordan de kan forbedre innvilgelsesraten
ved vårens tildelingsrunde.

Så til prosessen rundt fordeling av
midlene. Det er statlige midler som fordeles, og Sosial- og helsedepartementet
fatter den endelige beslutning. Departementet har oppnevnt en rådgivende
komite med representanter for underliggende fagetater, én
representant for fylkeshelsesjefene i Nord-Norge og én
representant fra Barentssekretariatet i Kirkenes. Departementet
har ikke sett det som naturlig at de store søkermiljøene
som f.eks. WHO, Tromsø-miljøet, de internasjonale
tuberkuloseforeningene, Norsk Folkehjelp og Kirkenes Sykehus skulle
være representert direkte i komiteen. Det er lagt til grunn
at komiteen i hovedsak skal ha representanter fra statlige etater
med bred ekspertise og erfaring på helsesamarbeid med Russland.
Komiteen kommer med forslag til hvilke fagorgan, institusjoner og
sykehus som bør uttale seg om prosjektsøknadene.
Svært mange søknader er i denne prosessen sendt
institusjoner og sykehus i Nord-Norge for vurdering.

Jeg mener at vi på denne måten
gir de innkomne søknader til helseprogrammet en objektiv
og kvalitativ god vurdering, utført av bred faglig ekspertise
på helseområdet. Det er neppe ønskelig
med deltakelse fra de store søkermiljøene i selve
fordelingsprosessen, men vi vil være i dialog med miljøet
i Tromsø om hvordan helseprogrammet kan være et
best mulig instrument for et effektivt helsesamarbeid i Barentsregionen.

  Jeg er enig i at Tromsø-miljøet
ikke er kommet godt ut av den siste tildelingsrunden, og jeg er
også enig med representanten Nymo i at et så tungt
fagmiljø bør være en viktig partner i
dette samarbeidet. Vi har fra departementets side avtalt et møte med
Tromsø-miljøet allerede 8. mars for å drøfte
hvordan en kan få til det med tanke på den framtidige
prosessen rundt dette. Jeg må nok fastholde at jeg tror
det er tjenlig for alle parter at de miljøene som er tunge
på søkersiden til prosjektmidler, ikke bør
sitte i de organer som gir avgjørende tilrådinger
om søknadenes utfall. Det vil skape et spørsmål
om habilitet osv., som jeg tror man ikke er tjent med. Men, som
sagt, vi skal altså ha en dialog med miljøet for å forsøke å få til
en enda bedre forankring i Tromsø-miljøet for
framtiden. 





                

 Innledningsvis vil jeg si at jeg er opptatt
av betydningen av forskning som kan medføre utvikling av
nye muligheter for behandling av sykdommer, utvikling av bedre muligheter
for diagnostisering og utvikling av nye medikamenter. Etter mitt
syn er det viktig å prioritere oppbygging av norsk kompetanse
i genterapi som ett av flere tiltak for å styrke helsetjenestens
tilbud til pasienter med alvorlig sykdom. Denne oppbyggingen er
allerede i gang gjennom en femårsutviklingsplan
for perioden 1999-2003, som ble lagt fram for Stortinget i St.prp.
nr. 61 for 1997-98, Om Nasjonal kreftplan og plan for utstyrsinvesteringer
ved norske sykehus. Regjeringen foreslo her å styrke og
videreutvikle den genteknologiske kompetanse på regionsykehusnivå både
når det gjelder grunnforskning og klinisk forskning med
hensyn til genterapi for kreft og andre sykdommer. Stortinget sluttet
seg som kjent til Regjeringens forslag om å bruke 95 mill. kr
til genterapi i planperioden.

Så til problemstillingene knyttet
til opprettelse av såkalte genbanker. Den pågående
internasjonale kartleggingen av alle menneskets arveanlegg vil gi
kunnskap som bl.a. kan være nyttig for å motvirke
kreftutvikling og gi muligheter for behandling av genetisk sykdom. Den
enorme kunnskapen som denne kartleggingen gir, aktualiserer imidlertid
en rekke etiske, sosiale og juridiske problemstillinger knyttet
til anvendelsen av kunnskapen. Flere land, bl.a. Storbritannia og
Sverige, ønsker å opprette såkalte biobanker,
eller genbanker, hvor vevbiter og medisinske pasientopplysninger
lagres. Mange spørsmål ved bruk av slike biobanker
er internasjonale, og det pågår et arbeid i Europarådets
regi for å komme fram til et felles europeisk regelverk.

Regjeringen har tatt denne utfordringen, og
har nedsatt et utvalg som skal vurdere ulike sider ved innhenting,
lagring og bruk av humant biologisk materiale. Utvalget skal bl.a.
presentere og diskutere prinsipielle medisinske, etiske og rettslige
spørsmål som melder seg i forbindelse med slike
biobanker. Dette er bl.a. spørsmål om disposisjonsretten
over dette materialet og de opplysninger og den kunnskap som materialet
gir opphav til. Det dreier seg om ulike spørsmål
omkring samtykke, personvern, medisinsk forskning og spørsmål
knyttet til kommersiell utnyttelse av materialet og de opplysninger og
den kunnskap som materialet gir opphav til. Utvalget skal også drøfte
relevante patentspørsmål og de spesielle etiske
problemstillingene knyttet til disposisjonsrett over befruktede
egg.

Utvalget er bedt om å ta stilling
til hvilke rettslige tiltak som er nødvendig på dette
området, og kan foreslå utkast til lovregulering.

Leder for utvalget er direktør dr.
med. Magne Roland. Utvalget er bredt sammensatt, med personer med
kompetanse innen forskning, personvern, legemidler og næring. Utvalget
har også personer med kompetanse til å vurdere etiske
spørsmål og menneskerettighetsspørsmål.
Pasientorganisasjonene er representert, de relevante offentlige instanser
likeså.

Utvalget skal levere sin innstilling innen
1. januar 2001.

For øvrig vil jeg nevne at disse spørsmålene
knyttet til biobanker nå også blir utredet i Sverige
og Danmark.

  Det er et uhyre sentralt, stort og vanskelig
spørsmål som representanten Kristoffersen stiller.
Jeg er glad for at han stiller det, fordi jeg har som utgangspunkt
at det må være mulig på den ene siden å ta
i bruk ny kunnskap som er egnet til å redde liv og til å helbrede
sykdom, og samtidig ta vare på respekten for menneskeverdet
og å hindre en kommersiell utnyttelse på tvers
av de felles menneskelige interesser. Jeg tror at det må gjøres
dels gjennom en nasjonal prosess, som vi har satt i gang nå,
dels må det skje gjennom et internasjonalt samarbeid, som
vi er aktivt med i bl.a. i Europarådet, for å sikre
at de retningslinjer vi søker å utvikle nasjonalt,
også har en tilknytning internasjonalt. Hvis ikke, vil
man fort få en utvikling i retning av kommersielle markeder
på tvers av det myndighetene faktisk ønsker. Dette
vil vi arbeide videre med.





                

