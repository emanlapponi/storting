 Målene for Opptrappingsplan for psykisk
helse ligger fast, slik de er vedtatt av et enstemmig storting.
Driftsnivået skal styrkes, og det skal investeres, og vi
ser allerede klare tendenser til at mange får et bedre
tilbud enn tidligere. Men vi ser også fortsatt
svikt i mange ledd og uakseptable eksempler
på at mennesker med psykiske lidelser ikke får
den hjelpen de har behov for. Stadig flere søker hjelp,
men stadig flere får også hjelp. Gjennomsnittsventetiden
for voksne er redusert. Også flere barn får
hjelp, men her har vi ennå ikke greid å redusere
ventetidene. Vi er derfor i gang med å utarbeide en styrket
og samlet strategi for satsingen på barns og unges psykiske
helse, og så vel kommuner som helseforetak har blitt bedt
om å prioritere denne gruppen.

I en situasjon der det tilføres
betydelig flere ressurser til psykisk helse, er det også viktig
at tjenesten har et sterkt fokus på hvordan ressursene
utnyttes. Med en så stor opptrapping og en samtidig omlegging
av eieransvaret for spesialisthelsetjenesten vil det kreve tilpasninger knyttet
til omstilling og produktivitet. Overføring av spesialisthelsetjenesten
til statlig eierskap vil i seg selv skape en usikkerhet for den
samlede budsjettsituasjonen. Stortinget er kjent med at Regjeringen
vil foreta en gjennomgang av den samlede driftsøkonomien
i spesialisthelsetjenesten i tilknytning til revidert nasjonalbudsjett.

Gjennom styringsdokumentet til de regionale
helseforetakene har jeg pålagt dem å prioritere
gjennomføringen av opptrappingsplanen generelt, og en satsing
på psykisk helsevern for barn og unge spesielt.
De regionale helseforetakene skal
følge opp det arbeidet fylkeskommunene har påbegynt.
Midler som tilføres som en del av planen, skal i sin helhet
brukes til psykisk helsevern. De øremerkede tilskuddene
skal komme i tillegg til helseforetakenes tiltak og egenfinansiering
av psykisk helse, og ikke erstatte denne. Tilsvarende
er opptrappingsmidlene til kommunene øremerket psykisk
helse.

Disse klare føringene følges
opp. Departementet har sendt brev til de regionale
helseforetakene der vi ber om en tilbakemelding om budsjettsituasjonen
for psykisk helse, samtidig som viktigheten av at de mål
og rammer som er vedtatt, følges opp, blir understreket.
Brevet er først og fremst en del av vår oppfølging
av de regionale foretakene. De rapportene
vi får inn, vil bli fulgt opp ut fra de klare politiske
føringene som er gitt.

Når det gjelder den nærmere
tilbakemelding til Stortinget, vil jeg redegjøre for dette
i forbindelse med framlegging av budsjettproposisjoner, i første
omgang i forbindelse med gjennomgangen av sykehusøkonomien, som
er varslet i revidert nasjonalbudsjett 2002. Arbeidet med en gjennomgang
og en ajourføring av opptrappingsplanen er igangsatt. Det
vil jeg komme tilbake til i statsbudsjettet for 2003. I tillegg
vil jeg be Stortinget om å få gi en helsepolitisk
redegjørelse i
løpet av våren, hvor jeg bl.a. vil gjennomgå arbeidet
med oppfølgingen av sykehusreformen og Opptrappingsplan
for psykisk helse.

 Det korte svaret på det spørsmålet
er ja. Jeg har allerede grepet tak i det. Jeg har med den samme
uro som representanten Hanssen sett på meldinger om at
det planlegges kutt innenfor psykisk helse i
helseforetakene, og det er foranledningen til at jeg har bedt om
en redegjørelse
fra samtlige fem regionale helseforetak
om dette.

I oppfølgingen av denne runden vil
vi følge opp de føringene vi allerede har gitt
om at opptrappingsmidlene skal føre til en opptrapping
av tjenestetilbudet, og skal komme på toppen av den aktivitet
man har fra før, og ikke til erstatning for den
aktivitet man har fra før. Det kommer denne helseministeren
til å passe meget nøye på; å bruke
de virkemidler som er nødvendige for å få dette
igjennom.

 Utgangspunktet er klinkende klart: Opptrappingsplanen
skal følges. Midlene som gis til opptrapping innenfor
psykisk helse, skal føre til en reell
opptrapping, og det betyr at det å kutte i bunnen på det
tilbudet man allerede har, ikke blir akseptert.

Samtlige regionale
foretak må redegjøre for hvordan de møter
dette feltet i den krevende budsjettsituasjonen de har. Jeg kan ikke
forholde meg til opplysninger gitt til Dagbladet. Jeg vil forholde
meg til den redegjørelsen jeg får fra Helse Øst
i dette tilfellet, og følge opp de styringssignalene som
jeg her har gitt uttrykk for.





                

