 Den tverrdepartementale handlingsplanen Forebygging av ulykker i hjem, skole og fritid ble fremlagt i januar 1997. Lokalbasert utviklingsarbeid er vektlagt og fulgt opp gjennom bl.a. resultatmål og tiltak som gjelder Trygge lokalsamfunn. Dette er et konsept for ulykkesforebyggende arbeid på lokalplanet i regi av Verdens Helseorganisasjon. I en treårsperiode fra 1995 til 1998 har dette arbeidet vært organisert som et prosjekt med sekretariatsfunksjonen forankret hos fylkeslegen i Troms, lokalisert delvis i Harstad og delvis i Tromsø.




Som et ledd i oppfølgingen av handlingsplanen har Sosial- og helsedepartementet i løpet av høsten 1997 og første halvår 1998 hatt en grundig gjennomgang og vurdering av ansvars- og oppgavefordelingen for arbeidet, herunder den videre forankring og plassering av sekretariatet for Trygge lokalsamfunn. Berørte departementer har bidratt gjennom den tverrdepartementale samordningsgruppen for oppfølging av handlingsplanen.




Det er etter departementets mening lagt et godt grunnlag for videre arbeid og for styrket tverrsektoriell innsats.




Den videre organisering innebærer at oppgaver i sekretariatet for Trygge lokalsamfunn er lagt til fagmiljøet ved Statens institutt for folkehelse som en integrert del av en styrket rådgivningsfunksjon overfor kommunesektoren, og som et ledd i en helhetlig oppfølging av handlingsplanen.




Et slikt fagmiljø skal bidra til at kommunene kan nyttiggjøre seg kunnskapen i det praktiske arbeidet og ha ansvar for det faglige innhold i rådgivningen, herunder bidra med skadestatistikk og hjelpeverktøy for å fremskaffe lokale skadetall, kunnskapsbaserte anbefalinger om målrettede forebyggende tiltak, oppfølging og evaluering.




Sosial- og helsedepartementet mener det er viktig å utnytte ressurser på beste måte for å øke kompetansen innenfor ulykkesforebyggende arbeid. Og et avgjørende punkt i vurderingen av den videre organisering har vært å konsentrere og utvikle kompetanse omkring ett fagmiljø. Det er en realitet at et slikt fagmiljø må være over en viss kritisk størrelse, dvs. ha et minimumsgrunnlag i bredde, kunnskap og kompetanse.




Statens institutt for folkehelse er departementets kompetanseorgan innen ulykkesforebygging, og det er gjennom flere år med støtte fra departementet bygd opp kompetanse innen skadeforskning og ulykkes- og skadeforebygging. Folkehelsa har ansvar for utvikling og drift av det nasjonale personskaderegisteret og lønner ansatte ved de fire sykehusene som inngår i utvalgsregisteret, inklusiv en stilling ved Harstad sykehus.




Harstad kommune er en viktig medspiller i det videre arbeid, bl.a. med formidling og erfaringsoverføring til andre kommuner. Som eneste kommune i Norge med WHOs godkjenningsstempel som trygt lokalsamfunn, og med lang og god erfaring fra ulykkesforebyggende innsats, har Harstad mye å tilføre. Sosial- og helsedepartementet vil ta initiativ til et møte i Harstad med berørte instanser for å avklare omfang, innhold, ressurser og betingelser for et slikt samarbeid. Jeg er opptatt av å legge forholdene til rette for at Harstad kommune skal ha en viktig rolle i nettverksbyggingen mellom kommuner som satser på ulykkesforebyggende arbeid innenfor rammen av Trygge lokalsamfunn, og vil arbeide med sikte på å få til det.




 Det er min klare oppfatning at for å få en god effekt av ulykkesforebyggende arbeid rettet mot kommunesektoren må flere krefter spille sammen. Vi må ha en god forankring i et bredt og solid fagmiljø, men vi må også ha en god forankring i den praktiske hverdag. Jeg tror at Statens institutt for folkehelse er best i stand til å gi det første, men jeg tror at Harstad kommune med sin erfaring og som nærmest et fyrtårn i dette arbeidet på nasjonal basis kan ha en viktig rolle å spille i det andre elementet jeg nevnte, nemlig forankring og erfaringsspredning ut mot kommunesektoren. Nettopp denne rollen for Harstad kommune vil vi drøfte på det møtet som jeg nå har annonsert. Vi vil også se på om det er mulig å avse en stillingsressurs i forbindelse med dette arbeidet knyttet til Harstad, og dermed mener jeg at kritikken om sentralisering skulle falle.




Kirsti Kolle Grøndahl hadde her gjeninntatt presidentplassen.




 Jeg mener at departementet har foretatt en grundig gjennomgang og vurdering og på det grunnlaget kommet til en slik konklusjon. Men jeg er åpen for i den dialogen som nå følger med de berørte i Troms og i Harstad spesielt, å se på hvordan en kan få til en rollefordeling i det videre arbeidet som ivaretar de hensyn som representanten Konglevoll er opptatt av, og det tror jeg vi skal få til.




 De faglige etatene, Rikstrygdeverket og Statens legemiddelkontroll, har vurdert det nye legemidlet Aricept for Alzheimer demens etter de foreskrevne rutiner og regler.




Rikstrygdeverket har mottatt og vurdert søknad om pliktmessig refusjon for Aricept, dvs. opptak på blå resept. Den 11. september 1998 mottok departementet Rikstrygdeverkets tilråding. Rikstrygdeverket baserte sin tilråding på foreliggende dokumentasjon. Til disposisjon for Rikstrygdeverket var bl.a. tre korttidsstudier med en varighet på mellom 12 og 24 uker og en toårsstudie uten kontrollgruppe for å dokumentere langsiktig effekt.




Resultatet av disse undersøkelsene gir ikke noe sikkert grunnlag for å trekke noen klare konklusjoner ut fra de krav til dokumentasjon som gjelder innen medisin. Rikstrygdeverket påpeker videre at Aricept vil kunne innebære en vesentlig økning i utgiftene for trygden.




Rikstrygdeverket anbefalte departementet å avvente opptak av Aricept på blå resept inntil det foreligger mer dokumentasjon på preparatets effekt.




Statens legemiddelkontroll har konkludert på tilsvarende måte. I en helseøkonomisk vurdering datert 11. mai 1998 konkluderer Statens legemiddelkontroll med at basert på nåværende kunnskap bør ikke Aricept tas opp på blå resept. Statens legemiddelkontroll viser også til at det ble dissens i Spesialitetsnemnda da spørsmålet om hvorvidt preparatet skulle gis markedsføringstillatelse, ble tatt opp. Spesialitetsnemnda gav det råd å godkjenne legemidlet for salg i Norge med fire mot tre stemmer. Mindretallet tilrådde å gi avslag på søknad om markedsføringstillatelse basert på at klinisk sikkerhet ikke anses tilstrekkelig dokumentert.




Høy pris og mangelfull dokumentasjon av effekt er for øvrig begrunnelsen som ble gitt for ikke å innvilge Aricept refusjon i Danmark og Finland. Produsenten av Aricept fikk på dette grunnlag avslag på søknad om pliktmessig refusjon for dette legemidlet.




Jeg er åpen for å ta spørsmål om refusjon opp til ny vurdering dersom produsenten kan fremlegge mer og bedre dokumentasjon på preparatets effekt, eller dersom prisen settes ned til et nivå som bedre står i samsvar med den effekten som til nå er dokumentert.




Det er riktig som representanten Johnsen sier, at når man vurderer økonomien ved å refundere et legemiddel, må man se på helheten og gjøre en helseøkonomisk vurdering, og så langt er departementets oppfatning at refusjonskostnadene ved en pliktmessig refusjon av Aricept vesentlig overstiger eventuelle innsparingseffekter som preparatet kunne tenkes å gi. Men jeg har sagt – og gjentar – at jeg er åpen for å ta spørsmålet om refusjon opp til ny vurdering dersom produsenten kan fremlegge mer og bedre dokumentasjon på preparatets effekt, eller dersom prisen settes til et nivå som bedre står i samsvar med den effekten som er dokumentert til nå.




 Departementet vil selvsagt forholde seg til ny dokumentasjon som produsenten kan legge fram, og gjøre de vurderinger som en slik fremleggelse tilsier.





                

