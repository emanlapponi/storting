  Medlemmene i Vinmonopolets bedriftsforsamling
blir orientert om de saker som Vinmonopolets styre behandler, av
bedriftsforsamlingens egen kontrollkomite. Denne består
av medlemmer valgt av og blant bedriftsforsamlingens medlemmer.
Komiteen går rutinemessig gjennom styrets
protokoller. Bedriftsforsamlingen orienteres deretter om styresakene
gjennom rapport fra kontrollkomiteen. Rapportene behandles på bedriftsforsamlingens
møter. Vinmonopolets bedriftsforsamling vil på denne
måten til enhver tid ha kjennskap til de sakene som behandles
i styret, og kan benytte dette som grunnlag for å utøve
sin tilsynsoppgave.

Når det gjelder rett til innsyn i
styreprotokoller, må det skilles mellom på den
ene siden hva slags opplysninger medlemmene i bedriftsforsamlingen
kan kreve, og på den andre bestemmelser om behandlingsmåten
i tilsynssaker. Loven gir det enkelte medlem av bedriftsforsamlingen
en rett til å kreve alle typer opplysninger fra
styret som har med selskapets drift å gjøre. Den
eneste forutsetningen loven stiller opp, er at de aktuelle opplysningene
gis på møte i bedriftsforsamlingen,
slik at alle medlemmene av bedriftsforsamlingen får
tilgang til den samme informasjon.

Det ligger derimot under bedriftsforsamlingen
som organ å fastsette bestemmelser om behandlingsmåten
for sin virksomhet, herunder å beslutte på hvilken
måte opplysninger fra styret skal gis. Hvis bedriftsforsamlingen som
organ beslutter det, plikter derfor styret å utlevere styreprotokoller
til bedriftsforsamlingens medlemmer.

I de konkrete saker som foranlediget brevet
fra Fremskrittspartiets stortingsgruppe, og det svarbrev fra meg som
representanten Nesvik har vist til i sitt spørsmål,
er bedriftsforsamlingens medlem fra Fremskrittspartiet ikke nektet
innsyn i noen opplysninger han har krav på etter
loven, men han har måttet bøye seg for den beslutningen
bedriftsforsamlingen rettmessig har tatt med hensyn til prosedyren
for utlevering av opplysningene.

Styreleder og leder i bedriftsforsamlingen
har opplyst følgende om saksgang i forhold til de konkrete
sakene: Etter at styret hadde orientert om sakene i bedriftsforsamlingens
møte, ble protokollene gjort tilgjengelige for bedriftsforsamlingens
medlemmer på møtet, og protokollene har i ettertid
vært tilgjengelige i Vinmonopolets lokaler. Det er bedriftsforsamlingen
selv som har besluttet at de aktuelle protokoller ikke
skulle distribueres til bedriftsforsamlingens enkelte medlemmer,
og etter det jeg har fått opplyst, er begrunnelsen
for dette at protokollene inneholdt meget sensitive opplysninger.

Jeg vil avslutningsvis understreke at den ordningen
for bedriftsforsamlingens tilsynsvirksomhet som er etablert gjennom
Stortingets vedtak av vinmonopolloven, og bedriftsforsamlingens
praksis gir bedriftsforsamlingen og dens enkelte medlemmer alle
nødvendige midler for å kunne utøve
sin tilsynsoppgave på en hensiktsmessig og betryggende
måte.

