 Retten til dagpenger under utdanning
er regulert i folketrygdloven. Hovedregelen er at de som er under
utdanning eller opplæring, ikke har
rett til dagpenger.

Begrunnelsen for dette er at de ikke
anses som reelle arbeidssøkere eller disponible
for arbeidslivet så lenge de er under
utdanning. Å finansiere ordinær
utdanning med dagpenger vil også stride mot hensikten
med dagpengeordningen og føre til urimelig forskjellsbehandling mellom
personer som har tjent opp rett til dagpenger, og personer som må finansiere
utdanning selv gjennom lån eller på annen
måte.

Det er noen unntak fra hovedregelen.
Det er f.eks. mulig å kombinere utdanning med dagpenger
dersom utdanningen eksplisitt er lagt opp som utdanning på kveldstid, dagpengemottakeren
følger undervisningen og utdanningen lar seg forene
med arbeid på fulltid. For at utdanningen skal anses som
forenlig med fulltids arbeid, må utdanningen
videre ha redusert studieprogresjonen med minst 50 pst. i forhold
til tilsvarende utdanning på dagtid med normal studieprogresjon.

Arbeidssøkere som leser til eksamen
som privatister uten å følge undervisning i det hele
tatt, har heller ikke rett til dagpenger. De følger ikke
et konkret undervisningsopplegg tilrettelagt for undervisning
utenfor normal arbeidstid, og kan derfor ikke godkjennes
som studenter på kveldstid.

Jeg er kjent med at Trygderetten i to tilfeller
14. januar i år har avsagt kjennelser som går
vesentlig lenger i fortolkningen av dagpengeforskriften enn Aetat
gjennom sin praksis har godtatt. Departementet vil nå nøye
vurdere Trygderettens kjennelser og begrunnelsene for disse.

15. februar i år ble det
fastsatt noen mindre endringer i dagpengeforskriften.
Blant annet kan det nå gjøres unntak fra kravet
om å følge undervisning dersom det ikke
finnes skole eller et fast undervisningstilbud innen
rimelig reiseavstand. Endringene vil tre i kraft 1. juli
i år.

Bruk av ordinær utdanning som arbeidsmarkedstiltak forsøkes
for tiden i et prøveprosjekt i Hedmark og Oppland. Prøveprosjektet
ble satt i verk i 2003 og skal vare i fire år.
Tiltaket innebærer at ordinær opplæring
som tiltak kan gis i inntil ti måneder. En evaluering
av prosjektet vil være en viktig bakgrunn for å vurdere
ytterligere eventuelle endringer i regelverket.

I tillegg har jeg i samarbeid
med utdannings- og forskningsministeren satt i gang et
arbeid for å vurdere grenseflaten mellom arbeids-
og utdanningspolitikken nærmere. De to departementene samarbeider
nå om å definere enkelte pilotprosjekter i denne
grenseflaten mellom de to politikkområdene.

