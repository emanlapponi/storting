 Gjennom å innføre en ny,
tidsbegrenset uførestønad i 2004 ønsket Regjeringen å signalisere
at uføreytelser ikke alltid skal ha en varig
karakter. Målet er at så mange som mulig av stønadsmottakerne
skal komme tilbake i arbeid på heltid eller deltid eller øke
arbeidsinnsatsen i eksisterende deltidsstilling.

Dette er bakgrunnen for at tidsbegrenset uførestønad beregnes etter
de samme reglene som rehabiliteringspenger og attføringspenger.
Mottakere av slike korttidsytelser får barnetillegg med
17 kr pr. dag pr. barn. De fleste mottakere av tidsbegrenset uførestønad
har tidligere mottatt rehabiliteringspenger eller attføringspenger.
Det betyr at de ved overgang til tidsbegrenset uførestønad ikke
får lavere ytelser enn tidligere.

Tidsbegrenset uførestønad
gir heller ikke generelt dårligere ytelser enn
uførepensjon. Mange får en høyere ytelse
med tidsbegrenset uførestønad enn de ville ha
fått som uførepensjonist. Dette gjelder bl.a.
kvinner som har hatt variabel yrkestilknytning, men som er i jobb
når de blir uføre. Stønadsmottaker med
forsørgeransvar
for flere barn vil derimot kunne komme dårligere ut med
tidsbegrenset uførestønad enn som uførepensjonist.
Dette skyldes at det til uførepensjon
kan gis et behovsprøvd barnetillegg.

Uførereformen vil bli evaluert, slik
statsministeren har varslet. Det går også fram
av Regjeringens budsjettforslag for 2005. Første fase
av evalueringen vil foreligge etter første
halvår i år. Denne evalueringen vil gi systematisert kunnskap
om kjennetegn ved stønadsmottakerne, så som alder,
kjønn, diagnose og arbeidsbakgrunn, og vil gjelde dem
som har fått innvilget tidsbegrenset uførestønad
og uførepensjon etter 2004. Videre vil evalueringen
gi opplysninger om nivået på ytelsene,
herunder om det er utbetalt supplerende økonomisk sosialhjelp.
Den økonomiske situasjonen for kvinner med barn og småbarnsforeldre
vil bli belyst spesielt. Gjennom evalueringens første fase
vil vi få kjennskap til om det er laget oppfølgingsplaner.
I hvilken grad stønadsmottakere med tidsbegrenset uførestønad
kommer tilbake i arbeid, vil det imidlertid ta lengre tid å evaluere – naturlig
nok.

Stortinget vil få seg forelagt resultatet
og vurderingen av disse evalueringene på en egnet måte.
I hvilken grad evalueringene vil danne grunnlag for å foreslå endringer, er
det for tidlig å mene noe om i dag.

