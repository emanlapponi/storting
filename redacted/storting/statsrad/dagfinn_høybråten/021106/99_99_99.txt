 Jeg har tidligere redegjort for Stortinget
for hvordan jeg arbeider i forhold til denne saken. Jeg viser til
interpellasjonsdebatten i denne sal 21. februar i år.
Jeg vil også vise til omtale av dette
i St.prp. nr. 59 for 2001-2002 og i St.prp. nr. 1
for 2002-2003. Arbeidet er lagt opp etter de retningslinjer
som ble trukket opp i disse sammenhengene.

Under den forrige regjeringen gav
daværende Sosial- og helsedepartementet Helse Nord i oppdrag å utrede hvordan
en innkjøpsenhet i Vadsø kunne organiseres. I utredningsoppdraget
lå også å skissere hvordan
denne eventuelt kunne utformes. Den videre oppfølging
av saken fra Helsedepartementets side skulle så skje
på dette grunnlaget.

Jeg oppfatter det slik at det til grunn for
oppdraget fra regjeringen Stoltenberg lå en klar
intensjon om at det skulle etableres en innkjøpsenhet
i Vadsø. Jeg følger opp saken ut fra denne intensjonen.
For meg er det samtidig avgjørende at de løsninger
som velges, må sikre foretakenes muligheter til å løse
innkjøpsoppgaver på en rasjonell måte.
Det er også avgjørende at løsningen
er forankret i de regionale
helseforetakene.

Arbeidet med kartleggingen av innkjøpsfunksjoner som
skal lokaliseres i Vadsø, er organisert i en arbeidsgruppe
bestående av representanter fra de regionale
helseforetak. Denne gruppen skal finne frem til områder
og funksjoner man kan samarbeide om, og som skal lokaliseres til
Vadsø. Videre er det etablert en styringsgruppe bestående
av representanter fra de regionale
helseforetak samt en representant fra Helsedepartementet. Styringsgruppen
skal se til at løsningsforslagene blir tilfredsstillende
i forhold til de premisser som er lagt, som jeg har redegjort for
i mitt svar.

Gjennom arbeidet skal det klarlegges muligheter
for nasjonalt innkjøpssamarbeid og hvilke funksjoner som skal
lokaliseres til Vadsø. Jeg legger vekt på at det
i planleggingsfasen er et godt samarbeid med
de regionale helseforetakene, med
god forankring i foretakene. Jeg vil påse
at de områdene som identifiseres for etablering, vil bli
fulgt opp tidlig, med tilfredsstillende fremdrift.

Departementet står nå overfor
overgangen fra en utredningsfase til en gjennomføringsfase.
Før årsskiftet vil arbeidet med den organisatoriske
etableringen av innkjøpsenheten bli igangsatt, og det vil
bli tatt kontakt med kommunale myndigheter for å drøfte
praktiske forhold i forbindelse med etableringen. Innkjøpsenheten
vil bli etablert i Vadsø i første
del av 2003. Denne enheten skal medvirke til en rasjonell og økonomisk
gunstig innkjøpsordning, med mulighet for videre
utvikling, ut fra den særlige kompetansen som over tid
vil bli utviklet og etablert i dette miljøet.

 La meg kort gjøre klart at jeg akter å gjennomføre
dette tiltaket ut fra de beslutninger og de intensjoner
som jeg har redegjort for i mitt svar. Det vil bli en innkjøpsenhet
i Vadsø med funksjoner som de regionale
helseforetakene er tjent med, og som samtidig – som jeg
er helt enig med representanten Schjøtt-Pedersen i – vil
representere et tiltak av regionalpolitisk betydning.

 Jeg kan bekrefte at det ikke er snakk
om å frata de regionale helseforetakene og
helseforetakene deres ansvar for innkjøp. Det
er snakk om å samle et kompetansemiljø på nasjonalt nivå som helseforetakene
ser seg tjent med, i forhold til den samordning
som kan ligge i det. Det er svært viktig at vi får til
et slikt nasjonalt miljø, og at det samtidig er forankret i
helseforetakene på en slik måte at det
faktisk kommer til nytte og ivaretar de intensjoner
som ligger i den beslutningen som representanten Schjøtt-Pedersen
viste til. Det arbeider jeg med sikte på å sørge
for.





                

 Høreapparater dekkes av folketrygden
innenfor fastsatte prisgrenser. Dersom brukeren
skal ha dyrere apparat enn prisgrensen, må brukeren selv
betale differansen.

Hørselssentralene ved offentlige sykehus
har ansvaret for formidling av høreapparater. En offentlig
hørselssentral kan gi fullmakt til leger med nødvendige
lokaler og nødvendig utstyr om å stå for
en del av arbeidet, som særlig dreier seg om
undersøkelser av pasienten og rekvirering av apparat for
trygdens regning. Enten disse undersøkelsene skjer på sykehuset eller
hos private avtaleleger, betaler pasienten vanlig egenandel
for legeundersøkelsen. Offentlige hørselssentraler
kan også inngå avtale med forhandlere
av høreapparater om deler av formidlingsarbeidet, f.eks.
tilpassing og utprøving av apparater. I så fall
avtales hvilken godtgjøring forhandleren skal motta for
dette arbeidet, men pasienten skal ikke betale noe for
dette.

Ifølge Rikstrygdeverket utleveres
halvparten av høreapparatene fra offentlig hørselssentral
og halvparten fra lokal forhandler som har avtale med hørselssentral.
Det er bare hørselssentraler og leger med fullmakt
fra helseforetakene som har anledning til å rekvirere apparater
for trygdens regning. Legene skal rekvirere apparatene gjennom hørselssentralen eller
forhandler som har avtale med hørselssentralen.

Bortsett fra egenandelen for konsultasjon hos lege
og eventuelt beløp utover prisgrensen for selve
apparatet betaler ikke brukeren noe for høreapparatet.
Det er trygden som kjøper og deretter eier høreapparatet.
Et høreapparat skal således leveres tilbake og
kan resirkuleres etter bruk. Det gjelder også i
de tilfeller der brukeren har valgt et dyrere apparat enn det trygden
dekker, og selv har betalt mellomlegget.

Mye tyder på at enkelte forhandlere
tar seg betalt av pasienten for sitt arbeid. Det er ikke
i tråd med intensjonene i regelverket
for anskaffelse og formidling av høreapparater. Jeg forstår
at denne praksisen har bidratt til at systemet for formidling av
høreapparater er blitt uoversiktlig
for brukerne, og at de ikke kjenner seg informert om sine
rettigheter. Det er ikke bra. Departementet vil derfor
foreta en gjennomgang av hele systemet for formidling
av høreapparater. Gjennomgangen skal være fullført
før 1. mars 2003 og vil vise om det
er behov for å rydde opp i ansvarsforholdene og presisere
regelverk og rutiner på dette området.

I det konkrete tilfellet med Strømmen
Høresenter har fylkeslegen i Akershus tatt et initiativ
for å undersøke den praksis for utdeling av høreapparater
som følges ved dette høresenteret. Denne undersøkelsen
vil vise om pasientene har krav på å få tilbakebetalt
noe, og hvor de i så fall kan reise krav om dette.

 Sosial- og helsedirektoratet har nylig utarbeidet
en rapport om utvikling av sykestuer til fremtidens desentraliserte
spesialisthelsetjeneste. Rapporten beskriver eksisterende sykestuer,
nyetableringer og forsøksordninger som pågår.
Direktoratet anbefaler å stimulere til videre utvikling
av desentraliserte spesialisthelsetjenester og foreslår å kalle
fremtidens sykestuer for «Distriktsmedisinske sentre», etter
modell av de distriktspsykiatriske sentrene som er etablert
de senere år.

I St.meld. nr. 43 for 1999-2000 Om akuttmedisinsk beredskap,
og i St.prp. nr. 1 for 2001-2002 er det fremhevet at forhold knyttet
til sykestuer skal utredes, at driften ved eksisterende sykestueplasser
må sikres, og at det bør drives forsøk
med desentraliserte spesialisthelsetjenester og andre
samarbeidstiltak mellom spesialisthelsetjenesten og kommunehelsetjenesten.
I dag har vi 42 sykestueplasser i Finnmark som nå finansieres
av Helse Nord som en interimsløsning inntil spørsmål
om fremtidig organisering og finansiering av
sykestuene er avklart.

Det drives i dag en rekke nye tiltak og forsøk
med desentraliserte spesialisthelsetjenester, sykestueplasser og andre
tjenestetilbud som et samarbeid mellom
sykehus og kommunehelsetjeneste. Et eksempel
er Hallingdal Sjukestugu, som drives som en avdeling under Ringerike Sykehus.
Ved Ørlandet medisinske senter er
det etablert en desentralisert poliklinikk for spesialisthelsetjenester
i samarbeid med St. Olavs Hospital i Trondheim.
Fra 2001 pågår et samarbeid
for å utvikle et nytt distriktshelsetjenestetilbud i Nord-Gudbrandsdalen.
Foreløpig er det igangsatt teleradiologiske tjenester og
enhet for dialysebehandling ved Otta legekontor.

Valdres distriktsmedisinske senter er et samarbeidsprosjekt mellom
kommuner og Helse Øst som omfatter poliklinikk, dialyse og fødestue
i tillegg til en rekke kommunale tjenester.

Ved Alta Helsesenter
gis det cellegiftbehandling mot kreft i samarbeid
med Universitetssykehuset Nord-Norge. Ved Alta Helsesenter,
Ørlandet medisinske senter og Otta
legesenter drives det også forsøk med
dialysebehandling utenfor sykehus. Forsøksordningen finansieres fra
1. juli i år gjennom innsatsstyrt finansiering
og administreres av de respektive regionale
helseforetak. En landsdekkende ordning vil bli foreslått
så snart evalueringsresultatene foreligger, gitt at de
er positive.

De pågående prosjektene viser
at det er mulig å etablere desentraliserte spesialisthelsetjenester
i et godt samspill mellom kommuner og helseforetak. Resultatet
synes å bli kvalitativt gode helsetjenester i
nærhet av pasientenes hjemsted, økt trygghet og
tilgjengelighet for publikum og lavere kostnader
bl.a. ved innsparing av utgifter til syketransport.

Jeg vil oppfordre til at
helsetjenesten selv søker å videreutvikle
slike samarbeidstiltak. Det fremføres som en hindring
at dagens finansieringsordninger ikke stimulerer kommuner
og helseforetak tilstrekkelig til å satse på en
videre utvikling av desentraliserte spesialisthelsetjenester. Utvalget
som utreder fremtidig finansiering av spesialisthelsetjenesten,
Hagen-utvalget, har derfor som en del av sitt mandat å finne gode
løsninger for gråsoner mellom behandling
i og utenfor sykehus, herunder ambulant behandling, lindrende behandling, sykestuenes
plass i forhold til primærhelsetjenesten og ansvar for
ferdigbehandlede pasienter. Hagen-utvalget avgir sin innstilling
ved årsskiftet, og jeg vil komme tilbake til saken i forbindelse
med behandlingen av utvalgets samlede forslag.

 Jeg har gitt en omtale av dette prosjektforslaget
i St.prp. nr. 1, og jeg vil vise til at jeg i mitt svar
gav en klar utfordring til kommuner og helseforetak
generelt om å videreutvikle denne type samarbeidstiltak.
Det er Helse Sør og Horten kommune som i denne sammenheng
bør søke å utvikle dette som
et samarbeidstiltak. Jeg for min del jobber nå med å legge
de generelle rammebetingelsene til rette for en videreutvikling
av en desentralisert spesialisthelsetjeneste, og får vi det
til, på grunnlag av Hagen-utvalgets innstilling, vil det også lette
grunnlaget for å sette i gang nye slike tiltak, f.eks.
slik som i Horten.

Jeg kan også nevne at jeg
arbeider med en vurdering av om ansvaret for finansiering
av syketransporten bør overføres fra trygdeetaten
til helseforetakene, noe som vil gi mulighet for å se disse
utgiftene i større grad i sammenheng.

 Det er ca. halvannen måned til Hagen-utvalget
skal levere meg sin rapport. Den vil bli sendt på høring
og vil bli fulgt opp gjennom 2003. Mitt siktemål er at
vi skal kunne foreslå endringer i budsjettopplegget for
2004.

I tillegg vurderer jeg altså endringer
i ansvaret for syketransporten og finansieringen av den,
som fra flere av dem som har drevet forsøk på dette
området, er påpekt som en hindring for å utvikle
denne type tjenester. Faktum er nemlig at de innsparinger
som åpenbart skjer i syketransportutgifter ved
desentraliserte tjenester, ikke kommer dem til gode
som driver tjenestene, men kommer statskassen og Rikstrygdeverket
til gode. Det å overføre ansvaret for syketransporten,
som jeg vurderer, vil være ett virkemiddel i
tillegg til det som for øvrig er nevnt.





                

 For å kunne svare på spørsmålet
fra representanten Stenberg Ryen vil jeg først si
noe om det generelle styringssystemet for spesialisthelsetjenesten
som er nedfelt i helseforetaksloven. På bakgrunn av budsjettvedtaket
i Stortinget utformer departementet et styringsbudskap til de regionale
helseforetakene for det påfølgende år.
For å oppfylle lovens intensjon er
det viktig at styringsbudskapet i størst mulig grad vektlegger
krav til resultat i forhold til de mål som er satt for
tjenesten, og ikke i detalj på hvilken måte
resultatene skal oppnås. Når det gjelder investeringer
i bygg og utstyr, er det avgjørende at de regionale
helseforetakene selv får vurdere hvordan de vil investere
midlene innenfor de ressursrammer og resultatkrav
som er stilt, herunder hvordan det tas hensyn til rammer og retningslinjer som
trekkes opp fra sentrale myndigheter.

Fra Helse Sør har jeg fått
opplyst at man vurderer bygging av en ny intensivobservasjonspost
ved Spesialsykehuset for epilepsi som et viktig tiltak. Helse Sør
har imidlertid ikke funnet det mulig å inkludere
utbyggingen ved Spesialsykehuset for epilepsi innenfor
de foreslåtte rammer for 2003. Departementet vil med utgangspunkt
i den omtale som har vært, både fra
departementet og fra Stortinget, følge opp saken i den
kommende styringsdialogen med Helse Sør, også med
hensyn til den helhetlige vurderingen som Helse Sør har
gjort så langt.

Helse Sør peker også på utfordringer
ved finansiering av landsfunksjoner. En avklaring
av finansieringen av landsfunksjoner vil gi et bedre grunnlag
for å vurdere denne type investeringer. Jeg vurderer å komme
tilbake til Stortinget med forslag om endring i finansieringsordningen
for landsfunksjoner. Et slikt eventuelt forslag vil ta
utgangspunkt i Hagen-utvalgets innstilling, som overleveres meg
før jul.

Elisabeth Røbekk
Nørve hadde her overtatt presidentplassen.

 Som jeg redegjorde for i mitt første
svar, skal departementets styringsbudskap overfor helseforetakene
basere seg på de vedtak som treffes her i Stortinget, og
på de føringer som ligger bak de vedtak som treffes
her. I en budsjettbehandling vil det dels være
de bevilgninger som Stortinget beslutter, og det vil være
de føringer som ligger og som følger med de bevilgningsvedtak
som fattes.

Jeg vil følge opp budsjettbehandlingen
i Stortinget for 2003 – for det er 2003 vi her snakker
om – i tråd med dette styringssystemet. Det vil
si at i den styringsdialogen som vi skal ha med Helse Sør,
vil jeg basere meg på både det Stortinget har
sagt tidligere, og det Stortinget gjør i forbindelse med
budsjettbehandlingen for 2003, men med respekt for det helhetlige
ansvar som Helse Sør må ha for å avveie
bruken av de samlede investeringsmidler som Stortinget stiller til
rådighet.

 I utgangspunktet tenker en med «store
investeringsprosjekter» på store sykehusutbygginger,
som det vi er i gang med nå ved St. Olavs Hospital i Trondheim,
og det som – det er omtalt i proposisjonen – planlegges
i tilknytning til A-hus, altså sykehuset i Lørenskog,
og ved Radiumhospitalet. Det er eksempler på en
størrelsesorden som vil kvalifisere under det begrepet.

Så langt er jeg ikke kjent
med at planene for en utbygging ved Spesialsykehuset for epilepsi
er av et slikt omfang, men det betyr ikke at spørsmålet ikke
vil kunne være gjenstand for en behandling i budsjettet
i Stortinget. Det er jo i stor grad opp til Stortinget hvilke vedtak
man vil treffe i forbindelse med statsbudsjettet – det
er 

fullt ut 

opp til Stortinget.





                

