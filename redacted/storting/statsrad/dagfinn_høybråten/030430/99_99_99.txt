 Sosial- og helsedirektoratet har på oppdrag
fra Helsedepartementet gjennomgått regelverket
for legemiddelassistert rehabilitering, LAR. I denne sammenheng
har direktoratet understreket viktigheten av å satse videre
på denne særskilte behandlingsformen.

Det er dokumentert at LAR reduserer misbruk
av illegale opiater, reduserer frafall i behandling, reduserer kriminalitet
og hindrer dødsfall. Det er derfor viktig at
de rusmisbrukere som kan nyttiggjøre seg en slik behandling,
får adgang til den. Jeg vil derfor om kort tid sende ut
et presisert rundskriv om legemiddelassistert rehabilitering, der
intensjonene i tidligere rundskriv kommer tydeligere fram. Blant
annet vil jeg presisere at nedre aldersgrense på 25 år ikke
skal være absolutt, men inngå i en helhetsvurdering.
Dette fikk jeg for øvrig støtte for i Stortinget
i forbindelse med behandlingen av Dokument nr. 8:20 for 2002-2003.
Dette nye rundskrivet opprettholder hovedreglene i gjeldende rundskriv,
men vil fokusere på at det også skal
ligge en samlet vurdering til grunn for inntak til LAR. Det er etter
mitt syn avgjørende at inntakskriteriene på denne
måten forstås ut fra et slikt helhetsperspektiv.
Det er grunn til å tro at en slik presisering også gir
flere misbrukere muligheten til å starte opp med legemiddelassistert
rehabilitering. Det er imidlertid kun en kortsiktig strategi i forhold
til en mer helhetlig gjennomgang av legemiddelassistert rehabilitering.

Sosial- og helsedirektoratet foreslår
i den aktuelle tilrådingen til departementet en mer omfattende
revidering av regelverket knyttet
til LAR. Jeg har varslet overfor Stortinget at vi arbeider med en
uavhengig, helhetlig evaluering av hele
ordningen. Denne evalueringen har Stortinget tidligere gitt sin
tilslutning til, i forbindelse med behandlingen av St.prp. nr. 1
for 2002-2003. Det vil ikke være en
evaluering som undersøker effekten
av de aktuelle medikamentene som brukes i LAR. Den kjenner vi. Det
vil snarere være en undersøkelse av
de ulike modellene for LAR, og organiseringen, og hvordan de øvrige rehabiliterende
tiltakene fungerer. Vurderingen av en eventuell, omfattende endring
av regelverket vil bli sett i lys
av denne forestående gjennomgangen. Det er viktig at man
i disse spørsmålene får et sikkert grunnlag å fatte beslutninger
på. Sosial- og helsedirektoratet understreker også sterkt
i sin gjennomgang behovet for kontroll av utlevering og forskrivning
av de aktuelle medikamenter:

«Metadon
og Subutex er sterkt avhengighetsskapende legemidler, og ukritisk
forskrivning er assosiert med overdoser. Det er derfor nødvendig
med en kontrollert utlevering av disse medikamentene i tråd
med den eksisterende utleveringsforskriften.»

Rapporter viser at det har vært en økning
av tilfeller der metadon er en faktor i forbindelse med overdosedødsfall.
Det er derfor viktig at vi ikke firer på kontroll idet
vi åpner for flere brukere av LAR. Det er samtidig avgjørende
at brukerne som tas inn i LAR, får god hjelp og assistanse
fra flere og ulike tjenester – på tvers av sektorer
og etater.

 La meg først minne representanten
Alvheim om at denne regjeringen faktisk i flere runder har foreslått
og fått vedtatt en økning av kapasiteten når
det gjelder legemiddelassistert rehabilitering, nettopp
for å ta unna køer. Det har resultert
i et høyere antall brukere enn det representanten Alvheim
nå refererte til.

Det som imidlertid er min intensjon
i tillegg til å presisere at nedre aldersgrense ikke
skal være absolutt, men inngå i en helhetsvurdering,
er å få foretatt en ekstern evaluering
av alle sidene ved apparatet rundt legemiddelassistert
rehabilitering. Vi kom sent i gang i Norge, men når det
først ble bygd opp, ble det bygd opp ganske raskt. Slik
evaluering vil jeg foreta før jeg gjør
en mer omfattende endring.

For øvrig vil jeg vise til
de rusreformene Regjeringen har lagt fram for Stortinget og dels
har fått vedtatt.

 Jeg har gjennom både ord
og handling vist at jeg er opptatt av å redusere ventetiden,
og jeg er ikke minst opptatt av å sette inn et
samlet sett av tiltak for å redusere antall overdosedødsfall.
Det dreier seg om LAR, men det dreier seg også om
lavterskelhelsetiltak, som har vist seg å være
meget effektive, og vi har nylig fordelt 42 mill. kr på 27
kommuner i landet til å bygge opp slike tiltak.

Når det gjelder spørsmålet
om legemiddelassistert rehabilitering, kan jeg ikke se
at det at vi har et kontrollert forskrivnings- og utleveringsopplegg,
skal være uttrykk for noen diskriminering av
denne brukergruppen. Det er rett og slett ut fra et faglig grunnlag,
fordi man ser at metadon alene, Subutex alene, ikke er
løsningen, det må være integrert
i et samlet oppfølgings- og rehabiliteringsopplegg.





                

 Helsedepartementet sendte 24. januar
i år ut et høringsbrev med forslag til forskrift
om salg av visse reseptfrie legemidler utenom apotek. Denne reformen
er en oppfølging av Regjeringens forpliktelser i Sem-erklæringen.

En adgang til slikt salg antas å bedre
publikums tilgjengelighet til disse produktene, samtidig som det
legger til rette for økt priskonkurranse. Imidlertid framgår det
av høringsforslaget at salg utenom apotek bare
vil kunne skje i den grad dette ikke utsetter forbrukerne
for helsefare. Dette er et viktig hensyn, som har ført
til forslag om flere ulike restriksjoner
i forhold til salgsmodell og utvalg av preparater. Sikkerheten må settes
i høysetet. Derfor vil det være god
grunn til å operere med et forsiktighetsprinsipp i denne
saken. Det er bedre å være føre var
enn å reagere først når
skaden oppstår. Jeg vil minne om at salgsordningen er foreslått
evaluert etter to år.

I forslaget presiseres det at apotek fremdeles
skal sikre befolkningen tilgjengelighet til legemidler.
Dette omfatter også reseptpliktige legemidler
unntatt reseptplikt for minstepakninger, slik at bl.a. smertestillende
legemidler fremdeles skal være å få kjøpt
i apotek uten resept.

I høringsforslaget er det lagt opp
til at slike legemidler også kan selges andre
steder enn i apotek, men det forutsettes at de samme begrensningene
for antall pakninger som gjelder for salg fra apotek, også skal
gjelde for de nye utsalgene. Det skal derfor bare være
mulig å kjøpe én minstepakning pr. kunde.
Signaleffekten av forsiktig omgang med legemidlene vil slik kunne
opprettholdes. Statens legemiddelverk har lagt til grunn at det
vil være forsvarlig å selge minstepakninger av
bl.a. smertestillende legemidler
utenom apotek så fremt den foreslåtte salgsmodellen
legges til grunn.

Jeg ber om forståelse for at jeg ikke
kan gi endelig svar når det gjelder
den framtidige reguleringen, før departementet har gjennomgått
og vurdert høringsinstansenes merknader til forslaget.
Det er trolig mange og ulike oppfatninger av saken. Høringsfristen
utløp 23. april i år, og det er derfor
for tidlig å konkludere endelig.

 La meg igjen fastslå at de samme begrensningene
i forhold til antall pakninger osv. som gjelder for salg fra apotek, også skal
gjelde for de nye utsalgene. Her vil det bli lagt til grunn en likebehandling.

La meg også understreke
at under utformingen av det forslaget som har vært på høring,
har departementet hatt nær kontakt med de underliggende
faginstanser, i første rekke Statens legemiddelverk og
Helsetilsynet. De forslag som er fremmet, vurderes av faginstansene som
forsvarlige, hensyn tatt til det sikkerhetskravet som må være
overordnet hensynet til økt konkurranse
og lavere priser. Jeg mener derfor at det er en god avbalansering
av disse hensynene i høringsforslaget. Men de synspunkter
som er kommet fram i høringen, skal selvfølgelig
vurderes før jeg trekker mine endelige konklusjoner.

 La meg først fastslå at det
representanten Ballo nå konkluderer med som en konsekvens
av denne reformen, nemlig at salget av de mest solgte legemidlene
i hovedsak vil komme til å skje i dagligvarebransjen, er
en konklusjon som savner ethvert grunnlag. Det som vi forventer
vil skje, er at en større andel av salget vil skje utenfor
apotek. Det vil utløse en konkurranse
og et press på prisene. Det er noe av hensikten, i tillegg
til å gjøre de sikreste og vanligste
reseptfrie legemidlene mer tilgjengelige.

Det er helt klart at hvordan dette slår
ut i forhold til apotekbransjen, vil være en
viktig del av den evalueringen som vi har lagt opp til når
denne forskriften har fått virke i to år.





                

 La meg først understreke hvor viktig
det er med telefonkontakt mellom pasient og pårørende,
og omverdenen for øvrig, under et sykehusopphold. Det er også bakgrunnen
for at pasienttelefoner etter hvert er i ferd med å bli
en selvfølge i sykehusene. Jeg er kjent med at en rekke
sykehus sliter med gamle systemer, der pårørende
via et sentralbord ringer til vaktrommet i avdelingen, og hvor pleierne
så må gå med beskjed og telefon til pasientene.
Dette er tidkrevende, det er uhensiktsmessig, og det tar, ikke
minst, pleiernes oppmerksomhet bort fra deres egentlige
oppgaver i sykehuset.

Den teknologiske utviklingen har gjort det
mulig med pasienttelefoner ved hver seng i sykehuset. Dette forutsetter
et telenettverk som slett ikke alle sykehusene
har i dag. Den teknologiske utviklingen gjør det imidlertid også mulig
og ønskelig med en større grad av integrerte tjenester
ved pasientens seng, dvs. tjenester som omfatter bl.a. overvåking
av pasientene og kommunikasjon mellom pasient og vaktrom
i avdelingen, i tillegg til telefon. Et slikt nettverk
er det ikke rimelig at pasienten skal betale, verken helt eller
delvis. Med de mulighetene som helseforetakene nå har for
låneopptak, og konsekvensene av at de skal følge
regnskapsloven, er det også enklere å forklare
og forsvare sammenhengen mellom en investering i et slikt
nett på den ene siden og de forbedringene som dette innebærer
i arbeidsmuligheter og dermed sikkerhet på den andre
siden.

Det jeg har sagt, gjenspeiler at jeg har klare
forventninger til at helseforetakene gjennom utbygging av slike nett
oppnår muligheter for en tilfredsstillende løsning
i forhold til pasienttelefoner. Min oppfatning, som også kom
til uttrykk i det nevnte programmet, er at en finner løsninger
som gjør at det ikke skal koste mer å ringe
til en pasient innlagt i sykehus enn hva det koster å ringe
en telefonkiosk eller en mobiltelefon.

Når det gjelder de konkrete avtalene
som allerede er inngått, har jeg fått opplyst
at det i de samme sykehusene er mulig å ringe
til og fra ordinære telefonkiosker. Men jeg vil legge til
for min egen del at jeg ikke ser det som en optimal løsning.

Gjennom helseforetakene har vi for øvrig
nå under etablering en felles, nasjonal
innkjøpsenhet. Den vil ha som en av sine oppgaver å få på plass
hensiktsmessige rammeavtaler også omkring telefoni.
Erfaringene fra andre rammeavtaler viser at det er et
hensiktsmessig verktøy for å få ned kostnadene,
til fordel for alle som er involvert.

 Når det gjelder slike grunnleggende
kommunikasjonstjenester som det å kunne ringe til sine
pårørende og det å kunne følge
med på nyhetene, så mener jeg at det
i prinsippet ikke bør være andre
løsninger og ordninger når man er innlagt på sykehus,
enn det man har utenfor sykehus. Jeg forutsetter at helseforetakene
på en egnet måte følger opp
dette, slik at en får ordninger som er gode for
pasientene, og som er håndterbare for helseforetakene innenfor
de rammebetingelser de har.

 Jeg tror representanten Gløtvold og
jeg er helt enige i de prinsippielle synspunktene på dette.

Hvis representanten Gløtvold med sitt
tilleggsspørsmål nå forutsetter at statsråden
skal foreta et pristilsyn i samtlige sykehus og følge
opp der han synes at prisene er for høye, må jeg
nok skuffe representanten. Det kommer jeg ikke til å gjøre.
Jeg kommer ikke til å instruere foretakene på dette
punktet, men jeg forutsetter faktisk at de, ut fra sitt ansvar og
ut fra sin klare egeninteresse
i å ha gode løsninger for pasientene,
følger opp og finner tilpasninger som er fornuftige.





                

