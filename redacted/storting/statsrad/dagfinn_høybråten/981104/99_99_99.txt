 Legemidler er en av helsetjenestens viktigste
innsatsfaktorer. Riktig anvendt representerer legemidlene en betydelig
verdi i behandlingen av pasienter. Det er viktig at legens beslutning
om å bruke legemidler bygger på best mulig dokumentert
og nøytral kunnskap og en helhetlig vurdering av pasientens behov.
Et viktig bidrag fra statens side er å se til at legene
får tilgang til produsentnøytral informasjon.
Det blir i dag gjort gjennom at staten helt eller delvis finansierer
en rekke produsentuavhengige tiltak.

Representanten Kaland har rett i at vi i dag
vet for lite om hvordan legemidler faktisk brukes, både
blant unge og eldre brukere. Det vi vet, er at mer enn halvparten
av legemidlene blir brukt av personer over 65 år. Samtidig er
det grunn til å tro at ikke all legemiddelforskrivning
er like hensiktsmessig, noe eksistensen av legemiddelskader indikerer.
Jeg vil se nærmere på hvordan vi kan få omsatt
kunnskap til praksis. Et viktig tiltak i denne sammenheng er å få etablert
en god og mer detaljert legemiddelstatistikk basert på hva
som forskrives for hvilke lidelser og til hvilke grupper. Dette
vil kunne bidra til å gi legene bedre mulighet til selv å vurdere
sin egen forskrivning, og gi legemiddel- og tilsynsmyndighetene
bedre oversikt over hvor eventuelle tiltak bør settes inn.
Erfaringer fra lokalt samarbeid mellom leger og farmasøyter viser
at diskusjon om legemiddelbruk på grunnlag av statistikk
over egen forskrivning kan gi gode resultater. Jeg vil i det varslede
stortingsdokumentet om legemiddelpolitikken komme nærmere
tilbake til spørsmålet om anonymisert, reseptbasert
legemiddelstatistikk og hvordan denne kan brukes i kvalitetssikring
av legemiddelforskrivning.

Legemidler må håndteres forsvarlig
og brukes i henhold til legens forskrivning. Mange undersøkelser
viser at feilbruk av legemidler er et stort problem både
i primærhelsetjenesten og i helseinstitusjoner. Det er
her et betydelig forbedringspotensial.

Mindre feil i håndtering og bruk av
legemidler vil gi både helsemessige og økonomiske
gevinster. Virkemidler for å oppnå dette kan være økt
bruk av dosedispensering, som innebærer individuelt tilpassede
medisinesker med angivelse av når medisinen skal tas, krav
om forskrivning av mindre startpakninger ved oppstart
av medikamentell behandling osv. Ytterligere begrensninger i mengden
medisin som tillates hentet ut fra apotek for en gitt tidsperiode,
er også aktuelt. På denne måten reduseres
mengden av medikamenter som brukeren skal holde orden på.
Jeg vil også komme tilbake til disse tiltakene i mer detaljert
form i det varslede stortingsdokumentet om legemiddelpolitikken
senere i høst.

Det viktigste er likevel at helsepersonell
har tid og kunnskap til å gi pasienten skikkelig forklaring
på legemiddelbruken. Fastlegereformen vil kunne bedre situasjonen
gjennom å etablere sterk kontakt mellom pasienten og den
faste legen basert på bedre kjennskap til de pasientene
den enkelte lege har ansvaret for.

  Jeg kan bekrefte at spørsmålet
om begrensninger i mengden medisin som tillates levert ut for en
gitt tidsperiode, er aktuelt og vil bli vurdert i dette legemiddeldokumentet,
f.eks. forskrivning for en måneds forbruk istedenfor det
som i stor grad er vanlig i dag, nemlig tre måneders forbruk
av gangen. Jeg tror at dette sammen med et tiltak som jeg nevnte,
dosedispensering, vil bidra til riktigere bruk, og det vil bidra til
at vi får en mindre opphoping av medisiner i private hjem
og mindre feilbruk, som jeg er helt enig i er et betydelig samfunnsproblem
som vi må til livs.

Jeg har tro på at de tiltak vi etter
hvert vil legge fram for Stortinget, vil være med og bidra
til dette.

  En influensapandemi kan oppstå når
det opptrer et helt nytt influensavirus som menneskene ikke har
immunitet mot. Slike nye virus har opptrådt fire ganger
i løpet av dette århundret. I løpet av de
siste 50 år var asiasyken i 1957 og hongkongsyken i 1968
slike pandemier, og spanskesyken i 1918 er den alvorligste influensapandemi
man kjenner.

Før det nye influensavirus opptrer
og gir sykdom, er det ikke mulig å gjette hvordan neste
pandemivirus vil se ut. Det er derfor ikke mulig for noen vaksineprodusent å starte
vaksineproduksjon før et nytt virus har gitt de første
sykdomstilfeller.

Vanligvis har nye influensavirus først
opptrådt i Kina eller andre deler av Sørøst-Asia.
Hittil har det tatt et halvt til ett år før sykdommen
har nådd vår del av verden. Det er denne perioden
man har til å utvikle og produsere vaksine mot det aktuelle
influensaviruset. Enkelte ganger har pandemien gått i flere
bølger, slik at også en vaksine som er klar noe
senere, kan få betydelig forebyggende effekt. Norge har
så langt basert sin beredskap mot influensa på import
av vaksine fra utlandet.

«Fabrikken» det henvises
til, er de nybygde lokaler beregnet til vaksineproduksjon ved Statens
institutt for folkehelse. Der er det meningen å produsere
influensavaksine, først og fremst med tanke på faglig
og produksjonsmessig beredskap, eksempelvis for en pandemisituasjon.
Forberedelsene til produksjon av influensavaksine kan starte så fort
produksjonen av meningokokk B-vaksine er godt i gang, sannsynligvis
mot slutten av neste år – dette fordi det har
vært hensiktsmessig for Folkehelsen å konsentrere
arbeidet om produksjon av 

en 

type vaksine før
en setter i gang arbeidet med produksjon av influensavaksinen.

Fra årsskiftet 1997-98 har for øvrig
Statens institutt for folkehelse i samarbeid med Statens helsetilsyn
startet utarbeidelsen av en nasjonal beredskapsplan mot influensapandemier.

Norge er allerede i dag knyttet opp til det
WHO-baserte overvåkingssystem som skal varsle om en truende influensapandemi.

Planen skal legge til rette for best mulig
forebygging og behandling av befolkningen ved en eventuell pandemi ved
bl.a. å sikre tilgang på vaksine og medikamenter
mot influensaen og dens komplikasjoner. Den vil også ta
for seg de omprioriteringer innen helsevesenet som det kan bli behov
for under en alvorlig pandemi.

Ved en omfattende pandemi vil mange viktige
samfunnsfunksjoner kunne påvirkes. Beredskapen og dermed
planene for de mest alvorlige scenarioer må derfor være
meget omfattende.

Arbeidet med dette plandokumentet er forutsatt
sluttført innen 1. juli neste år.

  Ja, arbeidet med en omfattende beredskapsplan
for denne type tilfeller er allerede igangsatt og vil som nevnt
bli sluttført midt i neste år. Når det
gjelder spørsmålet om produksjon i Norge av vaksine
mot influensa, er Folkehelsens opplegg at man så snart
man har kommet skikkelig i gang med meningokokk B-vaksineproduksjonen,
vil starte arbeidet med produksjon av en slik influensavaksine.

