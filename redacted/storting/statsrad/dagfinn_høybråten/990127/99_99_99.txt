 Den norske helsepolitikk er tuftet på en
forutsetning om rettferdig fordeling av og tilgang på helsetjenester.

I dette tilfellet dreier det seg om hvorvidt
en spesialisterklæring kan nektes avgitt fordi
pasienten røyker. Jeg er ikke kjent med alle forhold vedrørende
denne saken, men jeg forstår spørsmålet
slik at det dreier seg om legens motvilje mot å tilrå at
pasienten får tilgang på en bestemt type medisinsk
utstyr.

Uten å gå inn på den
konkrete saken vil jeg gi følgende svar: Det følger
av legeloven § 30 at en lege plikter å være
varsom, nøyaktig og objektiv ved utstedelse av attest og
legeerklæring. Bestemmelsen skal sikre at legeerklæringer
bygger på grundige undersøkelser og er nøyaktig
utformet.

Den enkelte leges faglige skjønn har
jeg som helseminister ikke mulighet til å overprøve,
men jeg vil presisere at legens vurdering med hensyn til innholdet
i legeerklæringen skal foretas på bakgrunn av
et forsvarlig medisinsk- faglig skjønn.

Legens vurdering skal videre foretas på bakgrunn
av saklige hensyn. I den grad det legges vekt på pasientens livsførsel,
må det være fordi dette har betydelig relevans i
forhold til behandlingens forsvarlighet og nytteverdi.

Det kan foreligge tilfeller hvor legen finner
at pasientens livsførsel gjør at en behandling
pasienten ønsker, vil være uforsvarlig. Videre
kan det foreligge tilfeller hvor pasientens livsførsel
medfører at behandlingen ikke vil kunne gi gode resultater.

Dersom pasientens livsførsel tillegges
vekt ut fra andre motiver enn de medisinsk-faglige, f.eks. fordi
legen prinsipielt mener at personer som røyker, ikke er
berettiget til samme behandlingstilbud som andre, vil det være utenforliggende
hensyn i forhold til den beslutning legen skal treffe. Slike hensyn
har han ikke anledning til å ta.

Jeg ber om forståelse for at jeg ikke
kan uttale meg om forholdene i den konkrete saken det her refereres
til, men jeg viser til at Fylkeslegen i Nordland har saken til en
konkret vurdering.

  Jeg vil fastholde at Stortingets talerstol
ikke er stedet for å vurdere en konkret diagnose eller
anvist behandling for en enkelt pasient. Like fullt mener jeg det
er berettiget at fylkeslegen nå har gått inn i
saken og vil gjøre en konkret vurdering av den i forhold
til de prinsipper som jeg redegjorde for i mitt første
svar. Det anser jeg for å være en betryggende håndtering
av saken slik den står.





                

  Statens helsetilsyn har i løpet av
1998 gjennomført en evaluering av nasjonale høyspesialiserte
funksjoner, inklusive landsfunksjonen for avansert brannskadebehandling.
Rapporten fra Haukeland Sykehus beskriver en betydelig
klinisk aktivitet som etter hvert er vel etablert. Ved siden av
klinisk virksomhet avholdes også et stort nasjonalt brannskadekurs
hvert år.

Haukeland Sykehus har ivaretatt landsfunksjonen
på en god måte.

Det har i løpet av 1998 vært
bemanningsvansker ved brannskadeavsnittet i Haukeland Sykehus. Både
sykehuset og Hordaland fylkeskommune har orientert om dette, sist
i pressemelding av 18. januar i år og i notat av samme
dato til fylkesutvalget i Hordaland. Sykehuset opplyser at det er
stor mangel på spesialsykepleiere og samtidig store problemer
med nyrekruttering. Om lag halvparten av spesialsykepleierstillingene
i brannskadeavsnittet – 21 stillinger – er for
tiden ledige. I løpet av 1998 ble i alt 16 brannskadde
pasienter behandlet i sykehus i Sverige og Danmark. I fjor behandlet
brannskadeavsnittet i Haukeland Sykehus 41 pasienter,
mens gjennomsnittet de siste fem årene har vært
66 pasienter årlig. Kapasiteten var således betydelig
redusert i deler av 1998. Dette skyldes imidlertid også at
avdelingen var stengt i om lag to måneder på grunn
av infeksjonsproblemer.

Haukeland Sykehus har for øvrig generelle
vansker med å rekruttere tilstrekkelig med spesialsykepleiere også til
andre avdelinger. Sykehuset har derfor økt den interne
utdanningen av spesialsykepleiere med 40 pst. og i tillegg
iverksatt en rekke rekrutteringstiltak rettet mot fagpersonell i
Sverige, Finland og Tyskland. Sykehuset opplyser at dette arbeidet
vil fortsette, samtidig som sykehuset nå arbeider
aktivt for en mer fleksibel utnyttelse av den samlede spesialsykepleierkapasiteten.

Det er avtalt et omfattende skandinavisk samarbeid omkring
pasienter med alvorlige brannskader. Dette samarbeidet gjorde det
som nevnt mulig å overføre 16 pasienter til Danmark
og Sverige i 1998. Også Haukeland mottar pasienter fra
andre land, bl.a. ble to svenske ungdommer flyttet dit etter storbrannen
i Göteborg i november i fjor. Det tar tid å bygge
opp til et høyt internasjonalt nivå en så vidt
spesiell og krevende funksjon som et brannskadeavsnitt. Erfaringene
fra oppbyggingsperioden av brannskadeavsnittet for snart 15 år
siden viser dette. Med de problemene som er beskrevet ovenfor, må en
forvente at det vil ta noe tid før situasjonen igjen er fullt
ut tilfredsstillende. Det vil imidlertid ta atskillig lengre
tid å bygge opp denne landsfunksjonen ved et annet norsk
sykehus. I den nåværende oppbyggingsperioden vil
det derfor være nødvendig også å nytte
kapasitet ved brannskadeavdelinger i andre land. Både Haukeland Sykehus
og Hordaland fylkeskommune har i denne situasjonen gitt uttrykk
for at de ønsker snarest mulig å bli i stand til
fullt ut å ivareta denne landsfunksjonen, og at de vil
sikre at dette skjer.

Gjennom hele 1998 har tilsynsmyndighetene,
dvs. Fylkeslegen i Hordaland og Statens helsetilsyn vært
orientert om utviklingen og har hatt løpende kontakt med sykehuseier.
Denne kontakten fortsetter. Fylkeslegen i Hordaland vil aktivt følge
utviklingen framover. Jeg oppfatter det slik at en på sykehuseiers
side gjør hva en kan for å sikre bemanningen.
Situasjonen tilsier derfor ikke noe eget initiativ til endringer
i den landsfunksjon som brannskadeavsnittet på Haukeland
har, men en fortsatt årvåken oppfølging
fra tilsynsmyndighetenes side.

  Det er min oppfatning at sykehuseier håndterer
situasjonen med de tilgjengelige virkemidler. Saken er ikke fremstilt
slik for meg at det er nødvendig å tilføre
nye virkemidler. Det er først og fremst en intern utdanning
som nå dras opp i et stort omfang, en intensivert ekstern
rekruttering, samtidig som man ivaretar sin funksjon gjennom et
samarbeid med andre sykehus. Men tilsynsmyndighetenes oppfølging
kan jo avdekke at det er behov for tiltak fra nasjonale myndigheters
side. De vil selvfølgelig bli vurdert hvis vi får slike
meldinger.





                

  Inngåelse av avtale mellom Cerebral
Parese-foreningen og staten v/ Sosial- og helsedepartementet
om bruk av Berg Gård har vært på dagsordenen
fra 1996. Staten ved Sosial- og helsedepartementet og Rikshospitalet
tok kontakt med sikte på forhandlinger i juli 1997. Nytt
initiativ ble tatt i mars 1998. Første forhandlingsmøte
ble avholdt den 27. august 1998. 

Staten har investert ca. 10 mill. kr
i eiendommen på Berg Gård. I tillegg har de årlige
vedlikeholdsutgiftene vært på ca. 1,5 mill. kr.

Rikshospitalet uttaler at de pr. i dag har
behov for lokalene på Berg Gård. Det nye rikshospitalet,
barneavdelingen, på Gaustad har i dag ikke kapasitet til å ta
imot den aktivitet som er på Berg Gård. Fremtidig
organisering av tilbudet til pasientgruppen ved Berg Gård
er til vurdering i departementet.

En utflytting fra Berg Gård pr. 31.
mars 1999 vil få konsekvenser for den pasientgruppen som
i dag er på stedet. Jeg har derfor tatt initiativ til at
det blir sammenkalt til et møte med Cerebral Parese-foreningen
i neste uke.

