 Jeg vil takke for en god debatt om det som er en svært alvorlig, men også svært viktig sak. Det handler om hvordan vi forvalter
            fellesskapets rike fiskeriressurser. Det handler om en av Norges aller viktigste næringer. Derfor er jeg veldig glad for både
            det initiativet som interpellanten tok og den samstemmigheten som er i Stortinget med hensyn til at det er uakseptabelt at
            spillereglene ikke følges. 

Jeg hører også at flere representanter tar til orde for forenklinger og endringer som gjør at det skal bli enklere å være
            fisker. Det skal kanskje bli enklere å være på kaikanten og ta imot. Det er ting vi jobber med, men som jeg sa i mitt første
            innlegg: De spillereglene som til enhver tid gjelder for norsk fiskerinæring, må følges. Jeg forventer at næringen er på rett
            side av loven. 

Representanten Ingrid Heggø stilte spørsmål om kvalitetskontroll. Til det vil jeg si at Råfisklagets regler gir fiskekjøpere en
            mulighet til å redusere prisen på fisk med opptil 40 pst. i forhold til minsteprisen hvis fisken ikke har god nok kvalitet.
            Omfanget av denne typen pristrekk har vist seg å være svært beskjedent. Til nå i år er det faktisk bare under 3 pst. av
            kystflåtens kvantum som har fått denne typen prisreduksjon. Det er en økning fra i fjor, men jeg har ingen grunn til å tro at
            det skyldes juks, men snarere det at det er blitt en større bevissthet knyttet til dette med kvalitet og betydningen av at
            fisken skal landes med så god kvalitet som mulig, for at den skal kunne tas inn i videre produksjon og også møte markeder og bli
            best mulig betalt for. 

Jeg har også notert meg at Stortinget er – jeg holdt på å si – tilbakeholdne når det gjelder bruk av gebyrer, og at man ønsker
            at flere saker skal være politisaker i fremtiden. Det tar jeg med meg i det videre arbeidet i departementet. 

Så til den nye landings- og sluttseddelforskriften: Det jeg ikke var klar over, men som jeg fikk vite på et møte med
            fiskerinæringen den 22. april, er at det altså har vært prosesser siden 2008. Forskriften har vært ute på høring i to runder,
            senest i 2012. Likevel var det altså ikke truffet noen beslutninger med hensyn til å innskjerpe kravene, til tross for at
            næringen har vært ridd av rykter og påstander om ulovligheter gjennom ganske mange år. 

Jeg mener det var på høy tid at vi kunne fastsette en forskrift som strammer inn når det gjelder de tingene jeg var inne på i
            mitt første innlegg, og så har jeg gitt Fiskeridirektoratet og andre kontrollinstanser i oppdrag å se på om det også er andre
            tiltak som for fremtiden bør iverksettes for å sikre oss at næringen er i pakt med norsk lov. 

