  Jeg vil først kort si noe om tilbudene
som finnes i dag. Alle som kan motta Tekst-TV, kan også få tekst
til om lag halvparten av NRKs sendinger. Det er stort sett bare
direktesendte innslag i nyhets- og aktualitetsprogrammer som ikke
tekstes via Tekst-TV i NRK. Teknologien Sverige og Storbritannia
bruker, gjør det heller ikke mulig med fullstendig teksting
av direktesendte innslag.

I fjor høst startet NRK dessuten med
simultan døvetolking av fjernsynsprogram. Så vidt
jeg vet, er det ingen andre kringkastere som har et slikt tilbud.
Gjennom satellittmottakerutstyr kan man se tolking av NRK-sendingene
mellom kl. 18 og kl. 20, bl.a. Dagsrevyen. Også enkelte
kabelselskap har begynt å formidle denne tolkekanalen. 

Det er uttrykkelig tatt hensyn til hørselshemmede også i
utlysingen av konsesjonen til riksdekkende reklamefinansiert
fjernsyn. Her stilles det krav om at konsesjonæren
skal gjøre sendingene tilgjengelige for hørselshemmede.
Departementet har flere ganger påpekt manglende
teksting overfor TV 2. 

SINTEF-prosjektet som representanten viser
til, er en ny metode for teksting som vil kunne gjøre om
tale til tekst og dermed tekste fjernsynsprogram på direkten. NRK
er involvert i prosjektet. NRK har nylig informert departementet
om at dette nye tekstesystemet vil bli forsinket med ett til to år
på grunn av tekniske problemer. Jeg hadde håpet
og ønsket at det nye tekstesystemet raskt skulle gjøre
det mulig for hørselshemmede å følge
direktesendte begivenheter på lik linje med den øvrige
befolkningen. 

Om ikke allmennkringkasterne bedrer sitt tilbud
for hørselshemmede, kan lovfesting av en slik plikt vurderes.
Men en slik lovfesting må være siste utvei og
knyttes an til hva som er teknisk mulig av f.eks. teksting.

  Jeg har i forbindelse med utlysingen av den
nye TV-konsesjonen sagt at det er et klart konsesjonskrav at det
skal tekstes for hørselshemmede. Jeg tror vi må konsentrere
oss om å få NRK operativ, dvs. skikkelig på banen,
i denne sammenheng. Det vil få konsekvenser også for
andre fjernsynskanaler. Jeg vil så sterkt jeg kan, uttrykke
overfor NRK at hvis det ikke skjer en betydelig bedring innen årets
utgang, vil et lovpålegg bli et faktum.

  Fordelen med en lovfestet plikt for allmennkringkasterne
til å tekste og tolke fjernsynsprogrammer for hørselshemmede
er at det nedfeller en norm for hvilke forventninger som stilles
til allmennkringkasterne. Dette mener jeg vil være til
stor fordel for hørselshemmede, og det er all grunn til å være
bekymret over at en så stor gruppe av befolkningen har
et begrenset tilbud gjennom allmennkringkasterne. Så jeg
skal gjøre hva jeg kan for å bidra til en hurtig
bedring på dette feltet.





                

