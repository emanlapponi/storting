  Stortinget fattet 15. juni 1999 vedtak om
nytt operahus i to punkter. Første punkt går på selve
byggesaken. Annet punkt sier at det skal utvikles en modell for
opera- og ballettformidling i Norge innen ferdigstillelsen av det
nye operahuset. Jeg ser det slik at det er en nær sammenheng
mellom de to punktene. De utgjør en helhet.

Dette må bety at det nye operahuset
skal tilrettelegges slik at det kan fylle en funksjon ikke bare
for Den Norske Opera og Operaens riksoperavirksomhet, men også for opera-
og ballettmiljøene rundt om i landet. Det må bl.a. skje
ved at huset har ressurser som gjøres tilgjengelig for ulike
opera- og ballettprodusenter. Dessuten har jeg forstått
det slik at Den Norske Operas ledelse ønsker å legge til
rette for at de beste forestillingene rundt om i landet også skal
kunne vises i det nye operahuset.

Jeg tillegger den modell som skal utvikles
for opera- og ballettformidling i Norge, stor betydning. Det er
nå en meget gledelig og stigende interesse for opera og
ballett rundt om i landet, noe som ble dokumentert til fulle under
den konferanse som Kulturdepartementet arrangerte sammen med Den
Norske Opera og Norsk kulturråd i Haugesund i slutten av
mars i år – den første i sitt slag i dette
landet. Jeg legger til grunn at den modellen som skal utvikles,
vil bidra til å styrke og utvikle miljøene videre.
På denne måten vil vi kunne få en kompetanseutvikling
som ikke bare er en verdi i seg selv, men som også vil
kunne gi impulser til vår nasjonalopera, Den Norske Opera.

  Kulturdepartementets arbeid med å utvikle
modellen for opera- og ballettformidling i Norge vil skje i nært
samarbeid med de ulike aktørene på feltet. Det
vil således før sommeren 2000 bli nedsatt en referansegruppe
til å bistå i arbeidet, og selve utredningsarbeidet
vil starte til høsten.

Det er nå stor interesse og oppmerksomhet
knyttet til det nye operahuset som skal bygges i Bjørvika.
Jeg har høye forventninger til at huset skal bli et fyrtårn
og et symbol for hele landets kulturliv. Huset vil bli en inspirasjon
for opera- og ballettkunsten som kan komme hele landet til gode.





                

