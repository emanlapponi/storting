  Bevilgningen til utsmykking av offentlige
bygg gis over kap. 322 Billedkunst, kunsthåndverk og design,
post 50 Utsmykking av offentlige bygg. Dette gjelder ved siden av
fylkeskommunale og kommunale bygg også statlige bygg og
innkjøpsordningen til utsmykking av leiebygg og eldre statsbygg.
Fra og med budsjettåret 1998 ble ordningen for utsmykking
av statlige bygg lagt om, slik at utsmykkingsmidler innarbeides
i kostnadsrammen til det enkelte byggeprosjekt. Dette forklarer
i hovedsak den store reduksjonen i avsetningen på posten
fra nivået i 1998.

Når det gjelder bevilgningen til utsmykking
av fylkeskommunale og kommunale bygg, ble denne i den forrige regjeringens
budsjettforslag for budsjettåret 1999 redusert med 2 mill. kr
grunnet et stramt budsjettopplegg. Stortinget sluttet seg til dette.
Men jeg har merket meg at et flertall i komiteen, bestående
av medlemmene fra Arbeiderpartiet, Høyre og Sosialistisk
Venstreparti, i Budsjett-innst. S. nr. 2 for 1999-2000 ønsket
en opptrapping av ordningen. Jeg vil påpeke at tilsagnsfullmakten
på denne posten er økt fra inntil 6,3 mill. kr
i 1999 til inntil 8,1 mill. kr i 2000. Økningen
i fullmakten innebærer også at Utsmykkingsfondet
for offentlige bygg har fått anledning til å øke
aktiviteten når det gjelder utsmykking av fylkeskommunale
og kommunale bygg. 

Ordningen har stor betydning for formidling
av kunst til et stort antall mennesker, inkludert barn og unge.
Viktige satsingsområder de siste årene har riktignok
vært skolebygg, men også kulturhus, kommunehus,
rådhus og bygg i helse- og sosialsektoren. Landets regionale
kunstnersentre er en aktiv part i realiseringen av utsmykkingsprosjektene.
Derfor ser jeg på denne utsmykkingsordningen
som et viktig kunstnerpolitisk virkemiddel.

Disse forholdene tatt i betraktning er det
naturlig at omfanget av bevilgningen til ordningen med utsmykking av
fylkeskommunale og kommunale bygg blir vurdert i forbindelse med
budsjettopplegget for 2001, men dette er et budsjettspørsmål
som jeg selvsagt ikke kan uttale noe forpliktende om på dette
tidspunktet.

  Jeg deler representanten Valles vektlegging
av betydningen av å få kunst ut i de rom hvor
folk oppholder seg i hverdagen, og ikke minst til barn og unge.
Dessuten er det slik at norske billedkunstnere har begrensede muligheter
til å få omsatt sine arbeider, og markedet er
relativt lite. Oppdrag i forbindelse med utsmykking av det offentlige
rom er derfor et viktig kunstnerpolitisk virkemiddel. Utsmykking
av det offentlige rom legger dessuten til rette for at brede grupper
av befolkningen får anledning til å oppleve kunst
i hverdagen. Følgelig er størrelsen på de
statlige utsmykkingsbevilgningene et viktig kunstpolitisk virkemiddel.
Det er derfor en viktig oppgave på sikt å legge
til rette for at det blir mulig å gjøre denne
kunsten tilgjengelig, men jeg ber om forståelse for at
jeg ikke kan komme med konkrete løfter når det
gjelder budsjettet for 2001, her og nå.

  Jeg har sagt at en av mine viktigste oppgaver
som kulturminister vil bli å kjempe for å opprioritere
kulturspørsmålene, både i denne sal og
rundt om i Kommune-Norge. Så jeg får ta oppfordringen
til mitt bryst og bare si at jeg skal kjempe, om ikke som en løvinne,
så i hvert fall så godt jeg kan.





                

