 Jeg vil gjerne få orientere om bakgrunnen
for NRKs befatning med det boligprosjektet representanten Bredvold
tar opp i sitt spørsmål. I 1993 og 1995 kjøpte
NRK et areal sør for Suhms gate på Marienlyst
i Oslo for til sammen 12,4 mill. kr. NRK foretok
senere en totalgjennomgang av sitt arealbehov på Marienlyst.
Selskapet kom frem til at man ville kunne få plass til den
fremtidige virksomheten i det området selskapet eier nord
for Suhms gate.

NRK inngikk derfor i 1997 en avtale med entreprenørfirmaet
PEAB Norge om salg av området sør for Suhms gate.
Forutsetningen for at PEAB ville kjøpe arealet var at det
ble omregulert til boligformål. Oslo kommune har i år
vedtatt omreguleringen av området, og PEAB har betalt 62,5 mill. kr
til NRK som første del av kjøpesummen. Den resterende
delen av kjøpesummen vil bli utbetalt til NRK når
siste bolig er solgt, som en viss andel av fortjenesten ved salg
av boligene.

Dette tomtesalget ble vedtatt av selskapets
generalforsamling, som vurderte det som en sikker investering. Jeg kan
ikke se at selskapet bedriver boligspekulasjon, slik representanten
Bredvold synes å mene. Tallenes tale er klar, uansett utviklingen
i boligmarkedet har NRK tjent 50 mill. kr.

NRKs tomtesalg virker for meg å være
et naturlig ledd i den løpende forvaltningen av selskapets
eiendomsmasse, slik at denne er bedriftsøkonomisk tilpasset
selskapets virksomhet.

  La meg gjenta det jeg opplyste i mitt første
svar: Salget av tomten ble vedtatt av generalforsamlingen i år.
Dette må jo da med rimelig grunn kunne tolkes slik at jeg
vurderer styrets forslag om dette tomtesalget som en sikker investering.
De kjøpte tomten for 12,4 mill. kr, og
har altså senere avtalt å selge den for minimum
62,5 mill. kr. Dette høres for meg ut
som å være en sikker investering.

Når det gjelder dette med forkjøpsrett
for NRKs ansatte, kjenner jeg ikke spesielt til det. Jeg skal undersøke dette
nærmere når jeg kommer tilbake til departementet, og
så kan vi komme tilbake til det senere.





                

 Spørsmålene rundt doping
er gitt høy prioritet i Kulturdepartementet de senere år,
noe som medfører at Norge er i fremste rekke i verden i
antidopingarbeidet.

Det er min og Regjeringens politikk å forsterke
kampen mot doping. Det er flere som har gitt betydningsfulle bidrag
i antidopingarbeidet. Et så viktig område hviler likevel
ikke på enkeltpersoner alene.

En rekke dopingmidler innebærer risiko
for helseskade for den enkelte bruker. Jeg ønsker en toppidrett
hvor unge utøvere med ambisjoner ikke er avhengige av doping
for å oppnå resultater. Dette er en av grunnene
til at Kulturdepartementet nå er vertskap for International Intergovernmental
Consultative Group on Anti-Doping in Sport, en konferanse hvor myndigheter
fra ca. 30 land møtes for å koordinere innsatsen
mot doping. For å være mer presis: 39 land er
i Oslo i disse timer for å diskutere denne saken og for å komme
videre i kampen mot doping.

Jeg mener Norges Idrettsforbund – NIF – i
lang tid har gjort et utmerket arbeid på etikk- og antidopingområdet. Enkelte
episoder de siste årene har imidlertid bidratt til å sette
spørsmålstegn ved uavhengigheten mellom de ulike ledd
i organisasjonen. Jeg tenker på det faktum at både kontroll-,
påtale- og domsmyndigheten er organisert i Idrettsforbundet.

I den siste idrettsmeldingen, jf. St.meld.
nr. 14 for 1999-2000, har departementet uttalt seg om organiseringen
av det norske antidopingarbeidet. Vi har kommet frem til at det
er behov for å etablere et uavhengig kontrollorgan utenfor
NIF for gjennomføring av dopingtester, et synspunkt som
NIF er enig i. Det er min ambisjon at kontrollorganet opprettes
som en egen stiftelse med styrerepresentanter utpekt av staten og
NIF.

Vi er enige om at det ikke skal være
tvil om det norske antidopingarbeidet og uavhengigheten til operatørene
i arbeidet.

Dessverre brukes dopingmidler, særlig
anabole steroider, også av ungdomsgrupper. Faktorer tyder
på at det er en sammenheng mellom bruk av dopingmidler
og voldelige handlinger. Dopingondet er således ikke bare
et problem for den organiserte idretten, men for hele samfunnet.

Regjeringen vil foreslå en lovendring
slik at også erverv, besittelse og bruk av dopingmidler
forbys. Gjennom en lovendring på dette punkt vil vi bedre
politiets rammevilkår for å bekjempe bruk av dopingmidler.

Den siste tids hendelser viser behovet for
en bevisstgjøring knyttet til bruk av kosttilskudd. Deler
av debatten har dessverre vært relativt unyansert, og jeg
har registrert at enkelte vil forby all form for kosttilskudd for
idrettsutøvere. Det er derfor nødvendig å avklare
hva som er nødvendig og akseptabelt, og hva som er tilskudd
som inneholder stoffer på dopinglisten. Jeg vil derfor
ta initiativ til et samarbeid mellom relevante departementer, forskningsinstitusjoner
og idrettsorganisasjoner for å frembringe en større
innsikt på dette området.

Avslutningsvis forutsetter jeg at Idrettsforbundet
selv sikrer at de såkalte episodene under de olympiske
leker i Sydney ikke vil gjenta seg.

  I Kulturdepartementets budsjettforslag for
2001 er det foreslått å videreføre tilskuddene
til symfoniorkestrene i Trondheim og Stavanger på samme
nivå som i 2000. Det er således ikke funnet rom for å gi
en realøkning av tilskuddet til de to største
regionorkestrene.

For 2001 er det imidlertid foreslått
en vesentlig økning i tilskuddet til de to minste orkestrene,
Tromsø Symfoniorkester og Kristiansand Symfoniorkester.

Spørsmålet om hvordan utviklingen
av symfoniorkestrene skal skje, er meget sammensatt. En rekke spørsmål melder
seg, bl.a. orkestrenes størrelse, organisering og samarbeid,
turnering og selvfølgelig økonomi. Kulturdepartementet
vurderer nå hvordan en skal følge opp disse spørsmålene
på den mest hensiktsmessige måten.

Jeg har stor forståelse for at situasjonen
oppleves som vanskelig for symfoniorkestrene i Stavanger og Trondheim.
Jeg kan selvfølgelig ikke gi noen løfter om bevilgninger
i fremtidige budsjetterminer på dette tidspunktet, men
det er min oppfatning at de to aktuelle orkestrene, som på tross
av stramme økonomiske rammer har hatt en meget positiv
utvikling og bygd seg opp til et høyt faglig nivå,
vil måtte gis høy prioritet ved fordelingen av
Kulturdepartementets rammer for senere budsjetterminer.

  Regjeringen har sagt at den ønsker
en opptrapping av kulturen i årene fremover. Og jeg er
helt enig med representanten Brende i at Orkester-Norge er en helt
sentral del av vårt kulturliv. Jeg vil komme tilbake til
en endelig plan for hvordan Orkester-Norge kan utvikles videre til
beste for hele landet, og de to nevnte orkestrene er høyt
oppe på prioriteringslisten.

