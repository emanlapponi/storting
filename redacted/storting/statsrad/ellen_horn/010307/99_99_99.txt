  Nordic Black Theatre får i 2001 et
statstilskudd over Kulturdepartementets budsjett på 1 184 000
kr.

Teaterskolen ved Nordic Black Theatre ble etablert
i 1992. Elevene består i det vesentlige av andre og tredje generasjons
innvandrerungdom. Fra 1993 ble ca. 50 pst. av teaterskolens
budsjett på 2,1 mill. kr finansiert med arbeidsmarkedsmidler.
Den resterende del ble finansiert med midler fra handlingsprogrammet
for Oslo indre øst.

Arbeidsmarkedsmidlene falt bort fra og med
1999, og teaterskolen fikk problemer med finansiering av driften. Nordic
Black Theatre henvendte seg da til Kirke-, utdannings- og forskningsdepartementet,
Kommunal- og regionaldepartementet, Barne- og
familiedepartementet og Kulturdepartementet med anmodning om støtte
for å redde skolen fra nedleggelse. 

Handlingsprogrammet for Oslo indre øst
gikk inn med 1 mill. kr. De fire departementene vedtok på bakgrunn
av dette å gi et samlet tilskudd på 300 000
kr til teaterskolens drift i 1999.

I 2000 fikk skolen også 1 mill. kr
fra handlingsprogrammet for Oslo indre øst, og de fire
departementene fulgte opp med å gi et tilsvarende samlet
tilskudd på 1 mill. kr.

På kort sikt har berørte
departementer gjort vedtak om i fellesskap å bevilge 600 000
kr til teaterskolen for å sikre virksomheten fram til 1.
mai 2001. Når det gjelder den resterende del av årets
vårsemester, må Oslo kommune – på samme
måte som i tidligere år – bidra, slik
at staten og kommunen i fellesskap kan ta ansvar for driften fram
til vårsemesterets slutt.

Teaterskolen ved Nordic Black Theatre har søkt
Kirke-, utdannings- og forskningsdepartementet om godkjenning og
finansiering etter privatskoleloven. Saken er til behandling. 

Når det gjelder spørsmålet
om langsiktige og forutsigbare rammer for teaterskolen, må jeg
avvente Kirke-, utdannings- og forskningsdepartementets
behandling av ovennevnte søknad.

  Det er svært viktig for meg å bidra
til at vi i Norge tar vare på og fremmer det store tilfanget
av kulturuttrykk som våre innvandrere og kunstnere med
flerkulturell bakgrunn representerer. Det har vært bred
kontakt mellom de fire berørte departementene, Barne- og
familiedepartementet, Kommunal- og regionaldepartementet, Kirke-,
utdannings- forskningsdepartementet og Kulturdepartementet, omkring
denne saken. Dessuten er jo støtten til Nordic Black Theatre
også sterkt inne i Oslo kommune.

Jeg har god kontakt med mine statsrådskolleger
når det gjelder denne saken, og kan love representanten
Valle at jeg vil følge og formidle saken videre og gi den
det alvor den fortjener. Jeg har også i dag formidlet
at jeg vil besøke teaterskolen ved Nordic Black Theatre
for selv å komme i enda tettere dialog med miljøet.
Behovet for skuespillere med forskjellig etnisk bakgrunn er sterkt økende,
både i teater, film og TV, og i den sammenheng er det riktig å understreke
viktigheten av denne typen institusjoner.

  Jeg er enig med representanten Valle i at
det er meget viktig at våre flerkulturelle kunstnere slipper
til og får vise den kvalitet som de representerer. Det
norske publikummet fortjener ikke minst at den virkeligheten som
er ute i dagens norske samfunn, også avspeiles på våre
ymse scener og mediearenaer.

Jeg har hatt og vil ta nærmere kontakt
med Norsk kulturråd for å få en gjennomgang
av alle de ulike aktivitetene som finnes på den kulturelle
arenaen når det gjelder flerkulturelle aktiviteter, og
bidra til at det blir langsiktighet og en klar statlig politikk
for dette feltet.





                

  De olympiske sommerleker er verdens største
idrettsarrangement, og interessen for å arrangere
lekene er meget stor. Prosedyrene for valg av arrangørby
ble endret i 1999 og er en prosess i flere faser.

Interesserte byer melder først sin
interesse gjennom et standardisert skjema til Den internasjonale
olympiske komite, IOC. På denne bakgrunn peker styret i
IOC på aktuelle kandidater. De utvalgte søkerbyer
presenterer deretter sitt kandidatur gjennom rapporter til en egen evalueringskommisjon.
Kommisjonen foretar en vurdering av kandidatene og legger denne
fram for medlemmene av IOC. Arrangørsted bestemmes på dette
grunnlag gjennom en votering i plenum i Den internasjonale olympiske
komite.

Det er IOC selv som avgjør hvor sommerlekene
i 2008 skal arrangeres. Et sentralt prinsipp i IOC er at medlemmene
ikke er representanter for nasjoner, men at disse utnevnes på individuelt
grunnlag. Norske IOC-medlemmer representerer således IOC
i Norge og ikke motsatt. Medlemmene av IOC bestemmer derfor selv hvilken
søkerby de vil støtte.

Valg av arrangørsted for de olympiske
leker kan ha politiske dimensjoner. Samtidig er det viktig at idretten får
opptre uavhengig og selvstendig i forhold til de offentlige
myndigheter. I et internasjonalt perspektiv har idretten bl.a. en
rolle som brobygger mellom landegrensene, uavhengig av eventuelle
politiske og religiøse motsetninger.

  Jeg er absolutt opptatt av menneskerettigheter.
Dersom norske idrettsorganisasjoner og/eller IOC-medlemmer
selv ønsker å konsultere offentlige
myndigheter når det gjelder disse spørsmålene, stiller
jeg meg selvsagt åpen for en slik dialog. Jeg har tidligere
hatt anledning til å ta opp spørsmålene
med kinesiske ledere og vil få det igjen når
jeg i begynnelsen av mai skal på offisielt besøk
til Kina og bl.a. ha møter med medieministeren. Da vil
jeg ta opp spørsmål knyttet til både
menneskerettigheter og ytringsfrihet og gi klart uttrykk for hva
den norske regjering står for.

  Jeg har den største respekt for IOCs
holdning på dette feltet, som går på i
minst mulig grad å blande idrett og politikk. Som jeg sa
i mitt første innlegg, vil jeg absolutt ikke intervenere
med hensyn til dette. Samtidig er det klart at verdigrunnlaget må defineres
veldig nøye. Jeg går ut fra at IOC også vil
ta en helhetlig vurdering av de verdier Kina representerer i bredest
mulig forstand, når de til slutt skal fatte sin endelige avgjørelse.





                

  Barn og unge er en meget viktig målgruppe
innenfor nær sagt alle deler av kultursektoren. Tiltaket
Den kulturelle skolesekken er blitt møtt med stor interesse
og entusiasme fra mange hold. Departementet har mottatt et betydelig
antall innspill og forslag i sakens anledning, og idékonferansen
den 26. februar samlet ca. 170 deltakere fra skoleverket og kultursektoren.

Etter samråd mellom Kirke-, utdannings-
og forskningsdepartementet og Kulturdepartementet er det
opprettet en arbeidsgruppe som bl.a. skal foreta en faglig vurdering
av allerede iverksatte modeller for kulturelle «skolesekker», «nistepakker» o.l.
på fylkes- og kommunenivå, med tanke på tiltakenes
kvalitet og overføringsverdi. Gruppen skal dessuten forestå utarbeidelsen
av en idékatalog eller en eksempelsamling som forutsettes gjort
tilgjengelig for skoler og kulturinstitusjoner før sommeren.
Materialet forutsettes ikke minst gjort tilgjengelig via Internett
gjennom Kulturnett Norge og skolenettet med et opplegg for løpende
oppdatering av informasjonstilfanget.

Den gitte bevilgning vil i tillegg til ovennevnte
tiltak også gi grunnlag for å iverksette en del
konkrete formidlingsprosjekter rundt om i landet. På grunnlag
av vurderingene og tilbakemeldingene fra arbeidsgruppen vil departementet
ta stilling til disponeringen av de tilgjengelige midlene.

I den sammenhengen vil det selvsagt også bli
tatt hensyn til de merknader ulike flertall i Stortingets familie-, kultur-
og administrasjonskomite formulerte i Budsjett-innst. S. nr. 2 for
2000-2001 i tilknytning til denne bevilgningen. Komiteflertallet
la bl.a. stor vekt på at formidling overfor barn og unge
må være en sentral og integrert del av en opprustning
av eksisterende kulturinstitusjoner, tiltak og tilskuddsordninger.

Bevilgningen skal definitivt komme barn og
ungdom til gode alt i kommende skoleår, men jeg ber om
forståelse for at det har vært nødvendig å foreta
en gjennomgang av det vide spekteret av relevante aktiviteter som
enten allerede finner sted, eller som planlegges i mange deler av
landet innenfor ulike økonomiske rammer og forskjelligartede
organisatoriske modeller.

  Jeg er enig med representanten Kongshaug i
at det er viktig å satse på barn og unge i skoleverket,
slik man bl.a. har gjort i Møre og Romsdal. Den idékonferansen
som nylig ble avholdt her i Oslo, gav en rekke strålende
eksempler på hvordan Kultur-Norge og Skole-Norge allerede
har engasjert seg betydelig når det gjelder å presentere
levende kunst og kultur for norske skolebarn. Min og departementets
hensikt er nå å sørge for at dette skal
komme flest mulig barn og unge i hele landet vårt til gode,
ikke bare i de fylker og kommuner hvor man allerede er godt i gang,
men disse skal altså legges til grunn og være
eksempler. Jeg vil i høyeste grad basere arbeidet fremover
på et samarbeid med fylkeskommunale myndigheter og bygge
videre på de glimrende tiltak som allerede foreligger. 

  Jeg skal ikke begi meg inn på å overgå kirke-
og utdanningsministeren i å være sprek når det
gjelder pengesiden av denne viktige kultursaken, men det jeg kan
garantere, er at vi vil følge opp med konkrete bevilgninger.
Jeg vet bl.a. at det i Møre og Romsdal satses 40 kr pr.
elev til «Kulturnista» fra kommunene og 100 kr
pr. elev fra fylkeskommune og stat. For hele landet blir dette betydelige
beløp. Vi er nå i gang med å lage en
opptrappingsplan for dette viktige arbeidet, som ingen tror vil
være gratis, og som vi også skal gi betydelig
finansiell bistand til. 





                

