 Endringene i regelverket for sponsing av kringkastingsprogrammer
er en oppfølging av vedtak Stortinget fattet i desember
i fjor.

Det medfører ikke riktighet at ikraftsetting
av reglene er utsatt på ubestemt tid. Målsettingen
var å sette reglene i kraft den 1. oktober i år.
Av ulike grunner er arbeidet blitt noe forsinket. Jeg tar nå sikte
på at reglene vil bli iverksatt fra kommende årsskifte.

  Jeg er enig med representanten i at lokalfjernsynet
er et viktig tilfang som fortjener støtte, og det medfører
riktighet at de store kontroverser rundt nevnte spørsmål
i hovedsak har vært knyttet til NRK og de store aktørene.
Jeg vil gjøre alt jeg kan for å bidra til hurtig
saksbehandling, slik at man ikke får unødige problemer
for lokalfjernsynsaktørene.

  Forslaget om å avvikle det øremerkede
tilskuddet til Den Norske Kulturbåten A/S er prinsipielt
begrunnet. Som kjent fremmet Regjeringen forslaget om å avvikle
tilskuddet i kommuneøkonomiproposisjonen for 2001. Forslaget
er et ledd i arbeidet med å redusere antallet øremerkede
tilskuddsordninger for å minske statens detaljstyring av
kommuner og fylkeskommuner. Øremerkede tilskudd har vært
begrunnet i viktige nasjonale hensyn.

I proposisjonen er det lagt vekt på at
Stortinget ved flere anledninger har understreket at det viktigste
inntektsfundamentet for kommunene og fylkeskommunene skal være
de såkalte frie inntektene, det vil si skatteinntekter
og rammetilskudd. 

Det ble også vist til at Stortingets
kontroll- og konstitusjonskomite ved behandlingen av Riksrevisjonens
undersøkelse om øremerkede tilskudd selv konstaterte
at Stortinget ikke har fulgt flertallets målsettinger for
overføringer mellom stat og kommune. 

Under Stortingets behandling av kommuneøkonomiproposisjonen
støttet kommunalkomiteen forslaget om ytterligere innlemming/avvikling
av øremerkede tilskudd, og komiteens flertall hadde ikke
merknad til at tilskuddet til Den Norske Kulturbåten A/S
blir avviklet. 

Det er således en overordnet vurdering
som ligger bak forslaget om å avvikle det øremerkede
tilskuddet. Jeg er kjent med at båten har en viktig funksjon
når det gjelder kunst- og kulturformidling langs store
deler av kysten. Først og fremst er det Hordaland og Sogn
og Fjordane som er de store brukerfylkene, men også andre
fylker har hatt glede av besøk fra Den Norske Kulturbåten.
Av mange er båten omtalt som et flytende kulturhus, og
etter min mening må derfor drift av båten være
et regionalt ansvar. 

  Jeg er helt enig med Ågot Valle
i at i alle de årene «Innvik» har vært
på sjøen med kulturprogrammer, har den representert
et viktig supplement til den øvrige kulturaktiviteten i
Kyst-Norge, både for barn og unge. Den har tilbudt musikk,
teater og litteratur på steder hvor det ellers ikke alltid
har vært like lett å få et slikt tilbud. 

Likevel må jeg understreke det som
Regjeringen har foreslått, at den videre driften av kulturbåten «Innvik» er et
fylkeskommunalt ansvar. Som vi vet fra før, er det jo kommet
betydelige økte rammer for kommuneøkonomien. Jeg
tror at de lokale kulturpolitikerne er de beste til å vurdere
hvem som skal få støtte i framtiden. 





                

