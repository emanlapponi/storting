  Jeg vil gjerne få understreke   at
NRK er organisert som et aksjeselskap. Dette gjør at selskapet
er gitt vide fullmakter i forhold til den forretningsmessige
driften av selskapet. En slik frihet er nødvendig for at
NRK skal kunne operere effektivt i en stadig mer dynamisk kringkastingssektor.
Selskapet står overfor raske endringer i teknologi, en
tilspisset konkurransesituasjon og vesentlige utfordringer som følge
av digitaliseringen.

NRK befinner seg for tiden i en presset økonomisk
situasjon. På selskapets generalforsamling i år
ble styret pålagt å bringe NRKs driftsresultat
i balanse. Jeg mener at det er særlig viktig at NRKs styre
nå gis spillerom til å foreta de nødvendige
innsparinger og omprioriteringer. Jeg vil derfor forholde meg til
at styret må treffe de nødvendige vedtak uten
instruks fra kulturministeren som generalforsamling.

Men jeg legger til grunn at dersom NRKs styre
skulle komme med forslag som ville føre til endringer i
den distriktsmessige profil, vil det i samsvar med selskapets vedtekter
bli forelagt generalforsamlingen, og dermed bli behandlet politisk.

På et rent generelt grunnlag er det
mitt klare inntrykk at NRK også i fremtiden vil ivareta
sin allmennkringkasterrolle gjennom en godt utbygd regional organisasjon.

Per Ove Width hadde
her overtatt presidentplassen.

  Distriktskontorstrukturen er også etter
Kulturdepartementets syn et spørsmål av særlig
stor viktighet og av stor betydning for det norske folk. Der er
vi ubetinget enige. Dersom det skulle oppstå en situasjon
hvor styret fremmer forslag til vesentlige endringer i denne strukturen,
vil det, som jeg allerede har sagt, være påkrevd å ta
det opp i generalforsamling, og det vil så være
departementets og statsrådens oppgave eventuelt å bringe
saken videre til Stortinget.





                

  La meg få presisere at NRKs styre
ikke har fattet noe vedtak om å endre strukturen i distriktskontorene.
Jeg ser derfor ingen grunn til å gi noen form for vurdering
av en hypotetisk situasjon.

